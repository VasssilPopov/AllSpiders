{"url": "https://offnews.bg/politika/koj-na-kogo-dari-za-mestnite-izbori-719419.html", "text": "Въпреки, че ГЕРБ и ДПС бяха основните партии, които отмениха държавните субсидии за партиите и въведоха т.нар. “Американски модел” на партийно финансиране, те не са използвали пари от корпоративни дарители за местните избори. Поне не и официално. Не са използвали и дарения от физически лица.Техният източник за финансиране на изборите е била партийната субсидия. Това показват отчетите на партиите пред Сметната палата. Те са публикувани Анализ на \"Отворен парламент\" показва, че отново почти всички приходи на разглежданите партии през изминалата кампания са формирани от държавната субсидия – малко над 96% или 4 623 007 лв. Едва 2% от средствата са набрани от дарения и 1% от членски внос. По-малко от 0.5% са средствата на издигнатите кандидати.Въпреки това, според източници на OFFNews, корпоративни дарения е имало, като те са дадени от името на служителите, които са накарани да подпишат документите.БСП с най-много дарения, предимно от функционериНай-голяма сума от дарения е събрала БСП. Партията е е декларирала общо 1 222 831 лв. приходи, от които 671 527 лв. (55%) собствени средства на партиите в коалицията, 348 156 лв. (28%) дарения и 203 148 лв. (17%) средства на кандидатите.От списъка с дарители може да се направи извод, че партията е разчитала на дарения от собствените си членове. Най-голям дарител е депутатът и заместник-председател на парламента Кристиан Вигенин. Той дал 4800 лв., под формата на непарични дарение от 500 лв в брой. Видният русофил и издател Светлана Шаренкова е дала 1000 лв в брой. Двамата с Вигенин са членове на Национален съвет на БСП.“Воля” с пари от бивша депутатка“Воля” е получила от едно физическо лице - 48 000 лв., получени от в няколко дарения от фирмата за велосипеди Макском ЕООД. Управителят на компанията е Максим Митков, който е съпруг на Нина Миткова. Тя беше депутат от партията на Веселин Марешки. Тези средства представляват ⅓-та от отчетените от партията приходи, според отчетите им за местните избори. Партията има само един дарител физическо лице - Борис Колчаков, който е дал 660 лв.ВМРО е финансирала кампанията си от субсидията и членския внос - около 662 хил. лв.Най-големите дарители на Манолова - кадри на ДБГ и НДСВ, и АнелияНезависимият, но подкрепен от БСП, кандидат Мая Манолова - Найденова има цели 171 дарения.Най-големият дарител е Бисер Стоянов Манолов с 9 900,00 лв. Той е член на изпълнителния съвет на Движение “България на гражданите”. След него се нарежда председателят на ДБГ Димитър Делчев, който е дарил рекламни материали оценени на 6 948,29 лв. Следва съпругът Ангел Найденов с 5000 лв. Толкова е дал и бившият депутат от НДСВ Минчо Спасов.Чалга певицата Анелия Атанасова е дарила участието си в “хепънинг-изпълнение на музикален репертоар” оценено на 2 000 лв и 2 970,30 лв. в брой. Николай Нолев е дарил 3 800,00 лв., а бившият министър на отбраната Николай Цонев (НДСВ) - 2 000,00 лв. Зорница Георгиева, която е собственик или управител на 7 фирми също е дала 2 000,00 лв. НФСБ също има фирма дарител Единственото юридическо лице дарили на НФСБ е СД ВЪЗХОД-АРНЬО-АПОСТОЛОВ И ЛАЗАРОВ 7 283,82 от с. Славеево, Добрич. Като физическо лице най-голяма сума е дарил Тони Цветанов Йорданов - веднъж 6 500,00 лв. и втори път 1 980,00 лв. Депутатът от НФСБ също е голям дарител. В брой е дал в две дарения 1960 лв и 1300 лв, като непарично дарение.Партия “Атака” има 52 дарения от физически лица, като нито едно от тях не надвишава 1000 лв. Разходите на партията на Волен Сидеров са около 350 хил. лв.\"Демократична България\" с дарение от 100 000 лв“Демократична България” има 71 дарителя физически лица. Най-голямото дарение е от 100 000 лв. е от юридическо лице - ЛЕВКИОН ЕООД от Стара Загора. Собственик на фирмата е строителния предприемач Любомир Корцанов и неговият офис Няколко дни след вписване на дарението в регистъра на палатата, неговият офис е разбит и ограбен. Компанията Универсстрой-Стоянови ЕООД е дарила 2 872,83 лв. в реклама и билбордове.Най-голямото дарение от физическо лице е от Георги Павлов - 10 000 лв. То е под условие парите да бъдат използвани за кампанията в столичния район Лозенец. Изборите там бяха спечелени от Константин Павлов. Георги Павлов е свързан, като собственик и мениджър с няколко компании - инвестиционни фондове. Нелко Георгиев Начев е дал непарично дарения оценено на 4 074,38 лв, а Невена Миленкова и Николай Пенев по 1 500,00 лв.Борис Бонев спонсориран от асансьорна асоциация Независимият кандидат за кмет на София Борис Бонев е получил 73 дарения. Почти всички суми са до 50 лв., най-малкото е за 9,78 лв. Само няколко са големите дарители, дали над 500 лв. 6000 лв, е дарил от Валентин Томов Маринков. Той е председателят на Българската асансьорна асоциация и вносител на асансьори и ескалатори.Георги Здравков Стоименов е дал 3 000 лв. Той е едър бизнесмен и е женен за дъщерята на Юлия Берберян – Катерина. Стоименов е в съвета на директорите на ТЕНИС МАЛЕЕВА АДПетър Стефанов Полилеев е дарил 2 000 лв. В търговския регистър името на Петър Полилеев е свързан, като съдружник и мениджър с много компании, като той е съсобственик в компанията за доставка и монтаж на охранителна техника \"ТЕЛЕТЕК ГРУП\" АДКой похарчи най-многоСпоред отчетите приходите, които 8-те партии и коалиции са декларирали за изминалата кампания, възлизат на общо 6 024 253 лв. Най-много средства са привлекли от ГЕРБ – 2 011 498 лв., следват БСП за България – 1 222 831 лв. и ДПС – 890 233 лв.. ДПС са инвестирали над 890 000 лева за участието си в местния вот, според данните на Сметната палата.Йорданка Фандъкова е похарчила 156 хил. лв. за спечелването на новия си мандат като кмет на София, без дарения. Съперничката й Мая Манолова е имала разходи за 190 000 лв., като е получила 171 дарения от физически лица. Кандидатът на \"Спаси София\" Борис Бонев влезе в Столичния общински съвет като независим с похарчени близо 24 000 лева - от лични средства и 73 дарения от физически лица.Коалиция \"Съюз за Пловдив\" на Дани Каназирева, която след не успя да победи, но стана областен управител, е получила 5 хил. лв. от фирма \"Стойчев и син-ДС\", която се занимава основно с транспортно обслужване.", "date": "2020.01.14", "title": "Кой на кого дари за местните избори"}
{"url": "https://offnews.bg/obshtestvo/ekokoalitcia-se-obiavi-sreshtu-nominatciata-na-revizoro-719422.html", "text": "Коалицията \"За да остане природа в България\" се обяви срещу номинацията на Емил Димитров - Ревизоро за министър на околната среда и водите.Според тях номинации като тези на Емил Димитров, Искрен Веселинов и Николай Кънчев ще задълбочат още повече съществуващите проблеми и ще повишат още повече градуса на общественото напрежение. Това ще бъде продължение на тенденцията, започната от Нено Димов, за системно застрашаване, а не опазване на природата, допълват от коалицията. \"С тревога следим новините за потенциалната кандидатура на министър на околната среда и водите. Коалицията предупреждава, че проблемите в сферата на опазването на околната среда с висока обществена значимост - стартирали и очаквани наказателни процедури, кризи с водоснабдяването, вноса на отпадъци, чистотата на въздуха, изискват професионализъм и истинска мотивация за решаването им\", пише още в съобщението на \"За да остане природа в България\".Те призовават министър-председателя Бойко Борисов да назначи личност с подходящо образование в сферата, достатъчен професионален капацитет, вътрешна убеденост и отговорно отношение към природата. Кандидатурата на Емил Димитров беше обявена от военния министър Красимир Каракачанов след заседание на Коалиционния съвет на управляващите. Каракачанов заяви, че основната задача на Димитров ще бъде \"да се наеме с едни тотални проверки, наречете ги ревизии, на цялата система, която води не само Перник, но и други градове, към опасността от създаване на подобно положение като в град Перник\". От \"Демократична България\" заявиха, че \"бедствието в МОСВ няма да се потуши с поредна калинка на ВМРО\". Според ДБ Ревизоро няма нито познанията, нито волята, за да реши кризата в сектора. Дясната коалиция призова премиера да поема отговорност, като подаде оставката на правителството. По време на кандидатура на Сотир Цацаров за шеф на КПКОНПИ Димитров афишира близостта си с него, като заяви, че той е убедил бившия главен прокурор да се кандидатира за шеф на антикорупционната комисия. ", "date": "2020.01.14", "title": "Екокоалиция се обяви срещу номинацията на Ревизоро"}
{"url": "https://offnews.bg/zdrave/deputat-ot-dps-zakonno-e-chastnite-bolnitci-da-kupuvat-lekarstva-na-p-719413.html", "text": "Законно е частните структури да купуват медикамента на по-висока цена. Друг е въпросът дали е справедливо и дали е ефективно харчене на публични ресурси, защото тези средства се покриват от НЗОК. Това каза пред БНР д-р Нигяр Джафер - депутат от ДПС и заместник-председател на Народното събрание.\"Ако ме питате дали тези цени са законни и това, което се случва, е законно - да! При търговете, които се провеждат от държавните и общински болници, може да се постигне по-ниска цена, защото е нормално да има конкуренция и да се постигат такива ниски показатели\", каза още д-р Джафер.Според нея в последните години сме свидетели на бунт на управителите на Здравната каса, тъй като и предходният управител на НЗОК - проф. Камен Плочев си е тръгнал след изявления за нередности в Касата.По думите на д-р Джафер Министерството на здравеопазването е влязло в кръгова отбрана след изявлението на управителя на Здравната каса Дечо Дечев. Тя уточни, че д-р Дечев е предложен и избран от управляващото мнозинство. Той е поел поста с намерение да промени нещата в посока на прозрачно харчене на публичните средства, повече контрол и ефективно управление на обществените средства, допълни депутатът от ДПС.\"98% от казаното от д-р Дечев ние бихме подкрепили и сме съгласни с него\", добави д-р Джафер и уточни: \"Имаме и несъгласия. Ние сме за равнопоставеност на субектите, независимо от тяхната собственост\".", "date": "2020.01.14", "title": "Депутат от ДПС: Законно е частните болници да купуват лекарства на по-висока цена, но не е справедливо"}
{"url": "https://offnews.bg/izvan-terena/tazhnata-izpoved-na-bika-ot-bosfora-719427.html", "text": "Най-голямата футболна легенда на Турция Хакан Шукур, известен с прозвището Бика от Босфора, в момента работи като Uber шофьор и продава книги във Вашингтон, за да се издържа.Авторът на най-бързия гол на световни първенства е изпаднал до това положение, след като влезе в открит конфликт с президента Раджип Тайип Ердоган. Бившият нападател на Интер, Галатасарай, Парма и Блекбърн влиза в политиката след края на кариерата си, което в момента отчита като огромна грешка.Прeз 2011 гoдинa турският футбoлиcт ce приcъeдинявa към Пaртиятa нa cпрaвeдливocттa и рaзвитиeтo нa Eрдoгaн, нo двe гoдини пo-къcнo я нaпуcкa разочарован от нивото на корупция и начина на ръководене на партията и държавата. От близък до Ердоган, той се превръща в негов враг, а популярността му не помага особно. Властите започват преследване срещу него, а през 2015 година той емигрира в САЩ.Сметките му са замразени и той няма достъп до парите си. През 2016 година след опита за държавен преврат е обяен за издирване заради връзки с религиозния лидер Фетххулах Гюлен, който беше посочен от Ердоган като вдъхновител на преврата. След емиграцията на Шукур баща му е хвърлен в затвора, но освободен заради тежко заболяване.Дори и в САЩ бившият футболист не намира спокойствие. Кафенето на съпругата му е било атакувано и унищожавано много пъти накрая той го затваря-\"Нищо не ми остана, Ердоган ми взе всичко – правото ми на свобода, свободата на изразяване и правото ми да работя. Никой не изглежда способен да обясни каква е била ролята ми в този преврат, в който се предполага, че трябва да съм участвал.Никога не съм правил нищо незаконно, не съм предател или терорист. Може да съм враг на това правителство, но не и на държавата или турския народ. Обичам страната си\", разказва 48-годишният Шукур, който има над 100 мача за националния отбор на Турция. Звездният му миг е третото място на Мондиал 2002. В мача са Южна Корея той се разписва още в 11-ата секунда.", "date": "2020.01.14", "title": "Тъжната изповед на Бика от Босфора"}
{"url": "https://offnews.bg/zdrave/koga-e-greshka-lekarskata-greshka-719386.html", "text": "„Мозъкът прави 8 основни грешки дневно, които може и да не допусне.“, казва акад. проф. д-р Владимир Овчаров, цитирайки изследване за лекарските грешки. Именитият медик беше лектор на семинар, организиран от Софийската лекарска колегия на БЛС и Факултета по обществено здраве при МУ-София, посветен на лекарската грешка.Според акад. Овчаров коректният израз е „медицинска грешка“. Специалистът я определя като предотвратим негативен ефект, който включва неправилна или невъзможна диагноза или лечение, увреждане, неправилно поведение, инфекция и др. Той посочва и източниците на медицински грешки: човешки фактор, ниво на знание, проблеми в системата, недобросъвестност или комбинация от споменатите източници.Как се доказва лекарска грешка, какви механизми трябва да бъдат създадени, за да бъде справедливо отсъждана, коментираме с Иван Сотиров, адвокат на Софийската лекарска колегия (СЛК), и с нейния председател д-р Асен Меджидиев.Адв. Сотиров, кое е най-приемливото определение за лекарска грешка? Чухме различни интерпретации от лекторите на семинара.Немарливост, пропуск, небрежност, лекомислие, подвеждане, самонадеяност, липса на квалификация. Всичко това го сложете в една подредена система – изследвания, прием и т.н. Едно е да е грешно подредена системата или бавно да функционира, друго е, когато се работи в нея с тези думички, които преди малко Ви казах.Как се доказва лекарска грешка?С медицинска експертиза. Срещу една „бяла престилка“ в съда застават няколко „бели престилки“ и не прощават. Нямате идея до какви спорове се е стигало! Защото диагностиката е преценка по целесъобразност. Тя е пречупена през призмата на доктора и така е оценявана. В този смисъл медицинските експертизи според мен не защитават лекаря. Колегите му не го бранят в съда.Искате да кажете, че изразът „гарван гарвану око не вади“ не работи?За мен не работи. Не че правя специални опити да защитавам съсловието. Аз лично смятам, че специалността „Правно регулиране на системата на здравеопазването“ във Факултета по обществено здраве на МУ е изключително важна. Тя ще даде възможност не да плашим лекарите, а да научат що е непозволено увреждане, що е немарливост, административно нарушение, престъпление.Споменахте за правила за добра медицинска практика по време на презентацията си. Това ще улесни ли преценката дали има лекарска грешка в даден случай?Правилата за добра медицинска практика могат да дадат механизма, по който се лекува дадено заболяване. Когато в тези правила е написано какви са основните стъпки и ги изпълниш, ти си защитен, защото е разписано, че така се лекува даден вид заболяване. Когато нещо си прескочил – си виновен.Медицината обаче не е математика…Съзнавам го. Медицината е и наука, и изкуство. Така пише и в Кодекса за професионална етика на лекарите в България. Така са сложени нещата по света. Не си мислете, че и мен не са ме кълнали и родители, и медии, когато съм заставал на една или друга позиция в съдебната зала.Милостив ли е българският съд към лекарите?Не. Само една последна присъда ще Ви спомена – 2 г. лишаване от права, 200 хиляди лв. кръвнина, по 100 хиляди лв. на всеки родител и блокиране на имуществото на лекаря, за да могат да се вземат парите. Въобще няма такова нещо като милост. Казвам го от наблюденията в собствената си практика. Не знам защо се случва. Може би, защото още нямаме закон за експертизата, за вещите лица.Това чисто правни пропуски ли са?Те попълват системата. Когато имаме правила за добра медицинска практика, когато имаме една упълномощена комисия, която първо разглежда случаите и те минават през тоя филтър, тогава да се ходи в прокуратурата.Не Ви ли се струва, че понякога се действа по-скоро заради обществения натиск, отколкото поради обективни причини?Много е зле, когато улицата диктува правосъдието. Но в правомощията на прокуратурата е да извършва проверки, да обвинява, да снема обвинения, да ги преквалифицира. Така е устроен нашият съдебен модел, в който тя поддържа държавното обвинение.Какви дела за лекарски грешки преобладават?Смърт, тежки телесни повреди, включително и случая с това 3-годишно детенце, заради който се изсипаха толкова много неща и изведнъж, след като двама доктори подадоха оставка, се оказа, че няма отделение за спешен прием. Това е неподреденост на системата, непълнота на нивото на компетентност.Най-абсурдното обвинение към лекар или решение на съда?Едно от най-абсурдните обвинения, които съм чувал, е например „защо не използва еди-кой си апарат, който не работи“. Апаратът стои там за украшение и обвинението е, че не е бил използван. А той е повреден. И въпреки това въпросът е „Защо не си го използвал?“. Много са интересни някои извадки от експертизи и решения на съдилища.През лятото на 2013 г. ме извика една зам.-окръжна прокурорка и ми каза: „Елате да Ви покажа две присъди на лекари, осъдени, че са нарушили правилата за медицинска практика“. Аз казвам: „Такива правила няма!“ Тя отговаря: „Елате да ги видите.“Общите правила ги утвърдиха през септември 2013 г., а присъдите бяха издадени през лятото на същата година. Дотогава вече имаше осъдени лекари за нещо, което не съществува като правна норма. Това са ужасни парадокси. Затова смятам, че трябва да се изисква правна грамотност от лекарите. Защото те са задължени до гроб да се образоват, ако работят. Затова смятам, че тази специалност „Правно регулиране на здравеопазването“ е много необходима. Не само здравнияt мениджмънт.Ние издадохме Закона за съсловните организации в една книжка, Устава на БЛС, Устава на СЛК, Кодекса за професионална етика на лекарите в България. Опитах се да обобщя някои решения от практиката на съда. Понякога лекарите ги упрекват за това, че пускат някакъв амбулаторен лист, слагат някаква работна хипотеза и ги питат: „Защо ходиш да разпечатваш, човекът умира на леглото, ти си тръгнал да разпечатваш“, а до пациента стои друг лекар или сестра. Натоварихме лекарите с административна работа, да не си гледат медицината. Трябва да има регистър на делата, регистър на лекарските грешки, на административните нарушения или на делата – граждански, наказателни, административни.Един регистър на лекарските грешки с какво би бил полезен?Той е полезен, на първо четене, между болниците. Примерно в случая с това тригодишно момченце, бог да го прости – отиват в Педиатрията, няма нищо тревожно. После родителите усещат, че нещата се влошават, отиват в болница „Лозенец“, връщат ги, отново отиват в Педиатрията, развива се светкавично тежка пневмония. И оттам системата го завежда да почине в „Пирогов“. Нали можете да си представите какво става при тях – като медици, като родители, като лекари, които са приели детето половин час преди да си отиде. Когато тия лекарски грешки се систематизират, когато непуснатите своевременно изследвания се знаят, неразчетени като хората… ще е ясно кой точно е сгрешил. Аз смятам, че педиатрията е една от най-сложните специалности.Всъщност това имах предвид, когато Ви попитах лекари от кои специалности най-често биват обвинявани?Хирурзи и педиатри, за съжаление.Имал ли сте случай, в който сте си казал – този лекар си е за наказание?Като нападки лекар срещу лекар, като обиди, като публично опровергаване на диагноза съм имал такива случаи с медици, но специално за диагноза и лечение - не.Д-р Меджидиев, има ли съсловната организация механизми, с които да защити несправедливо обвинен лекар?Борим се, имаме Етична комисия. Към СЛК създадохме пиар структура с добра юридическа помощ. Обсъждаме дори да сключим договор с престижни юридически кантори. Ние като лекари не сме компетентни юридически и не сме опитни в медийните си изяви. Понякога грешим в изказа си, което после се използва срещу нас. Това, за което се бори СЛК, е създаването на добра пиар структура и навременна юридическа помощ. В момента, в който има проблем, да подсигурим човек, който да отиде. Молбата ми към медиите е и друга – повече да търсят управата на Лекарския съюз, когато трябва някой да се изказва по повод на събитие, защото ние ще подадем експерт, а не кой да е, да прави анализи.Нали знаете каква е обществената нагласа – \"те ще защитят човека си, дори да е виновен\"?Имам предвид, че се канят лекари, които не са експерти по даден случай. Трябва да се търси лекар от конкретната област, който е компетентен. Ако е \"Детски болести\" – да търсим педиатър, ако е за \"Неврохирургия\" – да търсим неврохирург. Не да застане коремен хирург да говори за педиатрия.Има ли слаби моменти в доказването на една лекарска грешка според Вас?Това е на чисто експертно ниво. Няма слаби моменти, не можем да кажем, че правото ни е зле. Използват се вещи лица, използват се експерти от съда и прокуратурата, аз самият съм вещо лице и мога да кажа, че имаме много добри специалисти по медицинско право. По-скоро слабите моменти са на етапа на досъдебното производство, при изявите на еди-кой си, който излиза и казва „този е убиец, не го слушайте“. Оклеветяването на прима виста е голям проблем.Правилата за добра клинична практика как помагат?Те регламентират действието. Колегата отива и казва – „ето, аз съм спазил абсолютно всичко – на тази минута съм предприел необходимото, на тази минута е събран екипът, след 10 минути човекът е вкаран в операционна.“ Защото иначе всеки интерпретира по собствен начин.Цитирахте опита на колегите си във Франция, какво искате да „дръпнете“ от този опит? Споменахте, че там лекарският съюз има правомощия да отнема лекарски права и да налага санкции. Казахте, че колегията може по-навреме и адекватно да установи недобрата медицинска практика.Според мен не трябва да се залага какво трябва да правим, защото можем да пропуснем нещо в алгоритъма, а да се заложи какво не трябва да правим, тогава е по-лесно. Защото всеки случай е индивидуален и понякога алгоритъмът може да се интерпретира. Медицината е творчество, не е занаят.", "date": "2020.01.14", "title": "Кога е грешка 'лекарската грешка'?"}
{"url": "https://offnews.bg/politika/revizoro-se-zhertval-za-ministar-za-da-ne-padne-pravitelstvoto-719434.html", "text": "Приех поста, за да няма напрежение и правителството да изкара целия мандат. Така Емил Димитров-Ревизоро коментира номинацията си за министър на екологията на мястото на Нено Димов в парламента.„Очевидно е, че ще трябва да се плати много скъпа цена, очевидно е, че всички са решили, че трябва аз трябва да я платя. Не изгарям от желание, но ако някаква работа трябва да се свърши ще я свърша”, каза Димитров.Помолен за коментар на оставката на Нено Димов – Димитров заяви, че първата му работа е да се разведе с жена си, да приключи всички сметки и да ги подари на децата си, “за да не дойде някой утре и да им го вземат, и като съм с една карта от 1000 лева в нея, ще отида в министерството като ме задържат да няма какво да вземат поне на децата. Какво да мисля – отивам работа, трябва да се случи “.Ревизоро каза, че все пак ще му се наложи да види дали е източен язовирът, ако да – как. Откога е така проблемът. „Ако не даваме вода на бизнеса, значи ли че трябва да отиде в чужбина. Защото, ако даваш вода - отиваш в затвора, ако не даваш - хората остават без работа. Един ден казват искаме вода, на другия – искаме парно, на третия – искаме работа.Трябва да се търси баланс между бизнеса и работата“. Все пак той добави, че всички заводи като „Стомана“ в страната трябва да си намерят собствени водоизточници.", "date": "2020.01.14", "title": "Ревизоро се жертвал за министър, за да не падне правителството"}
{"url": "https://offnews.bg/evropa/stanishev-pod-natiska-na-levite-ek-zapochna-s-novi-sotcialni-politiki-719428.html", "text": "„Днес Европейската комисия ще обяви, че започва консултации за въвеждането на Европейска рамка за минималните работни заплати, което беше едно от ключовите послания в кампанията на ПЕС за европейските избори. Едновременно с това стартира работата по мащабен план за реализиране на принципите на Социалния стълб – също приет благодарение на левите в Европа.Той се очаква да включва стратегия за нови умения на работниците, продължаване на младежката гаранция, стратегия за равенство между половете по отношение на заплащането и пенсиите, регулиране на условията на работа чрез уеб-базирани платформи, въвеждането на детска гаранция, план за социална икономика и др.\"Така президентът на ПЕС и български евродепутат Сергей Станишев коментира предложението на ЕК, което ще бъде представено по-късно днес в Страсбург от заместник-председателя на ЕК Валдис Домбровскис и от комисаря по работни места и социални права Никола Шмит.Станишев е доволен, че новата Европейска комисия започва приоритетно работа по леви социални политики в изпълнение на поетите към ПЕС ангажименти.\"Тези инициативи ще бъдат водени от представител на нашето политическо семейство – комисаря за работни места и социални права Никола Шмит (Люксембург). Това са стъпки в правилната посока, стъпки към по-справедлива Европа\", допълни Станишев.Според него е изгубено много време. Комисията \"Юнкер\" не е постигнала съществен напредък по тези теми – десните са показали, че нито имат желание, нито капацитет да реализират социални политики. Ключовите постижения през изминалия мандат – ревизирането на директивата за командированите работници, директивата за баланс между професионалния и личния живот, въвеждането на Европейския социален стълб – се дължали най-вече на натиска на социалистите.\"Днес отново левите комисари започват да изпълняват предизборните си обещания и те са движещата сила за предложенията на ЕК\", допълни лидерът на ПЕС.\"В XXI век, в няколко държави в ЕС, включително България, минималната работна заплата все още е под линията на бедността. Прекалено много хора работят, но не могат да си позволят достоен начин на живот, да си платят сметките за отопление, да осигурят качествено образование или храна за децата си. Към това трябва да се добави и сивият сектор, който има застрашителни размери в страни като България, където все още е практика работникът да се осигурява на минимална заплата, а да получава пари „на ръка“. В същото време условията на труд продължават да бъдат потресаващо лоши в редица сектори. Трябва да положим сериозни усилия да сложим край на всичко това както у нас, така и в ЕС“, категоричен е Станишев.Европейската рамка за минималните заплати няма за цел да наложи еднаква заплата навсякъде в ЕС. Тя ще има за цел да повиши минималното заплащане за труд до адекватни за всяка държава нива или чрез законови промени, или чрез колективно договаряне, обяснява той.\"За съжаление, за България изравняването на социалните стандарти и доходите с европейските остава непостижима цел. Икономическото развитие не успява да осигури достоен живот за всички работещи, а неравенствата продължават да растат, което засяга най-уязвимите социални групи като нискоквалифицирания труд, пенсионерите и децата. Тези проблеми не могат да бъдат решени с една европейска директива, а изискват цялостни и последователни политики от страна на управляващите. Затова смятам, че България има интерес да подкрепи тези инициативи и да стимулира бизнеса да инвестира в по-добра квалификация, по-добро заплащане и по-добри условия на труд, вместо да увеличава извънредния труд от 150 на 300 часа годишно или да прехвърля плащането на първия ден от болничните от работодателя на работника\", заключи Станишев.", "date": "2020.01.14", "title": "Станишев: Под натиска на левите ЕК започна с нови социални политики"}
{"url": "https://offnews.bg/kultura/rezhisiorskiat-proekt-na-velko-kanev-omajna-nosht-za-posleden-pat-na-719429.html", "text": "Преди точно 15 години, в мразовития февруари на 2005г. Велко Кънев показва на бургаската публика работата си с трима уникални актьори – Мария Сапунджиева, Асен Блатечки и Юрий Ангелов. Представлението е по текст на Жозиан Баласко – популярна френска писателка и сценаристка, по чиито пиеси са създадени още множество изключително успешни спектакли в България.„Омайна нощ“ постига моментален успех и до днес продължава да пълни театралните зали в цялата страна. Мария Сапунджиева разказва за работата си с Велко Кънев по представлението:Едно театрално бижу, оставащо в умовете ни по френски незабравимо! Забърканите действащи лица са на пръв поглед диаметрално противоположни: затворничка в пет дневен отпуск, водещ на хитово ТВ предаване и за капак - един ужким обикновен сервитьор, но с доста спорна биография…Тримата си забъркват една динамична нощ, когато животът преплита пътищата им в обикновено кафене на гарата. След последния за вечерта и първия за сутринта влакове за Париж, те наблягат на коняка и шампанското, а резултатите са абсолютно неконтролируеми! Любов във Франция, тежък махмурлук и … какво ли още?Последното представление на „Омайна нощ“ ще отбележи точно 15 години, откакто пиесата е представена в България. На 1 февруари в 19 ч. на открита сцена „Сълза и смях“ публиката ще се наслади на брилянтния талант на Мария Сапунджиева, дълбочината и колорита на Юрий Ангелов и много симпатичната харизма на Асен Блатечки. Всеки от тримата е чудесно избран и съобразен като типаж с ролята си, а на публиката остава единствено да се забавлява, да ръкопляска и тихо да помаха за довиждане на работата на Велко Кънев.Билети на касата на открита сцена „Сълза и смях“ и онлайн , както и във Facebook страницата и сайта на Viva Arte Theatre.", "date": "2020.01.14", "title": "Режисьорският проект на Велко Кънев 'Омайна нощ' за последен път на театрална сцена"}
{"url": "https://offnews.bg/sviat/dzhef-bezos-dari-690-hil-dolara-za-borba-s-pozharite-v-avstralia-719435.html", "text": "Изпълнителният директор на Amazon Джеф Безос дари 1 млн. австралийски долара (около 690 хил. щатски долара) за борба с пожарите в Австралия и възстановяване на пораженията от огнената стихия, съобщи бТВ. Дарението обаче предизвика редица остри критики в Интернет, защото сумата е по-малка, отколкото Безос е изкарвал на всеки пет минути през 2018 година според оценката на Business Insider, базирана на изчисления на Forbes за нетната му печалба. През 2018 г. богатството на Безос нарасна със 78,5 млрд. долара, което правеше повече от 215 млн. долара на ден или около 150 хил. долара в минута.Въпреки че след развода му с Макензи Безос, основателят на Amazon загуби част от състоянието си, той все още е най-богатият човек в света. Нетната му печалба през 2019 г. е 46 млрд. долара. Редица известни личности направиха в пъти по-големи дарения от това Джеф Безон - Леонардо ди Каприо дари 3 млн. долара.В Австралия продължават да бушуват близо 200 горски пожара. Опустошени са вече 6 милиона хектара. До момента от огъня са загинали повече от милиард животни.  По-рано тази година австралийският премиер Скот Морисън потвърди, че жертвите на опустошителните пожари в страната са вече 27 души, а огнената стихия е унищожила над 2 хиляди жилища, предаде \"Ройтерс\".С нов мега пожар от 600 хиляди хектара се борят пожарникарите в последните дни. Две огнища са се слели в едно и се разпалват от силните ветрове. Близо 50 000 коали са загинали в пожара на остров Кенгуру. ", "date": "2020.01.14", "title": "Джеф Безос дари 690 хил. долара за борба с пожарите в Австралия"}
{"url": "https://offnews.bg/zdrave/vas-otmeni-ramkovia-dogovor-s-kojto-biaha-vavedeni-limiti-za-bolnitci-719424.html", "text": "Върховният административен съд (ВАС) окончателно обяви за нищожен Националния рамков договор от 2016 г., с който бяха въведени финансови лимити за лечебните заведения с разделяне на здравноосигурителните средства в основен и допълнителен пакет.С Националният рамков договор регламентира правата и задълженията на Здравната каса, лекарите, стоматолозите и изпълнителите на извънболнична медицинска помощ. През 2016 г. обаче Българският лекарски съюз (БЛС) отказа да подпише споразумението, поради което влезе в сила служебен рамков договор. Той беше атакуван пред съда като незаконен от БЛС, Центъра за защита на правата в здравеопазването, Националното сдружение на частните болници.Експерти прогнозираха предизвика лавина от дела на болници срещу Касата, заради натрупаните милиони левове надлимитна дейност, която остана неплатена. От началото на 2019 г. няколко болници са завели и спечелили дела за изплащането на надлимитните дейности.По информация от Центъра за защита на правата в здравеопазването неизплатената надлимитна дейност е на обща стойност 26 млн. лева за 2016 г.С договора от 2016 г. освен лимитите за лечебните заведения беше въведена и системата за пръстова идентификация, която трябваше да спре фиктивното отчитане на пациенти от болниците. През 2017 г. Върховният административен съд отмени окончателно регистрацията с пръстов отпечатък, след като лечебните заведения бяха закупили пръстовите идентификатори.", "date": "2020.01.14", "title": "ВАС отмени рамковия договор, с който бяха въведени лимити за болниците"}
{"url": "https://offnews.bg/politika/prezidentat-da-udarzhash-vlastta-i-da-upravliavash-sa-dve-razlichni-n-719438.html", "text": "Пожарите се гасят с оставки, раздаване на пари и отлагане, но такива похвати изчерпват своята ефективност и не решават проблемите, заяви държавният глава в Белово, цитиран от прессекретариата си.Едно управление не трябва да разрешава кризи, то не бива да допуска те да възникват. Много е важно да има друг подход – с ясна визия, с експертиза, реформи и воля, защото да удържаш властта и да управляваш ефективно са две различни неща. Това заяви президентът Румен Радев пред журналисти в Белово, в коментар за задържането на министъра на околната среда и водите Нено Димов и оставката му във връзка с водната криза в Перник.„Не се меся в работата на съда и на прокуратурата, но очаквам не само показност, очаквам ефективно и всеобхватно разследване. Очаквам разрешаване на тази криза в полза на гражданите на Перник и не само на тях, защото хиляди българи са изправени пред същия проблем“, заяви Румен Радев и допълни, че цели села са на воден режим от години.Президентът отново подчерта, че липсата на прозрачност, отчетност и отговорност води до разпад на държавността и случващото се в Перник е само най-видимият резултат от такъв стил на управление. „Пожарите се гасят с оставки, раздаване на пари и отлагане, но виждаме как такива похвати вече изчерпват своята ефективност, защото проблемите остават“, заяви Румен Радев и посочи, че списъкът с проблеми в държавата може да се допълни с примери от много други сектори като нерегламентираните сметища, африканската чума по свинете, проблемите в енергетика, здравеопазване, образование.Не е добре да се бърка Националната служба за охрана с частна охранителна фирма, заяви президентът Радев в отговор на въпрос за законопроекта на ДПС, свързан с дейността на НСО.Държавният глава Румен Радев е в Белово по повод 142 години от освобождението на града и на Беловския край.", "date": "2020.01.14", "title": "Президентът: Да удържаш властта и да управляваш са две различни неща"}
{"url": "https://offnews.bg/ikonomika/smianata-na-rezhima-v-iran-mozhe-da-potopi-petrola-do-40-dolara-719406.html", "text": "Ако иранският режим се срине, същото ще се случи и с цените на петрола, заяви пред CNBC експертът Йоханес Бенини, който е председател на JBC Energy.Експертът прогнозира, че един барел от черното злато може да достигне цена от 40 долара, като цената днес е 64 долара.Напрежението в ислямската държава расте след свалянето на украинския самолет от Иран.В събота избухнаха и масови протести, които продължават и до днес.Протестиращите са недоволни от режима в Техеран и скандират \"те лъжат, че нашият враг е Америка, нашият враг е тук\".Иранската икономика също е под огромен натиск от американските санкции, които бяха възстановени, след като президентът Доналд Тръмп се оттегли от ядрената сделка през 2015 г.В неделя съветникът по сигурността на Барак Обама заяви, че Иран е по-близо \"откогато и да било\" до смяна на режима.Бенини посочва, че подобно развитие ще има огромно влияние върху цените на петрола.\"За петролния пазар това означава, че възможността петролът да падне до 40 долара е много голяма\", добави той. Експертът подчерта, че Иран има възможността да добавя около 2 млн. барела за много кратък период от време, което би означавало много петрол.Според него, ако има по-голям натиск върху Иран, добива на петрол може да се намали до 100 или 200 хил. барела, което може да доведе само до военна конфронтация.", "date": "2020.01.14", "title": "Смяната на режима в Иран може да потопи петрола до 40 долара"}
{"url": "https://offnews.bg/evropa/niama-da-ima-edinna-minimalna-zaplata-za-evrosaiuza-719436.html", "text": "Европейската комисия ще започне консултации с работодателите и профсъюзите за справедливото минимално заплащане на труда и необходимостта от въвеждане на минимални заплати в държавите, където такива няма. Със сигурност обаче няма да има единно минимално възнаграждение за всички членки на Общността. Това съобщиха от Брюксел във вторник, след като Еврокомисията представи съобщение на своя председател Урсула фон дер Лайен относно изграждането на силна социална Европа за справедливи промени.С него се предлагат действия за идните месеци и се търси мнението на заинтересованите страни на всички равнища относно по-нататъшните действия в областта на заетостта и социалните права.Освен какви да са справедливите минимални заплати за работниците в ЕС,през настоящата година ще се обсъди със социалните и бизнес партньорите приемането на европейска стратегия за равенство между половете и задължителни мерки за прозрачност при заплащането. Планира се актуализация на младежките програми, стратегия за включването на хората с увреждания в трудовия пазар и прилагането на европейска презастрахователна схема за обезщетения при безработица.\"Няма да има една-единствена минимална заплата, приложима за всички\", заявяват от пресслужбата на ЕК. \"Всяко евентуално предложение ще отразява националните традиции, независимо дали става въпрос за използването на колективни споразумения или правни разпоредби. Някои държави вече разполагат с отлични системи. Комисията желае да гарантира, че всички системи отговарят на нуждите, имат достатъчно покритие, включват задълбочени консултации със социалните партньори и разполагат с подходящ механизъм за актуализиране\", допълва се в съобщението от Брюксел.\"Европа преживява изключително важен преход. Във време на екологични и цифрови промени и застаряване на населението Комисията иска да гарантира, че хората продължават да бъдат в центъра на вниманието и че икономиката работи в техен интерес\", коментира Валдис Домбровскис, изпълнителен заместник-председател на Комисията по въпросите на икономиката в интерес на хората.\"Трудовият живот на милиони европейци ще претърпи промяна през идните години. Трябва да предприемем стъпки, така че бъдещата работна сила да може да преуспее\", заяви на свой ред Никола Шмит, комисар по въпросите на работните места и социалните права. По думите му \"новаторската и приобщаваща социална пазарна икономика на Европа трябва да работи за хората: да им осигурява качествени работни места с подходящо възнаграждение\". \"Нито една държава членка, регион или човек не могат да бъдат изоставени. Трябва да продължим да се стремим към най-високите стандарти на трудовите пазари, така че всички европейци да могат да живеят достойно и с амбиция\", допълва той.От Еврокомисията посочват, че макар европейците да имат \"едни от най-високите стандарти на живот, най-добрите условия на труд и най-ефективната социална закрила в света\", те са изправени пред редица промени, като прехода към неутрална по отношение на климата икономика, цифровизацията и демографските промени.\"Изменението на климата и влошаването на състоянието на околната среда ще изискват от нас да адаптираме нашата икономика, промишленост, начина ни на пътуване и работа, какво купуваме и какво ядем. Очаква се, че през следващите 5 години само изкуственият интелект и роботиката ще създадат почти 60 милиона нови работни места в световен мащаб, а много работни места ще се променят или дори ще изчезнат\", отбелязва се в съобщението..\"Но действията само на равнище ЕС не са достатъчни. Ключът към успеха е в ръцете на националните, регионалните и местните органи, както и на социалните партньори и съответните заинтересовани страни на всички равнища\", допълва се в него. Скандинавски държави от ЕС, в които има силни профсъюзи и високи доходи, са против плановете за въвеждане на минимална заплата в целия съюз. Причините са, че те се опасяват да не бъде застрашена традицията им на колективно договаряне на заплащането и условията на труд, според \"Гардиън\".От 28-те страни членки само Дания, Италия, Кипър, Австрия, Финландия и Швеция нямат задължителна минимална заплата. Но в страни като скандинавските, включително Дания и Швеция, профсъюзите подкрепят политиците да се противопоставят на инициативата. Според тях крайният резултат при тях може да се окаже понижаване на заплатите.Петер Хумелгор, датският министър на труда, коментира пред \"Гардиън\", че по принцип подкрепя най-ниско платените в Европа да получават повече, но \"средствата за постигането на тази цел трябва да се съобразяват с националните традиции и установени добре работещи модели\". Той припомня, че в страната му заплатите се договарят между профсъюзите и сдружения на работоделите и така е повече от 100 години.В Дания през 2018 г. е било най-високото средно почасово заплащане в ЕС - 43.50 евро на час, а дори най-ниско платените получават около 15 евро на час. За сравнение, в България по същото време е била най-ниската почасова заплата в съюза - 3.5 евро.В момента минималната в България е 286 евро, а в Люксембург - 2071 евро.", "date": "2020.01.14", "title": "Няма да има единна минимална заплата за Евросъюза"}
{"url": "https://offnews.bg/temida/oblastniat-na-pernik-ne-iskal-voden-rezhim-predi-izborite-719437.html", "text": "Бившият шеф на ВиК-Перник Иван Витанов е заявил пред прокуратурата, че е поискал въвеждане на режим през октомври, когато в язовира е имало около 8 млн. куб. м. вода. Изпратил е писма до тогавашния областен управител Ирена Соколова, кмета Вяра Церовска и до Общинския съвет. Отговор не получил, но седмица по-късно е бил извикан на среща в областната администрация и в присъствието на Владислав Караилиев, зам.-кмет на Перник и служители във ВиК асоциацията на област Перник, бил попитан \"дали си представя какво ще последва от евентуално въвеждане на воден режим преди изборите\".Това стана ясно от материали, които прокуратурата публикува, от проверката за водната криза в ПерникСрещу бившият областен управител Ирена Соколова и кметът Вяра Церовска (ГЕРБ) все още няма обвинения от прокуратурата. Водният режимът в Перник бе обявен едва през декември след местните избори, след като за кмет бе избран Станислав Владимиров от БСП.Министърът на икономиката Емил Караниколов обеща скорошно решение на водната криза в Перник. \"Основен приоритет ни е осигуряване на вода за Перник и се надявам, че до 2-3 дена правителството ще излезе с конкретно предложение. Работим, много сме напреднали. Просто ни дайте още един ден или максимум два, за да представим решението\", каза той, цитиран от БНР.От обвинението са категорични, че до кризата нямаше да се стигне, ако екоминистърът в оставка Нено Димов не беше разрешил вода от язовир \"Студена\" да отива за промишлени нужди.\"Когато преди около месец стана ясно, че са намерени нелегални отклонения към Радомир, аз извиках главния енергетик на дружеството и ръководителя на район Радомир - Румен Янев. От тях разбрах, че тази помпена станция е изградена с цел да се подава вода към Радомир -това се е случвало от нейното съществуване\", е казал още Витанов за медийните \"разкрития\", че отклоненонието е било незаконно. Заради спирането на водата към Радомир, няколко села и високите зони на града, ще трябва да минат на воден режим, според Витанов. Специализираната прокуратура публикува част от доказателствения материал по делото и по-специално протоколи от разпити на свидетели, справки за състоянието на яз. \"Студена\" от последните месеци, разрешителни и графици за ползване на водата, съобщиха от Прокуратурата.\"Прокуратурата счита, че в резултат на извършеното престъпно деяние са последвали значителни щети на стопанството, изразяващи се в разходването на 7, 223 млн. куб. м. вода от яз. „Студена“, което е довело до намаляване на общия обем воден ресурс на язовира до критичните нива, близки до т. нар. „мъртъв обем“ на язовира. В резултат на това се е стигнало до значителен недостиг на водния ресурс за питейно битови нужди на жителите на гр. Перник и околните селища.Всички материали може да се прочетат . ", "date": "2020.01.14", "title": "Областният на Перник не искал воден режим преди изборите"}
{"url": "https://offnews.bg/ikonomika/darzhavata-klekna-i-pred-avtoinstruktorite-niama-da-uvelichavat-chaso-719430.html", "text": "Отменя се спорната наредба, която предвиждаше увеличение на часовете по кормуване и въвеждането на GPS контрол в автомобилите. Това стана след среща между протестиращите днес автоинструктори и министрите на транспорта и образованието Росен Желязков и Красимир Вълчев.Днес в София стотици учебни коли от цялата страна излязоха на протест.По време на разговорите е договорено също да се създаде нова работна група, която да бъде оглавена от председателя на Държавната агенция по пътна безопасност Малина Крумова.Директорът на „Автомобилна администрация“ Бойко Рановски също коментира темата.„Когато работната група излезе със съответните предложения, и те се приемат и няма разнобой в бранша, и се приемат консенсусно, тогава ще започнат промени в нормативната база\", каза той.", "date": "2020.01.14", "title": "Държавата клекна и пред автоинструкторите. Няма да увеличават часовете кормуване"}
{"url": "https://offnews.bg/temida/basejnova-direktcia-blagoevgrad-e-okupirana-ot-prokurori-i-razsledvash-719405.html", "text": "Прокурори и разследващи полицаи влязоха в териториалното подразделение на Басейнова дирекция-Благоевград.\"Има служители на прокуратурата, които разглеждат документи, които Басейнова дирекция вече е предоставила на всички контролиращи органи, имащи отношение към проблема с язовир \"Студена\", уточни по-късно Ралица Кукова, директор на дирекция \"Контрол\" в Басейнова дирекция \"Западнобеломорски басейн\", собщи \"Фокус\".Сутринта пред сградата имаше бус на прокуратурата, както и представители на държавното обвинение, които влязоха при директора на дирекцията Радослав Георгиев.OFFNews се опита да се свърже с дирекцията на посочените телефони, но безуспешно.По неофициална информация проверката, разпоредена от прокуратурата, е във връзка с водната криза в Перник и разрешителните режими на водоползване от двата язовира „Студена“ и „Пчелина“.Басейновата дирекция контролира водните обеми в реките и язовирите в Югозападна България, както и графиците за водоползване от операторите и собствениците на ВЕЦ, като взема предвид прогнозите на НИМХ.За неспазване на плана за водоползване ВиК-Перник беше санкционирана от Басейнова дирекция. При добрени количества от 1 млн. куб. м водният оператор е изразходвал заявените 1.5 млн. куб. м.Към Басейнова дирекция \"Западнобеломорски район\", чийто център е Благоевград, спадат водосборните области на реките Места, Доспат и Струма, както и прилежащите язовири \"Студена\", \"Пчелина\",\"Осломе\", \"Извор\" и пр.", "date": "2020.01.14", "title": "Басейнова дирекция-Благоевград е окупирана от прокурори и разследващи (допълнена)"}
{"url": "https://offnews.bg/zdrave-i-krasota/3-produkta-koito-vazstanoviavat-chernia-drob-sled-praznitcite-719401.html", "text": "Зимните празници са сериозно изпитание за организма. За кратък период от време неколкократно превишаваме допустимите дози алкохол, ядем тежки храни и не пестим от десерти. Основен потърпевш от този режим е черният дроб. Специалистите по хранене и диететика препоръчват няколко продукта, които подпомагат възстановяването му, пише Medik Forum.ТикваЧерният дроб „обича“ тиквата (както и други плодове и зеленчуци с оранжева сърцевина). Тиквата минимализира последствията от окислителния стрес, възстановява активността на детоксикиращите ферменти. Тиквените семки са богати на цинк и имат холеретично действие (стимулиращо отделянето на жлъчка).Сушени кайсииКонсумацията на сушени кайсии е добра профилактика срещу рак на черния дроб, казват медиците, благодарение на уникалното съчетание от витамини и микроелементи. Те са богати на калий, магнезий, целулоза. С антиоксидантното си действие защитават организма от свободните радикали и от последствията на окислителния стрес. А магнезия и калия в тези сушени плодове профилактират заболявания на сърдечносъдовата система.Все пак диетолозите предупреждават да не се прекалява с консумацията им, защото съдържат много фруктоза и глюкоза, които могат осезателно да повишат нивото на кръвната захар.Маслиново маслоМаслиновото масло съдържа витамин Е, който е основен антиоксидант. Той защитава организма от въздействието на свободните радикали, вещества, които се образуват под въздействието на слънчевата светлина, цигарения дим, замърсения въздух и радиацията. С тези вредни вещества е принуден да се бори черният ни дроб.", "date": "2020.01.14", "title": "3 продукта, които възстановяват черния дроб след празниците"}
{"url": "https://offnews.bg/obshtestvo/zapochva-podavaneto-na-dokumenti-za-vakantcionna-zaetost-v-germania-719433.html", "text": "Българските студенти ще могат и през тази година да трупат професионален опит през лятото в Германия. Вече стартира приемът на документи, като до 14 февруари 2020 г. могат да се подават заявления по образец в бюрото по труда, на чиято територия се намира висшето учебно заведение (в т.ч. клон/филиал), в което студентите се обучават. Ваканционната заетост е по договореност между Агенцията по заетостта и Федералната агенция по труда в Кьолн.Кандидатите трябва да са български граждани на възраст между 18 и 35 години, да са студенти в български висши учебни заведения в редовна форма на обучение и да не са последен курс на обучение. Задължително условие е да имат добри познания по немски език и да са готови най-малко два месеца да работят в Германия.Предложенията за работа са в сферата на селското стопанство, хотелиерството и ресторантьорството (сервитьори, камериерки, бармани, помощен персонал в кухня, общи работници), фирми за почистване на помещения и индустриални обекти, вериги за бързо хранене, както и германските пощи.В заявлението си кандидатите трябва да декларират, че са изучавали немски език най-малко 3 години, като езиков изпит няма да бъде полаган. Трябва да посочат още, че са свободни от други ангажименти по време на официално обявената за всяко училище лятна ваканция (задължително се упоменават точните ѝ начална и крайна дата), както и че притежават необходимите средства да финансират заминаването си за Германия. Кандидатите следва да предоставят и попълнено уверение за студент по образец, заверено от висшето училище, в което се обучават.Документите на избраните за ваканционна заетост студенти ще бъдат подадени от германските работодатели директно в Централата за чуждестранно и специализирано посредничество в Бон.Информация относно пълните условия и документи за кандидатстване желаещите могат да получат в Информационния център на Агенцията по заетостта на тел. 02/980 87 19, на електронен адрес: /, както и в бюрата по труда по местонахождение на висшето училище.", "date": "2020.01.14", "title": "Започва подаването на документи за ваканционна заетост в Германия"}
{"url": "https://offnews.bg/politika/prof-konstantinov-za-vodnata-kriza-mnogo-glavi-shte-padnat-i-mogat-719393.html", "text": "Ако тръгнат да падат глави, няма да бъдат само на правителството. Много глави ще паднат. И могат да паднат доста буквално. Това, което се случва, е безобразие, заяви пред БНТ проф. Михаил Константинов. Коментарът му е по повод водната криза.За съжаление новините не са много добри и трябва да се подготвим за това, което ни чака. Чака ни суша и безводие, категоричен е той.Това, което наблюдаваме в момента, сме го гледали точно преди 25 години, когато към края на 1994 г. София беше оставена без вода. Тогава някакви идиоти източиха водата на София, за да въртят две малки електроцентрали и да дадат вода на \"Кремиковци\". Подобни неща се случват в момента. Ще бъдат направени опити отново да се източи и малкото останала вода в язовирите. Затова трябва да се каже какво да се направи. Първо - трябва да се прекрати използването на водата в българските водоеми и язовири за всякакви други нужди, освен за питейно-битови. Там, където досега са ползвали вода от такива язовири, предприятията да бъдат така добри да си направят сондажи. Искам само да припомня, че за всеки кубичен метър вода над повърхността на земята има 50 под земята. Ясно е, че трябва да се правят сондажи и да се черпи, както е и било. Само че на някои предприятия им е по-евтино да си купят за без пари вода и да не се занимават с това да търсят собствени водоизточници, каза Константинов.По повод исканията \"Стомана\" - Перник пак да черпи вода от язовир Студена той коментира:\"Ние идиоти ли сме в тая държава? Или само така изглеждаме? Това е безумие и не може така да продължава. Хората ще се вдигнат и ще ни изтрепят. И с право, ако така продължава. Трябва да си напълно ненормален: първо - да го направиш това нещо, второ - да настояваш още да го правиш\"Константинов е на мнение, че министерската оставка не решава проблема:\"Не му завиждам на този, който ще стане министър на водите в момента. Във всичките си ведомства той първо трябва да вземе специалисти - да разкара калинките и калинчовците.\"Според него новият министър трябва да задължи \"всичките си там по веригата хора да търсят подземни води.\"Тука станахме поредните спасители - хората се ровят по пещерите, което е смешно, но все пак успокоява публиката, отбеляза проф. Михаил Константинов.", "date": "2020.01.14", "title": "Проф. Константинов за водната криза: Много глави ще паднат. И могат да паднат буквално"}
{"url": "https://offnews.bg/obshtestvo/otnovo-nerednosti-v-tcentralata-za-biogaz-v-selo-trud-719312.html", "text": "Пореден сигнал срещу централата за биогаз в пловдивското село Труд подадоха от сдружение \"Бъдеще за село Труд\". Председателят на сдружението Станимир Тончев е изпратил сигнал до районната прокуратура и до Европейската комисия заради опасни разливи. Според него в периода 23-27 декември миналата година са постъпили сигнали от жители относно разливи на тъмна течна субстанция в земеделски земи в землището на село Труд. По думите на Тончев на камионите пише \"биотор\", а те идват именно от централата за производство на електроенергия от биомаса в землището на селото. Поредна зима централата в с. Труд нарушава заповед подписана от двама министри, се казва още в сигнала на СНЦ \"Бъдеще за село Труд\". От години те се борят срещу незаконната според тях дейност на централата.Жителите са готови на протест, ако институциите не обърнат сериозно внимание на проблема. Кметът на селото Красимир Минков заяви пред бТВ, че са пускани много сигнали от хората в селото до РИОСВ. Свидетели описват, че от началото на ноември се извършва неправомерно и ежедневно торене в землището на селото, а цистерните са едни и същи – обслужващи Електроцентралата в землището на село Труд. Основното наторяване се извършва върху земеделски земи на местния производител Цонко Георгиев, който за поредна година нарушава цитираните министерски заповеди напълно безнаказано, допълват от сдружението. Поради това, че разливите се правят в забранен период за торене и ранните часове в неработни дни, изказваме своето съмнение, че течността която се излива е с неустановен състав различен от този, за който са представили в пробите на инвеститора. В тази връзка желаем да се вземе проба от състава на разлятата течност в почвите към настоящия момент, пише още в сигнала.„Във времето сме получавали много сигнали, които буквално не смогваме да обработим! Някой от нивите попадат в или в близост до Защитена зона НАТУРА 2000 р. Пясъчник BG0000444. Напълно недопустимо е в момент, в който България е застрашена от жестоки глоби заради бездействието на екоминистъра, да се случват безобразия, които застрашават подпочвените води на защитени в Натура зони!“, казват от “Сдружение Бъдеще за село Труд”.Според тях липсата на контрол върху изпълнението на издадени заповеди, се дължи на слаба воля и договорки “под масата”, за което винят основно министър Нено Димов и директорa на РИОСВ Пловдив Стефан Шилев. В продължение на почти три години жителите искат техните оставки публично в няколко пресконференции и протести, организирани от сдружението в селото. Продължава бездействието и на отговорните институции и местната власт спрямо здравето и живота на жителите на село Труд, смятат от сдружението. \"Нямаме големи очаквания към местните регулатори в лицето на РИОСВ, БАБХ и Земеделието. Опитът от миналата година сочи, че цялата отговорност се прехвърля на арендатора и собственика на земеделска земя, само и само да изчистят името на вече очевадно закриляният от институциите инвеститор. За никой вече не е тайна, че протекциите на тези обекти са на изключително високо ниво в централната власт. За това сочат редица свързаности на проекти, категоризирани като възобновяеми източници с настоящи държавници. Същите, освен че предизвикват екокатастрофи, бъркат дълбоко в джоба на данъкоплатците. Невероятна наглост! Колкото до местния контрол относно тези обекти - нека не се лъжем, такъв няма\", заявяват от СНЦ \"Бъдеще за село Труд\". През годините хората са излизали неколкократно на протести срещу \"бездействието на институциите\". През 2014 г. в землището на с. Труд, на около 250 метра от жилищна зона, без обществено обсъждане и без никаква информационна кампания започва изграждането на инсталация за производство на електроенергия от биологични отпадъци, добавят от сдружението. През април 2018 година РИОСВ провери централата заради сигнал за пожар. Дежурен екип на екоинспекцията е установил, че са се запалили без видима причина няколко чувала с трици, намиращи се до оградата на централата. Работници са угасили огъня до идването на повикания противопожарен екип. Не е имало опасност за запалване на други суровини или за дейността на обекта, коментират тогава от РИОСВ. \"Обадиха ми се от гражданска защита! Докато отида на място, пожарните коли излизаха. Попитах ги какво става, представих се,“ разказа кметът на село Труд Красимир Минков пред \"Под тепето\". По думите му, отговорът на огнеборците бил, че няма такова нещо, а служителите на обекта им казали, че става дума за фалшив сигнал.Пред същата година регионалното издание \"Под тепето\" пише, че централа за производство на електроенергия чрез използване на биомаса, която се намира на територията на пловдивското село Труд, емитира силно токсични вещества. В становището на екоинспекцията се казва, че не е необходимо извършване на оценка на въздействието върху околната среда за планирано разширяване на централата, пише „Под тепето“. Инсталацията за биогаз в село Труд изпуска във въздуха амоняк, сероводород и въглероден оксид, сочи експертиза по делото, цитирана в залата, допълва изданието. През изминалата година само за денонощие са направени три проверки в централата за биогаз. При нито една обаче не е установено задимяване и нетипична миризма. От въвеждането на обекта през 2015 г. в редовна експлоатация до 2019 г.  РИОСВ-Пловдив извършва повече от 45 проверки на обекта – планови, по сигнали от граждани и медиите, по жалби и други.През октомври м.г. Комисията по петиции към ЕП разгледа три петиции от граждани на Нова Загора, село Труд и село Царевец за замърсяване на въздуха с токсични вещества от енергийни инсталации за производство на биогаз. Единодушно комисията реши да изиска пълните материали по трите случая, както и да назначи мисия в България, която да изследва фактите на терен.", "date": "2020.01.14", "title": "Отново нередности в централата за биогаз в село Труд"}
{"url": "https://offnews.bg/ikonomika/svetovniat-dalg-rekordno-visok-dostigna-blizo-253-triliona-dolara-719397.html", "text": "Световният дълг, включващ заемите на домакинствата, правителствата и корпоративния сектор, се е увеличил с 9 трилиона долара от януари до края на септември и вече достига 253 трилиона долара, сочат данните на Института за международни финанси (IIF), цитирани от CNN Business.Тези резултати показват, че иначе високият дълг на света чупи нов рекорд, след като през 2019 г. той достигна до най-високия си процент от глобалния брутен вътрешен продукт (БВП) в историята. Делът на дълга към глобалния БВП е скочил до 322%, изпреварвайки предишния рекорд от 2016 г.Повече от половината от тази огромна сума идва от задълженията на развитите пазари, като САЩ и Европа - техният дълг към БВП е общо 383%. Има разлики в отделните икономики. Докато в Нова Зеландия, Швейцария и Норвегия дългът на домакинствата расте с бързи темпове, то в САЩ и Австралия дълговете на правителствата достигат исторически върхове.По данни на IIF нивото на задълженията на развиващите се пазари е относително ниско и се равнява на 72 трилиона долара, но и те растат с бързи темпове през последните години. Огромните задължения на света представляват сериозен риск за глобалния растеж, особено като се има предвид, че през 2020 г. се очаква тенденцията да се запази. От института прогнозират, че световният дълг ще надхвърли 257 трилиона долара през първото тримесечие на 2020 г.Съотношението на дълга на Китай към БВП например се приближава до 310%, което е най-високото ниво в развиващия се свят.Въпреки благоприятните условия за заеми, рискът от рефинансиране е голям, предупреждават от IIF.Докладът адресира и друг проблем, който е необходимостта от финансиране за спешни мерки във връзка с климатичните промени.", "date": "2020.01.14", "title": "Световният дълг рекордно висок: достигна близо 253 трилиона долара"}
{"url": "https://offnews.bg/kultura/horat-turetckij-edna-vokalna-imperia-s-30-godishna-istoria-719407.html", "text": "Хорът на „Турецкий” - една вокална империя от десетина солисти на сцената, 60 души екип зад нея, бенд, репортоар на 10 езика и 30-години триумфална история по световните сцени.Най-известният супер ансамбъл на Русия гостува в София на 26 февруари, във Варна на 27 февруари и в Пловдив на 28 февруари.Сензационното руско музикално шоу съдържа точната доза класика, поп, танци, шега, намигване, скеч, комбинация от певчески талант и актьорско майсторство и хореография. „Турецкий” е единственият в света танцуващ хор, зад което стоят много хореографи и сериозни репетиции.Годишно те имат по 260 концерта по цял свят. Само през 2019 техните зрители са били над милион души. От 25 години гастролират в Америка и са пели в зали като Роял Алберт Хол (Англия), Карнеги Хол (Ню Йорк), Долби Тиътър (Лос Анжелис). Прословути са с новогодишните си концерти в Кремълския дворец, където и в навечерието на 2020г. представиха своя пищен, музикален маскарад.Избират репертоара си от над 50 000 песни от всички жанрове.„Разпределяме произведенията си по държави, където ще ги поднесем, защото трябва да имаме предвид манталитета да една страна”, казват певците от „Турецкий”. В България идват с програма, представяща най-доброто от 30 годишния им творчески триумф.Билети за концертите на хор „Турецкий” на 26.02. в София, зала на НДК, на 27.02. във Варна, ДКС и на 28.02. в Пловдив, зала С.И.Л.А. се продават в системата на и на касите на съответните зали.", "date": "2020.01.14", "title": "Хорът 'Турецкий' - една вокална империя с 30-годишна история"}
{"url": "https://offnews.bg/zdrave/sonia-varbanova-chastnite-bolnitci-da-napraviat-speshni-otdelenia-i-s-719354.html", "text": "Г-жо Върбанова, да поговорим първо за ангажиментите, които бяха поети в края на миналата година на срещата на протестиращите медицински специалисти с премиера. Има ли реални резултати от нея според Вас?Исканията, които бяха представени на тази среща, са същите, които имаха КНСБ и \"Подкрепа\" много преди това. Защото Колективният трудов договор (КТД) е подписан преди година и половина, с двугодишен срок на действие, и в края на тази календарна година ще трябва да подпишем нов отраслов КТД с Министерството на здравеопазването и работодателските организации. В него бяха залегнали тези цифри за работните заплати, да бъдат осигурени и изплатени на хората, но това не се случи в много от болниците. Има места, където ги има.Дали сега ще се случи? Заплатите са обещани, дори гарантирани със закон.Лошото е, че болниците са търговски дружества, нямат финансиране от държавата, всичко им е заработка по клинични пътеки (КП). Съществува клауза, според която има лимити колко пациенти, по коя пътека могат да бъдат лекувани, което за мен е, меко казано, престъпление. Не може в една областна болница да има лекарски екипи, които могат да лекуват тези пациенти, и в същото време да има лимит. Останалите болни трябва да търсят друго лечебно заведение в страната. На хората финансово не им е възможно да пътуват до областната болница, да не говорим за по-отдалечени.Нашето искане беше болниците да не бъдат търговски дружества, да нямат това ограничение за лимитите или ако една болница заработи клинични пътеки над лимита, което означава, че са лекували пациенти и са харчили пари от заработените от персонала до този момент, да ѝ бъдат изплатени тези надлимитни средства. През изминалата 2019 г. на няколко болници беше изплатена част от сумата, която бяха заработили над лимита. Имаше убедителни срещи на директорите с министъра и НЗОК и това се случи. Поне част от изхарчените средства им бяха изплатени. Имаше и болници, на които не бяха изплатени.Имали ли сте разговори с медицинските специалисти, които протестираха?Първоначално дойде при мен една сестра от шуменската болница и ми донесе исканията, написани на един лист. Искаха три МРЗ за медицинските сестри. Пишеше, че искат почасово заплащане на нощния труд. Чета и питам: \"Когато го писахте, погледнахте ли си поне фишовете?“ Защото аз съм се пенсионирала в лечебно заведение и винаги нощният труд ми се е плащал почасово, и в момента така се плаща. Затова преди три години ние от „Подкрепа“ имахме акция с искане за увеличаване на часовата ставка на нощния труд. Сега го правим с КНСБ.Нямаше как да им бъдат дадени тези три МРЗ, защото нали се сещате, че това са 1600 лв., а заплатата на един лекар е по-ниска от тази сума в момента. Защо искат увеличение само за сестрите, когато в болниците се работи в екип? Водещият в едно лечебно заведение е докторът. Пациентът отива заради доктора, за да бъде лекуван от еди-кой си лекар. Той преценява дали този пациент ще бъде настанен в лечебното заведение за по-нататъшна терапия или ще бъде изпратен вкъщи с препоръка за лечение.Нашето искане е за увеличаване на заплатите на всички работещи в здравния сектор и на сестрите в училищно здравеопазване, ясли, градини. Ние не делим на съсловия и специалности. Първо трябва да се почете малко повече, защото с тези голи приказки се подвежда. Ние също сме готови за протести, но не по този начин. Никога няма да излезем да говорим как лекарите са мошеници, как лекарите крадат парите от Здравна каса, поставяйки некоректни диагнози. За мен това беше грозно.Споменахте, че срещата при премиера е създала напрежение между лекари и сестри. Имате ли конкретни сигнали?На някои места напрежението съществува. Там, където има диалог между съсловията на лекарите и медицинските специалисти, и си говорят човешки, исканията са общи. В началото, когато правихме протестите, лекарите бяха заедно със сестрите и подкрепяха исканията за увеличаване на заплатите им. Сестрите на някои места са възмутени от поведението на колежките си и говоренето им срещу лекарите. Има и лечебни заведения, в които има напрежение.На тази среща се обяви, че започва проверка и в частните болници. Може ли да се очакват конкретни резултати от тази проверка? По отношение на частните болници вие имате и позиция, за която споменахте по-рано.В лечебните заведения има непрекъснати проверки, които се осъществяват от НЗОК и съответните регионални здравни каси (РЗОК). Ако те установят нередност, санкционират лечебното заведение, което е написало некоректна диагноза, некоректно изпълнение на КП - има стъпки какво трябва да се прави по тази пътека. Проверките ги е имало и ще продължи да ги има от страна на НЗОК, защото тя е финансовият орган, който изплаща заработеното от лечебните заведения. Наистина е право на прокуратурата да прави проверки, но не сме ние хората, които ще кажат какво точно да прави проверяващият. Ако колегите имат конкретни сигнали – да ги подадат. Аз лично нямам сигнал за злоупотреби от страна на лекари, пишейки некоректни КП, затова не бих могла да го коментирам като належащо.Много пъти сме казвали на срещи с министъра, че частните болници ги разкриха, защото са на някого, било то министър или депутат, нечии приближени. На всеки ъгъл в София имаме частна болница, което не е коректно спрямо държавните болници. Частните болници подписват договор с НЗОК, при тях са скъпоплатените КП преди всичко, няма спешно приемно отделение. Така или иначе тези болници съществуват, но нашето искане е да ги задължат да имат спешно приемно отделение и едва тогава да подписват договор с НЗОК, тъй както всяка областна болница е задължена да го има, иначе не може да подпише с Касата.Защо се гледа по различен начин на държавната и частната болница? Ако частната болница има възможност да работи без НЗОК - да работи без НЗОК. Но след като така или иначе работят с Касата и имат платени услуги при тях от пациентите, нека да работят и по спешност. Защото спешно болните не са само здравноосигурени, има и много неосигурени и никой лекар, който е на смяна, няма право да върне пациент, дошъл в отделението да търси помощ.В този случай ти не можеш да не пуснеш клинична пътека, защото човекът не е осигурен. Ти го лекуваш, водиш го по някаква КП, но и без нея пак си длъжен да го лекуваш. Той не е осигурен, не можеш да очакваш възстановяване на изхарчените суми от НЗОК.Стотици са такива пациенти на месец. Това е много голям разход, затова повечето болници, правейки този разход, нямат финансовата възможност да увеличат заплатите на персонала, който работи в тях.Общинските болници са в най-неизгодна позиция. Първо ниво на компетентност, евтини клинични пътеки. Трудно могат да се постигнат такива нива на заплати. Здравният министър каза, че ще води разговори общините да поемат част от сумите, за да бъдат достигнати обещаните възнаграждения. Това ще проработи ли според Вас?Малко общински болници останаха в България. Там, където има областна болница, вече няма общинска, което не е лошо. Все пак има едно болнично заведение, което лекува пациентите, дали ще е общинска или областна болницата, за пациентите няма значение. Лошото е, че всичко се стоварва на общините, а те не са в състояние да поемат и този разход. Една община има много задължения, а парите, с които разполага, са малко. Общините дофинансират ясли и градини. Всяка община има задължение към областната болница да отчислява ежегодно средства от бюджета си и да превежда на тази болница някаква сума, според решението на общинския съвет, или според процента общинско участие в лечебното заведение. Не може да се чака само на общините. Нека държавата да не абдикира от ангажимента си.В много областни болници положението не е по-различно. Видяхме какво се случи във Видин. И не само видинската болница в такова състояние. Едва ли е въпрос само на лош мениджмънт.Лошият мениджмънт е на високо ниво, не само на ниво болница. Защото, ако имаме политика да се осигурят заплати на медицинските специалисти, и ако заплатите им са каквито трябва, хората няма да напускат. Съвсем скоро реаниматор-анестезиолог беше при мен и ми казва: „Аз не мога да бъда унижаван в тази държава с основна заплата от 920 лв. Напускам, дойдох да си вземем довиждане.“Разбирам този човек. Да, над основната заплата получава за прослужено време, за дежурства - съботни, неделни и нощни, и брутната му заплата става 1200 лв. След удръжките се връща на основната, а той е инвестирал много, за да се изгради като специалист. Лекар, който тича от град в град, за да си осигури някакъв приличен доход, не е полезен. Хората се изморяват. Нека да дадем на всички необходимите прилични заплати, за да не тичат на две или три работни места, да имат време да се възстановят, за да има и грижа за пациентите. Медицинските специалисти също работят допълнително.Ние нямаме болногледане, то е занемарено. Не може една сестра или акушерка да тича и да обслужва цялото отделение сама. Тя минава само да извърши манипулациите. Няма я грижата, няма го отношението, защото няма време. Когато имахме достатъчно персонал, имахме качествено болногледане. С ниското заплащане принудиха много хора да напуснат. Знаете ли колко сестри в интензивни отделения, които са подготвени, особено тези, които работеха с бебета, имам преки наблюдения, отидоха в Англия да работят в хоспис, в Италия да гледат възрастни. Подготвени специалисти! Като изгубиш 10 души от едно отделение, започваш да търсиш нови хора, инвестираш в обучението и подготовката им, стоиш на тръни, докато се обучат, за да бъдат адекватни.Да Ви задам и най-баналния въпрос, може Вие да имате отговор. С всяка изминала година бюджетът за здравеопазване се увеличава. Защо парите не стигат до работещите в сектора?Г-н Борисов обяви, че дават еди-колко си милиона за увеличаване на заплатите на медсестрите, но това не се случи. Нека хората, които разпределят парите, да отговорят къде са тези пари. Те не са стигнали до лечебните заведения. Ако броят надлимитните средства, изплатени на 7-8 болници, това не са парите. За тези пари, които МЗ обяви, трябваше да се направи много точна аритметика – има толкова медицински специалисти, знаят кой с какъв трудов стаж, какви осигуровки трябва да бъдат платени от работодателя, нощния труд, празници със 100 % плащане на надника и да се види какви пари остават реално за основните заплати на персонала. Така щеше да се получи увеличение. Но плащането трябва да се предвиди и във времето. Защото като дадеш тази година заплатите, трябва да ги гарантираш и за следващата.Споменахте, че тези 950 лв. вече не са актуални. И казахте, че отново сте в стачна готовност за повишаване на заплатите, за които цяла година имаше протести. Какво ще предприемете?Ще поискаме среща с министър Ананиев и с премиера Борисов, защото тези 950 лв. ги вземат само на някои места, на повечето места в страната заплатите са много по-ниски. Наскоро ми се обадиха от Стамболийски. Там са със 650 лв. заплата. С 680 лв. са сестрите в детските градини в София.Всеки ден говоря с хората и питат какво става. Аз имам списък в кой град какво е постигнато като заплащане. Някои директори имат желанието да увеличат заплатите, но като няма приход от НЗОК... може веднъж да дадат тези заплати, а после?Министърът имаше предвидени поощрения в допълнителното материално стимулиране – мотивиращи предложения за персонала. Цял свят говори за основна заплата, ние говорим за бонусна система!Правителството забравя, че има Европейска харта за правата на човека. Забравя колко ратифицирани конвенции има България и в какви сериозни нарушения влизаме ние. Ако изнесем всичко това \"навън\", знаят ли какво ще се случи? Това означава, че нямаш нужния социален диалог. Няма социален диалог, ако няма краен резултат. Не приемам и идеята за допълнителни здравни каси, защото и с тях ще стане като с допълнителните пенсионни фондове и парите пак няма да ги има, естествено. Защо трябва отново да се харчат парите на хората?Имате предвид варианта за реформа в здравноосигурителния модел, представен от екипа на здравното министерство?Няма здравна реформа в България. Ние преливаме от пусто в празно. Имаме наредби, които не са променяни от години. Да вземем например Наредба 26 за детски ясли. Такива безумия пише вътре! Ние нямаме персонал, който да покрие това, което пише там. В яслената група трябва да има две сестри и две детегледачки. Ти като нямаш медицински сестри на пазара, как да го направиш? Увеличават броя на децата в рамките на наличния персонал. Това са деца до три години, как се обслужват? Медицинските сестри са със 700 лв. заплата. Детегледачките с 10 лв. над минималната. Отговорността е огромна, гледаш 16 деца.Но в тази наредба има изискване за перачка, готвачка, има касиер-домакин – защо? Заплатите се превеждат по банков път. Какво прави касиер-домакина, питам. Казват ми – събира таксата от първо до 10-то число. А от 10 до 30 число какво прави? Ето ви една бройка, която може да бъде трансформирана, да бъде преназначена като детегледачка. Перачка? Прането може да се дава на външна пералня, защото спестяваш ток, вода, разход за персонал и излиза много по-евтино. Това го направихме в Шумен. Прането се изнесе във външна фирма. Разходът за един месец е много по-нисък, отколкото за заплата на този персонал. Касиерката може да бъде преназначена в същата ясла, като детегледачка.Вие казахте, че тази заплата от 950 лв. вече не е актуална, въпреки че на много места и нея не получават. Какви искания ще поставите като синдикат на планираната от вас среща с премиера?При преговорите, които ще водим за новия КТД, нашият синдикат ще иска актуализиране на заплатите, договорени до този момент, с процента на увеличаване на МРЗ за страната. Ако е с 5% увеличението, ще искаме 5%, ако е с 10% - ще искаме 10% и т.н. на договореното към момента съществуващо отраслово споразумение. Тогава ще има вече процентно увеличение, а не с конкретна цифра.А хората, при които и тези нива не са достигнати?Точно това искаме да изговорим с здравния министър и премиера – защо след като имаме уверение, че тези пари ще бъдат дадени на хората, това не се случва. Къде се губят парите? Дали отново парите се източват от частните лечебни заведения, които имат скъпи клинични пътеки? Това ще коментираме на срещата с тях. Имаме конкретни питания, по които ще очакваме конкретни отговори.", "date": "2020.01.14", "title": "Соня Върбанова: Частните болници да направят спешни отделения и само тогава да подписват договор с НЗОК"}
{"url": "https://offnews.bg/zdrave/mz-lekarskiat-saiuz-i-prokuraturata-shte-se-boriat-zaedno-s-agresiata-719404.html", "text": "Министърът на здравеопазването Кирил Ананиев, главният прокурор Иван Гешев и председателят на Българския лекарски съюз д-р Иван Маджаров подписаха споразумение за сътрудничество и взаимодействие за предотвратяване и разследване на престъпления, свързани с дейността на медицинското обслужване, съобщиха от здравното министерство.Двете институции и съсловната организация на лекарите ще си взаимодействат и в случаите на осъществено насилие спрямо работещите в лечебни и здравни заведения, както и в кабинетите на общопрактикуващите лекари по време на изпълнението на служебните им задължения.Споразумението ще даде възможност за бърза обмяна на информация в случай на агресия над медицински специалисти. Сътрудничеството ще включва оказване на експертна и методическа помощ, извършване на съвместни проверки, изготвяне на предложения за нормативни промени, съвместни обучения и други дейности.Към момента подобно споразумение за случаите на агресия в ЦСМП и спешните отделения в болниците действаше между Прокуратурата и Министерството на здравеопазването.Случаите на вербално насилие в ЦСМП през 2018 г. са 214, на физическо насилие – 33 в ЦСМП и 396 в спешните отделения. Данните за първото полугодие на 2019 г. сочат, че е имало 116 случая на вербално насилие в ЦСМП и 227 в спешните отделения на лечебните заведения. Случаите на физическо насилие са 8 в ЦСМП и 34 в спешните отделения.", "date": "2020.01.14", "title": "МЗ, Лекарският съюз и прокуратурата ще се борят заедно с агресията над медиците"}
{"url": "https://offnews.bg/temida/zhertvite-ot-vzriva-vav-varna-oshte-ne-sa-identifitcirani-719371.html", "text": "Все още не е изяснена самоличността на двете жертви на взрива в жилищен блок във Варна.Тежкият инцидент стана в ранните сутрешни часове на 13-и януари.Предполага се, че едната жертва е жена, живяла в съседния на взривения апартамент. Засега няма доказателства коя е втората жертва. Не е изключено това да е 66-годишният Веселин Димитров, живял в апартамента и обявен за издирване. Тялото е намерено именно в неговото жилище. Съседи са споделили, че до късно вечерта на 12 януари той е изнасял багажа си от апартамента. Това се наложило, след като жената, с която съжителствал на семейни начала, издействала ограничителна заповед заради домашно насилие и той е бил принуден да напусне. Мъжът е бивш военен и бивш полицай, уволнен от Криминална полиция през 1995 г. за корупция.Разследващите все още нямат категоричен отговор какво е причинило експлозията, която разруши три апартамента в блока на улица \"Владислав Варненчик\". \"Няма данни в жилището и в жилищните помещения да са били съхранявани взривни вещества и оръжейни боеприпаси\", обяви окръжният прокурор на Варна Красимир Конов.Жената, с която Димитров е живеел, е настанена в кризисен център. Тя е споделила за многократни актове на насилие от негова страна. Той обаче не е заплашвал да запали апартамента.Едно от семействата с разрушен дом е потърсило съдействие от общината и е настанено в общинско жилище.", "date": "2020.01.14", "title": "Жертвите от взрива във Варна още не са идентифицирани"}
{"url": "https://offnews.bg/volejbol/silvano-prandi-prikliuchih-moiata-rabota-balgaria-triabva-da-zapochn-719374.html", "text": "\"За мен основното е, че не успяхме да изпълним поставената цел. Това бе турнир, в който играхме за една квота, като именно това бе задачата, която трябваше да свършим. Трябваше да приключим на първо място, а ние не го направихме. Да, изиграхме няколко хубави срещи, но важното е, че резултатът, който имаше единствено значение - класиране за Токио, не бе постигнат.Това, което не ни стигна, бе да изиграем всички мачове на много високо ниво. През цялото време да бъдем на 100 процента. В груповата фаза изиграхме три наистина много качествени двубоя, но след това срещу Германия загубихме. От една страна, защото те играха наистина много силен волейбол, а от друга - ние не съумяхме да отговорим по същия начин. Силите не ни стигнаха точно в този двубой. Единственото, което се брои в този турнир, бе да спечелим квотата. Ние не се справихме по най-добрия начин срещу тях и логично те спечелиха този полуфинал\", казва Професора.Той е категоричен, че няма амбиция да пордължи работата си с националния отбор.\"Договорът ми изтече. След този турнир аз вече нямам ангажимент към националния отбор на България. Въпросът вече опира до това, какво иска да направи ръководството на федерацията. Според мен България трябва да отвори нова глава в развитието си, с млади момчета и някои от по-опитните, които ще продължат да играят в националния отбор. Моят период приключи\", завършва Пранди.", "date": "2020.01.14", "title": "Силвано Пранди: Приключих моята работа, България трябва да започне нов период"}
{"url": "https://offnews.bg/temida/v-doma-na-neno-dimov-ne-sa-namirani-dokumenti-za-bokluka-ot-italia-ot-719375.html", "text": "Прокуратурата направи уточнение във връзка с изказване на главния прокурор Иван Гешев.\"Прокуратурата на Република България заявява, че на брифинга, проведен на 13.01.2020 г. в Окръжна прокуратура-Враца, главният прокурор Иван Гешев не е съобщавал, че при обиск на дома на задържания министър в оставка на околната среда и водите Нено Димов са били открити документи, свързани с вноса на боклук от Италия\", се казва в съобщението.Посочва се още, че това може да се чуе и види от записа на пресконференцията.", "date": "2020.01.14", "title": "В дома на Нено Димов не са намирани документи за боклука от Италия, отрича прокуратурата"}
{"url": "https://offnews.bg/offtopic/megan-hari-na-kogo-ni-ostaviate-719395.html", "text": "Няма да се лъжем - много от нас отдавна са спрели да четат цели статии.Нито имаме време за това, нито желание.А и какво да четем - то е ясно какво се случва по света и у нас.Днес, вместо да пишем анализ за това какво се случва с кралското семейство в Обединеното кралство и компетентно да обясняваме какви глобални последствия ще има оттеглянето на Хари и Меган като \"старши членове\", решихме да направим друго.Да напишем думите \"Хари и Меган\" в Гугъл и да се опитаме да си съставим мнение за това какво се случва в Обединеното кралство само по заглавията, които излизат след търсенето по ключови думи.Така де, кой чете цели текстове в днешно време.Стартираме експеримента около 13 часа на 14.01.2020 година.При изписване на комбинацията \"Хари и Меган\" се появяват скромните 16 000 000 резултата (което е около една трета от броя гледания на песента \"Хабиби\" на Азис). Ето какво научаваме от заглавията, които се появяват веднага след като написахме тези ключови думи:\"Кралицата даде „преходен период“ за оттеглянето на Хари и Меган\" - информира ни Дарик, цитирайки Нова.\"Кралицата отпусна \"преходен период\" на Хари и Меган\" - под това заглавие БТВ ни поднася същата новина.Медиапул подхождат към темата с друго, далеч по-оригинално заглавие:\"Кралицата се съгласи на преход за Хари и Меган\".Без да губим време в четене на статиите, се гмурваме в дълбокото, защото ни очаква Блиц, където заглавието вече се е трансформирало в:\"В Англия разкостиха Хари и Меган: Две глезени келемета рекетират кралицата\".Тук не се сдържаме и, без да четем статията, отиваме направо в коментарите отдолу. А те са мъдри, справедливи и казват истината в стил \"право куме в очи\": Напускаме Блиц и се насочваме към следващото заглавие. А то е на \"24 часа\":\"Хари и Меган обмислят нова медийна бомба, ако не получат независимост\" - четем там.Актуално ком пък залагат на друг подход. Подходът е следният - \"Аудиторията трябва да се държи гладна\". Заглавието, посветено на Меган и Хари, не издава нищо, за разлика от досега посочените такива. Самото заглавие обещава много:\"Ето какво реши кралското семейство за Хари и Меган\".Малко по-късно същия сайт ни атакува с нова медийна бомба:И ние ще се шокираме, ако прочетем кой ги е съветвал, но, честно казано, въобще не ни интересува, та отиваме към следващите резултати, потекли в информационния поток.\"Извънредно! Кралицата решава съдбата на Меган и Хари\" - пише вестник \"Марица\". Бомбастичното заглавие е нормално - все пак Пловдив бе Европейска столица на културата и заглавията не могат да са обикновени.\"Дневник\" пуска благо и всеопрощаващо заглавие:\"Кралица Елизабет: Щом Хари и Меган искат, нека бъдат независими\"Дето викат старите хора - \"Щом младите се харесват - да се вземат. Ние каквото трябва, ще дадем!\".И защо да не дадем? Например да дадем няколко заглавия, които изскачат из засадата на 16 000 000 резултата, свързани с Меган и Хари.\"Личната помощница на Меган и Хари ги напусна. Защо?\" - се пита сайтът тялото бе ге.Логично пък money.bg задава финансовия въпрос - \"Как принц Хари и Меган могат да са финансово независими?\".Експертно звучащият сайт експерт бе ге пък пита - \"Принц Хари и Меган: Откъде идват парите им?\".И накрая завършваме с класиците от pik.bg:\"Принц Филип напусна бесен имението в Сандригам преди срещата с Хари\", последвано от \"ШОК В КРАЛСКИЯ ДВОР!!! Елизабет II свиква семейна среща!\".Можехме да пишем още дълго за това как медиите озаглавиха Мегзит, но възнамеряваме да спрем, защото междувременно попаднахме на далеч по-яко заглавие, с което избухва сайтът factor.bg:С тази новина, която е далеч по-тъжна и драматична от Мегзит, ви оставяме и ви напомняме, че четенето на медийни заглавия удължава живота средно с 500 до 2000 години...ШОК!!! УЖАС!!!! ЗА КАКВО НИ Е ДА ЖИВЕЕМ ТОЛКОВА ДЪЛГО???", "date": "2020.01.14", "title": "Меган, Хари, на кого ни оставяте?"}
{"url": "https://offnews.bg/112/horata-v-galiche-na-protest-iskat-promiana-v-zakona-i-zatvor-dozhivot-719372.html", "text": "Жителите на Галиче се събраха на протест и поискаха промяна в закона и доживотна присъда за Аксел, който направи пълни признания, че е извършил убийството на 18-годишната Андреа. Те недоумяват как е възможно за толкова жестоко престъпление законът да предвижда само 5 до 12 години затвор.Вчера стана ясно, че извършителят може да  в затвора, защото е малолетен.„Хората са съпричастни с болката ми.  Ако нямах друго дете, нямаше да искам да живея. Трябваше да работя в чужбина, за да ги издържам. Държавата гони хората. Тук няма сигурност”, каза бащата на убитото дете пред Нова тв. Той допълни, че Андреа не е имала никакви отношения с Аксел. \"Всички го знаят какъв е. Той е психически недобре”, допълни бащата. По думите му момичето е имало приятел, който също е в тежко състояние след случилото се.Аксел е криминално проявен. Преди година той пребил жестоко жител на Галиче с камъни.„Битият е с леки психически отклонения, но е безобиден. Обадих се на кмета. Полицията веднага дойде и го отведоха. Имам 4 внучки и се страхувам какво може да стане, ако излезе на свобода”, обясни Веселин.Според местните цялото семейство на Аксел е опасно. „Баща му е същият. Насилвал е майка му. След 10 г. убиецът на Андреа ще излезе на свобода, ще създаде семейство и ще го възпита по същия начин. Ще има още почернени семейства”, недоволстват в Галиче.Полицейското присъствие в Галиче беше засилено след убийството на 18-годишно момиче, за да се успокоят хората и за да се върнат редът и спокойствието в селото, обяви кметът Страхил Стоянов пред БНР.Той беше категоричен, че засега не се усеща някакво напрежение в роднините на заподозряното за убийството 17-годишно момче.„Трябва да има координация между органите на реда и кметовете на населени места, тъй като те най-добре познават хората“, добави Страхил Стоянов.Делчо Митев, председател на Сдружението на кметствата в България, обясни, че на среща в Дирекцията на полицията през март е бил поставен въпросът за засилено полицейско присъствие в малките населени места, както и за поставяне на камери на невралгичните места.Делчо Митев посочи, че в село Брягово, където той е кмет, има камери, но видеонаблюдението трябва да бъде разширено.„Ако младшите полицейски инспектори отделят повече време на малките населени места, за които отговарят, а не стоят повече време в общинските центрове, където са полицейските управления, няма да има такива убийства като това в Галиче“, каза още Митев.", "date": "2020.01.14", "title": "Хората в Галиче на протест: искат промяна в закона и затвор доживот за убиеца на Андреа"}
{"url": "https://offnews.bg/sviat/boris-dzhonsan-v-tv-interviu-iskam-da-otslabna-no-ne-moga-da-stana-v-719402.html", "text": "Британският премиер Борис Джонсън даде първото си за годината половинчасово интервю за предаването BBC Breakfast. Министър-председателят коментира широк спектър от теми, сред които ситуацията с Иран, Брекзит, раздялата на Хари и Меган с кралското семейство и намеренията си да отслабне.Джонсън посочи, че важният момент сега е Великобритания да напусне ЕС до 31-ви януари. Той изрази увереност, че страната ще постигне всеобхватна търговска сделка до края на преходния период до края на годината. Все пак той допусна, че сделката с ЕС може да не бъде договорена навреме, тъй като \"винаги трябва да правите бюджет за евентуален пълен провал на здравия разум\".По темата за кризата с Иран Джонсън заяви, че международното ядрено споразумение с Техеран може да бъде заменено със сделка, договорена от американския президент Доналд Тръмп и да се продължи напред. Според премиера Иран трябва да бъде спрян да разработва ядрени оръжия и ако няма споразумение относно одобреното през 2015 година Иранско ядрено споразумение, Западът трябва да работи съвместно върху неговото заместване с нова сделка. Джонсън отбеляза, че не иска западните сили да влизат във военен конфликт с Иран и най-важното е напрежението в Близкия изток да се успокои.Премиерът не коментира в типичния си цветущ стил на говорене темата за напускането на Меган и Хари. Джонсън отговори лаконично, че е убеден, че кралската фамилия ще намери решение.В личен план, Джонсън сподели, че през 2020-а иска да отслабне, но не и да спазва \"вегануари\" - практиката да се яде неживотинска храна през януари. „Мислех си за това, но това изисква прекалено много концентрация. Свалям шапка на веганите, които могат да се справят… Не може да се яде сирене, когато си веган. А това си е престъпление срещу… любителите на сирената“, каза министър-председателят.", "date": "2020.01.14", "title": "Борис Джонсън в тв интервю: Искам да отслабна, но не мога да стана веган"}
{"url": "https://offnews.bg/ikonomika/nad-30-000-vinetki-sa-prehvarleni-na-avtomobili-sled-smiana-na-registr-719376.html", "text": "През 2019 г. над 30 000 електронни винетки са прехвърлени на автомобили заради пререгистрация на превозните средства, съобщават от Агенция \"Пътна инфраструктура\" (АПИ). Съгласно Закона за пътищата винетката, издавана на регистрационен номер, следва автомобила и при смяна на регистрационните табели тя се прехвърля на новия номер. Прехвърлянето се извършва от Националното тол управление след подадено заявление.При промяна на регистрационния номер на автомобила собственикът или ползвателят му следва в рамките на три работни дни да подаде заявление в централното управление или в областните пътни управления на Агенция \"Пътна инфраструктура\" (АПИ) или на електронния адрес info@bgtoll.bg. Образец на заявлението може да бъде изтеглен от сайта  (в менюто „За нас“/“Заявления“).Необходимо е да бъдат посочени номерът на рамата, идентификационният номер на електронната винетка, както и старият и новият регистрационен номер на автомобила. Към заявлението следва да се приложи свидетелство за регистрация на автомобила (стария голям талон), а ако заявителят не разполага с него, е нужно да представи един от следните документи: договор за покупко-продажба с нотариална заверка, застраховка „Гражданска отговорност“, талон за преминат технически преглед или удостоверение от „Пътна полиция“.С цел обратна връзка, особено при необходимост от допълнителни справки и уточнения, е задължително заявителят да посочи електронен адрес и/или актуален телефонен номер. Прехвърлените електронни винетки заради пререгистрация на превозното средство могат да бъдат проверени от бутона „Проверка на е-винетка при пререгистрация на автомобил“, след като се въведе новият номер. Повече информация за процедурата по прехвърляне на е-винетките може да бъде открита в секцията „Въпроси и отговори“ на сайта . Прехвърляне на електронни винетки е позволено само заради смяна на регистрационните номера на автомобила и корекции заради грешно въведени данни не се допускат. Вписването на символите от регистрационния номер може да бъде и на кирилица, и на латиница, но да съответства на символите в самия регистрационен номер. При изписването на номера се въвеждат само букви и цифри. Символите 0 (нула) и О (буква О) не са взаимозаменяеми. За цифра от номера трябва да се изпише 0 (нула), а за буква - \"О\". В случай, че регистрационният номер съдържа тире, точка или интервал те не се въвеждат.При покупка на електронна винетка, независимо дали чрез интернет или на каса, отговорността за попълване на коректна информация за номер на пътното превозно средство, категорията му и периода на валидност, е на собственика или ползвателя му. Необходимо е отново потребителите внимателно да преглеждат и проверяват въведената от тях информация преди да потвърдят финалното плащане. Електронната система за събиране на пътни такси позволява покупката само на една винетка за един автомобил за даден период от време. В случай на неправилно декларирани данни се счита, че не е заплатена дължимата винетна такса за съответния автомобил.При установено нарушение специализираните мобилни екипи на НТУ предлагат на водача да заплати компенсаторна такса, за да може да довърши спокойно пътуването си до 23:59 часа на същия ден. Компенсаторната такса е: 70 лева за автомобил с обща технически допустима максимална маса до или равна на 3,5 тона, 125 лева – за превозни средства с обща технически допустима максимална маса повече от 3,5 и по-малко от 12 тона, и 175 лева – за тировете над 12 тона. Тя може да бъде платена само през POS терминали на място при мобилните екипи.Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай трябва да плати стойността на най-евтината винетка за съответната категория автомобили – уикенд винетка за леките коли и седмична винетка за тежкотоварните автомобили. Плащането отново е само с дебитна или кредитна карта. Той ще трябва да заплати компенсаторната такса в рамките на 14 дни. Тогава това може да стане и по банков път или в брой на касите на Easy Pay.В случай, че в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв. Ако нарушителят плати компенсаторната такса при установяване на нарушението или в срок от 14 дни от съставяне на акта за установяване на административно нарушение, то той се освобождава от административнонаказателна отговорност и не му се налага глоба.", "date": "2020.01.14", "title": "Над 30 000 винетки са прехвърлени на автомобили след смяна на регистрационния номер"}
{"url": "https://offnews.bg/politika/radan-kanev-nominatciata-na-revizoro-e-ogromen-risk-za-zdraveto-na-ba-719399.html", "text": "\"Номинацията на г-н Емил Димитров за МОСВ е огромен риск за икономиката, енергетиката и природата на България, за здравето на българите.\"Това пише евродепутатът Радан Кънев в коментар за предложението на ВМРО бившият шеф на митниците Емил Димитров-Ревизоро да стане новият министър на околната среда и водите на мястото на арестувания и обвинения в безстопанственост заради водната криза на Перник Нено Димов, също представител на Патриотите в кабинета.\"Освен очевидно некомпетентна, тя  е и продължение на досегашната погрешна и опасна правителствена политика, която е враждебна на европейските мерки по околна среда и която изолира българската енергетика и икономика от огромните възможности на Зелената сделка, Инвестиционния план и Фонда за справедлив преход\", пише още Кънев.Според него през следващите десетилетия, развитието на ЕС ще се обуславя от дейности силно свързани с екологията, модернизацията на индустриите и умното и прозрачно управление на природните ресурси. А \"изборът на Димитров и продължаването на политиката на ВМРО, довела до оставката и ареста на Нено Димов, ще поставят България в изолация, а енергетиката ни - в невъзможност да се приспособи към бързите технологични и екологични промени. Резултатът ще е енергийна несигурност, скъпо електричество и изоставане на индустрията ни\" - пише още той.Той смята, че правилно би било да се вземе обратното решение - \"активна политика за адаптация към Зелената сделка, пълна промяна на политиката в сферата на околната среда, пряка отговорност на управляващата партия ГЕРБ и премиера Борисов за този сектор\".До момента премиерът Борисов не е коментирал по същество обвиненията срещу Нено Димов, чиято оставка прие веднага след подаването ѝ от министъра, който по това време беше и остава в ареста.Кънев не е единственият, сочещ Борисов като отговорен за кризата. БСП също иска оставката на кабинета, предстои гласуването на вот на недоверие към правителството по тяхна инициатива.", "date": "2020.01.14", "title": "Радан Кънев: Номинацията на Ревизоро е огромен риск за здравето на българите"}
{"url": "https://offnews.bg/temida/okonchatelno-kmetat-na-nesebar-ostava-na-posta-si-719387.html", "text": "Апелативният специализиран съд отказа да освободи от поста кмета на Несебър Николай Димитров. Решението е окончателно.Мотивът, който изтъкват магистратите, е, че  за купуване на гласове като кандидат за кмет, а не като кмет.Според защитата кметът няма да оказва влияние на свидетели и да ги притиска да променят показанията си. Няма опасност и да извърши друго престъпление.\"Простил съм на всички. Никого не мразя. Връщам се на работа. Предстои ни да приемаме бюджета\", каза на излизане от съдебната зала кметът Николай Димитров.", "date": "2020.01.14", "title": "Окончателно: Кметът на Несебър остава на поста си"}
{"url": "https://offnews.bg/politika/emil-dimitrov-revizoro-predlozhen-za-nov-ministar-na-okolnata-sreda-i-719368.html", "text": "Емил Димитров-Ревизоро е предложен за нов министър на околната среда и водите, обяви преди минути лидерът на ВМРО, вицепремиер и министър на отбраната Красимир Каракачанов.Името бе излъчено след Съвет на управляващата коалиция ГЕРБ - Обединени патриоти днес в Министерски съвет.Ревизоро е бил предложен от ВМРО за мястото на Нено Димов - също от квотата на Патриотите в кабинета. Той подаде оставка от ареста в петък след акция на прокуратурата и задържането му във връзка с водната криза в Перник. Тогава Каракачанов определи акцията на прокуратурата като \"показно убийство\". Впоследствие срещу Димов бе повдигнато обвинение за безстопанственост.Димов е деветия министър, който си отива от поста в мандата на кабинета Борисов 3.За да поеме поста, наследникът му трябва да бъде утвърден с гласуване от Народното събрание.Емил Димитров Симеонов е юрист, бивш шеф на Агенция \"Митници\" в кабинета \"Сакскобургготски\" и от гражданската квота на ВМРО. Първата му работа като министър ще е да се заеме с водната криза в родния му Перник. Ревизоро е роден там на 20 февруари 1962 г. За депутат в 44-ия парламент е избран от Шумен. В предишното Народно събрание също бе депутат, избран с листата на Патриотичен фронт - НФСБ и ВМРО във Варна. Понастоящем не е член на комисията по околна среда в парламента. Законопроектите, които е внасял, също не са свързани с екологията.В срещата днес участва и Валери Симеонов (НФСБ), който не коментира номинацията, но спрян от журналисти на излизане от МС заяви, че коалиционният съвет бил \"изключително неприятен\", след което се сопна на репортерите, че ако не го оставят на мира, ще се обади на тел. 112 за помощ. Настроението на вицепремиера след срещата не бе по-ведро. На молбата на журналистите да говори пред микрофон и Каракачанов отвърна, че не ги е канил в Министерския съвет.", "date": "2020.01.14", "title": "Емил Димитров-Ревизоро предложен за нов министър на околната среда и водите"}
{"url": "https://offnews.bg/politika/vik-reformata-spirat-krancheto-na-vodata-ako-ne-plashtame-za-bednit-719360.html", "text": "Най-късно през май т.г. в парламента трябва да влезе проектът за поправки в Закона за водоснабдяването и канализацията, работна група усилено мисли за мерки срещу неплащащите потребители, но и за водни помощи за бедните.В момента несъбраните вземания на ВиК дружествата възлизат на 117 млн. лева, като делът на битовите абонати е 81 млн. лева. Затова водомерните шахти ще бъдат изнесени на границата на собствеността на имотите, в сервитута на сградните отклонения на водопроводната мрежа, заяви зам.-министърът на регионалното развитие Николай Нанков.Това означава, че спирателният кран ще е там и при неплащане на консумацията водата ще може да се спира, без да се налага да се влиза в имотите на хората. Това е без проблем за еднофамилните имоти – в тях водомерната шахта ще трябва да се премести извън дворовете, пред оградите на къщите – така, както стана с електромерите.Индивидуалните водомери в жилищните блокове обаче няма как да се изнесат навън, което ще наложи поставянето на задължителен общ водомер на сградното отклонение.Според Нанков лошото състояние на инфраструктурата е само една от причините за водните загуби. Другата е несъвършеният начин за отчитане на консумацията на вода, което предполага масови кражби.Обмисляните водни помощи за социално слабите предвиждат 1, 5 кубика месечно, като критериите за раздаване на тези помощи ще се разработват съвместно със социалното министерство и ще се ползва готовият модел за енергийните помощи.За целта водните дружества ще получават под формата на дотация средствата, необходими за компенсиране на тези количества вода за социално слаби. Ще има горен праг за цената на водата, както и в момента.Той ще се изчислява така, че месечната сметка за вода на домакинство да не надвишава 2,5% от средномесечния доход - такъв, какъвто го дава НСИ за всяка област в страната за предходната година.Сега единствено в Шумен, Монтана и Враца са близо до горния праг, но на повечето места той изобщо не е достигнат, твърди Нанков. Според Нанков поскъпването на водата като цяло е неизбежно в годините напред, тъй като отрасълът има нужда от гигантски инвестиции, от порядъка на 12 млрд. лева.", "date": "2020.01.14", "title": "ВиК реформата: спират кранчето на водата, ако не плащаме, за бедните ще има помощи"}
{"url": "https://offnews.bg/obshtestvo/nikulden-mina-no-nina-pak-cherpi-imen-den-ima-i-kalcho-719080.html", "text": "Православната църква чества днес Св. Равноапостолна Нина. Имен ден празнуват всички, кръстени Нина, Нино, Адам, Калчо. Името е с древен вавилонски произход – Нин се е наричала богинята на плодородието. Среща се и в индианските племена и означава „огън“, „пламък“.Света Нина е родена в Кападокия. Баща й бил роднина на св. Георги Победоносец, а майка й - сестра на Йерусалимския патриарх. Дванадесетгодишна св. Нина заминала за Йерусалим, а по-късно и за Иверия (дн. Грузия). Там тя започва да разпространява вярата в Исус Христос. По пътя девойката стига до град Мцхет. Там попада на грандиозно езическо пиршество. Изведнъж тогава се случва чудо. Езическият идол, който е обект на молитви от страна на местните жители, бива поразен от мълния и всички изпадат в паника. Легендата гласи, че именно Нина е предизвикала това, тъй като се помолила на Бог да спре езическите действия на грешницитеСлучилото се кара Нина да остане в дн. Грузия и да продължи живота си там.Св. Нина живяла благочестиво и целомъдрено, проповядвала Евангелието и призовавала християните и друговерците към покаяние.След смъртта ѝ, православието започва да я почита като светица.", "date": "2020.01.14", "title": "Никулден мина, но Нина пак черпи. Имен ден има и Калчо"}
{"url": "https://offnews.bg/obshtestvo/magliva-sutrin-i-slanchev-vtornik-s-temperaturi-do-12-gradusa-719303.html", "text": "Денят ще започне с мъгла на много места по поречията на реките и в низините. Минималните температури ще са между минус 3° и 2°, в София - около нулата, показва прогнозата на Националния институт по метеорология и хидрология.През деня над България ще бъде предимно слънчево и почти тихо. Температурите ще се повишат и максималните ще са между 7° и 12°, по-ниски в районите с по-трайна мъгла. В София максималната температура ще е около 8°.В планините ще е предимно слънчево. Ще духа слаб до умерен вятър от запад-югозапад. Максималната температура на височина 1200 метра ще е около 6°, на 2000 метра - около 2°.В сутрешните часове на места по Черноморието ще има мъгла или ниска слоеста облачност. През деня ще е предимно слънчево и почти тихо. Максималните температури ще са между 6° и 9°, близки до температурата на морската вода. Вълнението на морето ще е 1 - 2 бала.Слънцето изгрява в 7:55 часа и залязва в 17:15 часа.", "date": "2020.01.14", "title": "Мъглива сутрин и слънчев вторник с температури до 12 градуса"}
{"url": "https://offnews.bg/sviat/pomijna-iama-pogalna-avtobus-v-kitaj-vze-pone-6-zhertvi-video-719373.html", "text": "Най-малко шестима души загинаха, след като автобус пропадна в помийна яма в северозападната част на Китай. 16 души са ранени. Това е пореден тежък инцидент заради пропадане на пътища в страната, припомня Си Ен Ен.Автобусът от обществения транспорт тъкмо бил спрял на спирка в град Синин в провинцията Цинхай, когато в асфалта под превозното средство се отворила огромна дупка, съобщава китайската информационна агенция \"Синхуа\".Охранителните камери са заснели момента. Записите показват как пътници се качват в автобуса, когато той пропада. Ямата поглъща няколко души, предницата на автобуса и улична лампа.Дупката е с площ 80 кв. м.Пред сп. China Newsweek един от свидетелите на инцидента, пенсиониран полицай, разказва как с още няколко души опитал да помогне на жена да излезе от дупката, но вместо това всички паднали в нея, след ново пропадане на пътя. Избила вода от спукана тръба и се чула експлозия от заради прекъснат електрически кабел. Мъжът успял да спаси тийнейджър и дете. Получил множество фрактури и е настанен в болница.", "date": "2020.01.14", "title": "Помийна яма погълна автобус в Китай, взе поне 6 жертви (видео)"}
{"url": "https://offnews.bg/tenis/viktoria-tomova-s-parva-pobeda-na-australia-open-719362.html", "text": "Виктория Томова се класира за втория квалификационен кръг на Откритото първенство на Австралия по тенис, което започна тази нощ в Мелбърн.На старта първата ни ракета победи с 6:2, 7:6 индийката Анкита Раина.Във втория кръг Томова среща румънката Моника Никулеску.", "date": "2020.01.14", "title": "Виктория Томова с първа победа на Australia Open"}
{"url": "https://offnews.bg/tenis/mrasniat-vazduh-v-melbarn-zaplashva-otkritoto-na-avstralia-719412.html", "text": "Смогът от горските пожари в Австралия е толкова силен, че вече достигна и кортовете в Мелбърн, където се провеждат квалификациите за първия за годината турнир от Големия шлем. Стигна се и до първи мач, прекратен заради качеството на въздуха.Словенката Далила Якупович получи пристъп на корта и започна да кашля силно. Тя обясни, че това е заради дима. Проблемът с Якупович се появи при 6:4, 5:6 в срещата с Щефани Фьогеле от Швейцария. В крайна сметка словенката прецени, че не може да доиграе мача и се отказа от участие.\"Бях много уплашена, че просто ще падна на корта. Никога не съм имала проблеми с дишането, нямам и астма, всъщност дори харесвам да играя в по-топло и влажно време. Точките бяха дълги и просто нямах въздух\", каза словенката.Според Якупович не е правилно организаторите да карат играчите да излизат на корта при такива условия. \"Не е здравословно за нас. Бях изненадана, мислех, че днес няма да играем, но нямаме голям избор\", добави тя.Властите в Мелбърн посъветваха хората днес да не излизат навън и също така да държат домашните си любимци у дома.Подобни проблеми имаше и в демонстративния турнир в предградието Куйонг където мачът между Мария Шарапова и Лаура Зигемунд беше спрян при 6:7, 5:5 пак заради проблеми с дишането.\"Започнах да чувствам, че получавам пристъпи на кашлица в края на втория сет, но бях болна в последните седмици и реших, че в мен е причината. Но когато чух Лаура да говори със съдията и да се оплаква от същите сипмтоми, разбрах причината. Бяхме повече от два часа навън и от здравна гледна точка спирането на мача беше правилно“, заяви рускинята.", "date": "2020.01.14", "title": "Мръсният въздух в Мелбърн заплашва Откритото на Австралия"}
{"url": "https://offnews.bg/futbol/tcska-prodava-ali-sou-za-4-miliona-evro-719363.html", "text": "ЦСКА се е разбрал с Ал Ахли за продажбата на Али Соу, пишат медиите в Египет, цитирани от \"Тема Спорт\".Един от водещите спортни сайтове в страната Elwatan Sport съобщи вчера в 16:30 часа, че двата клуба са си стиснали ръцете, а сделката ще е на стойност 4 млн. евро. Соу пък ще подпише договор за 4,5 години. От медията уточняват, че остава единствено Бордът на директорите на Ал Ахли да одобри трансфера.Шефът в египетския гранд Амир Тауфик е пътувал до София, за да финализира преговорите. Тази информация беше съобщена от известния бивш вратар Ахмед Шобеир, който пази на световното през 1990 година, а сега е тв журналист. Големият страж с над 100 мача за Египет написа: “Директорът, който отговаря за подписването на договори в Ал Ахли - Амир Тауфик, е заминал за България, за да завърши преговорите с ЦСКА за Али Соу”.Новината беше подета от редица други египетски медии, а Elwatan Sport я разви с още информация вчера следобед. Колегите обявиха: “Директорът в Ал Ахли Амир Тауфик съумя да финализира преговорите с ЦСКА за Али Соу. Египетският гранд ще закупи правата на гамбийския нападател. Двата клуба са се разбрали за трансферна сума в размер на 4 млн. евро. Договорът на Соу с Ал Ахли ще е за 4,5 години, пише \"Тема Спорт\".Първоначално клубът от Кайро е предложил 2,5 млн., а от ЦСКА са пожелали по-висока сума. Исканията на българите обаче са нараснали, след като са получили и други оферти за Соу. В крайна сметка след още преговори се е стигнало до споразумение за 4 млн. евро. Сделката единствено очаква финално одобрение от Борда на директорите на Ал Ахли”, пишат от Elwatan Sport. Медията има близо 1,5 млн. последователи във Фейсбук.Соу завърши есента като водещ реализатор на ЦСКА в елита с 9 гола. Той е и №1 в отбора по попадения за 2019-а с 21. “Армейците” придобиха правата му от Киево точно преди година, като италианците запазиха процент от бъдеща трансферна сума.Ако сделката стане окончателно факт, ЦСКА ще осъществи поредната си сериозна продажба през последните години. Миналия януари Кирил Десподов бе трансфериран в Каляри за 4 млн. евро.", "date": "2020.01.14", "title": "ЦСКА продава Али Соу за 4 милиона евро"}
{"url": "https://offnews.bg/interviu/zam-ministar-mihajlova-za-chasovete-po-kormuvane-ne-triabva-li-da-na-719351.html", "text": "Зам.-министър Михайлова, защо се налага увеличаване на броя часове по кормуване на 42?През последните години сме свидетели на много пътно-транспортни произшествия, в които участниците, за съжаление, са млади водачи. Решението бе взето в резултат на работата на работна група, сформирана с решение на съществуващата преди време Държавна обществена консултативна комисия към МВР, която предложи мерки за утвърждаване от Министерски съвет и чиято работа впоследствие пое Държавна агенция \"Безопасност на движението по пътищата\". В нея имаше представители на всички отговорни за това, което се случва - на автошколите, инструкторите, техническите университети, които подготвят тези, които обучават и тези, които ги изпитват, представители на Изпълнителна агенция \"Автомобилна администрация\", на Държавна агенция \"Безопасност на движението по пътищата\", на Министерство на транспорта. Ангажиментът на МОН бе да утвърди учебната документация, съгласно разпоредбите на Закона за движение по пътищата.Предложението беше да се увеличат тези часове и въпросът беше с колко. Дали да е козметично, примерно с два часа и да кажем: \"Ето, увеличихме часовете\", или да защитим обществения интерес. За нас беше изключително важно да се защити общественият интерес.В работната група имаше различни становища, оформиха се условно две групи и надделя мнението, че часовете трябва да са 42. В резултат на това пристъпихме към това увеличение. Безспорно то ще влезе в сила когато Изпълнителна агенция \"Автомобилна администрация\" осигури наистина качествен контрол на обучението. Разбирате, че за нас, като Министерство на образованието, е много важно не просто какъв е броят на часовете, защото той е е като че ли по-битовата тема. По-скоро важно е какво се случва като обучение, как се провеждат тези часове, дали самите шофьори са наясно, че с вземането на изпита са направили само първата стъпка в базовите умения и че тепърва предстои автоматизиране на много от тях и надграждане на това, което са изучили по време на шофьорските курсове. Изпитът е моментен, не всичко може да се хване. За нас е важно да защитим обществения интерес и да сме сигурни, че школите ще осигуряват наистина качествено обучение и тези часове ще се взимат.Нещо много важно като че ли остава встрани от темата е това, че се фиксира задължителен минимален брой часове по специфични умения, като управление извън населено място - 6 часа. Фиксирахме отделно управление по автомагистрала, скоростен път или път с интензивен автомобилен трафик - минимум 3 часа. Към група \"Умения и управление в населено място с голяма интензивност на движение\" записахме минимум 10 часа. Към група \"Умения и управление през нощта в условия на намалена и ограничена видимост и използване на светлините\" - минимум два часа. Знаете, че такива условия могат да бъдат предпоставка за пътно-транспортни произшествия. За нас основната задача наистина е да се създадат условия да има по-качествено обучение и курсистите да излизат с по-добри умения от обучението.Протестиращите автоинструктори твърдят, че сега часовете са достатъчни, обучението е добро и няма нужда от повече часове, които само биха оскъпили курсовете им. Че проблемът не е там, а в контрола при изпитите и, съответно, даването на шофьорски книжки. Как отговаряте на това?Ако обучението е качествено, добро и всичко е както трябва, се предполага, че на изпита курсистите трябва да покажат придобитите умения от това качествено и добро обучение, нали? Ако всичко е наред, изпитът не трябва да е проблем. Но Вие знаете, че процентът на ПТП с участие на млади водачи е доста сериозен.Свидетел съм на работата в работната група. Някои предлагаха увеличение на 50 часа, имаше хора, които предлагаха 41, 47 часа. В резултат на тези разнопосочни предложения Държавната агенция \"Безопасност на движението по пътищата\" направи проучване, при което 39% от инструкторите бяха за 42 часа. 36 часа подкрепяха 25% от анкетираните. Безспорно 36% бяха за това да няма промяна, но важното е, че 42 часа се подкрепяха от 39%. Това анкетно проучване дава представителност на хората, които провеждат тези часове, защото в него участваха инструктори от различни школи, от различни населени места.В началото на разговора ни подчертахте, че много по-важно от броя на часовете е какво се случва в тях. Как ще се контролира това?Това не е в нашите правомощия. Законът за движение по пътищата единственият наш ангажимент е да утвърдим учебната документация. Ние няма как да я утвърдим, ако не чуем мнението на всички. Излиза така, че хора, които преди са предлагали да има увеличение на часовете, сега имат различно мнение, но светът е много динамичен.Как си обяснявате протеста ако увеличението има за цел единствено шофьорите да са по-добре подготвени и така катастрофите и травматизма на пътя да намалеят? Защо той е насочен към заповедта на министъра на образованието?Ако погледнем исканията, реално протестът не е срещу заповедта на министъра и броя на часовете, а срещу контрола може би. 42-та часа са под условие. Те в момента не са в сила. Реално в момента се провежда обучение на 31 часа. Те ще влязат в сила, когато има възможност да осъществяване на контрол на тези часове. В работната група част от хората, които сега ще протестират, казваха, че основният проблем е в това, което правят инструкторите, в това, което правят като часове. Така че според мен трябва да има качествено обучение, не трябва да се взима лесно книжка.От кога всъщност новият брой часове влиза в сила?Тогава, когато Изпълнителна агенция \"Автомобилна администрация\" е готова с това да ни гарантира качествено обучение и качествено провеждане на часовете. Те трябва да разработят система за контрол. Как ще я разработят, какво ще включва - това е въпрос тепърва на бъдещи разговори, но не е от нашите правомощия. Тогава, когато предложат съответно механизма за контрол, когато намерят механизма за качествено взимане на часовете, на провеждане на строг контрол върху изпита, тогава ще влезе и този брой часове. В момента формално погледнато се протестира срещу часове по простата причина, че тази заповед наистина съгласно Закона за движение по пътищата се утвърждава от министъра, но реално погледнато срещу часове, които не са влезли в сила. Няма логика.Подлежи ли заповедта с новия брой часове на преразглеждане?Едната група, която е против увеличаването на часовете, заплашва с протести. Друга, която е за 42 часа, също заплашва с протести, ако тази заповед се измени. Аз съм категорично на мнение, че сме готови отново да работим, денонощно ако трябва в тази работна група, но наистина да има консенсус.Протестира се за нещо, което дава малко по-голяма сигурност за младите хора. Представете си хората, чиито деца тепърва взимат книжка. Ами аз искам моите деца да могат да се научат да карат и да съм сигурна, че тези часове са взети така, както трябва, и са придобили уменията, които трябва да придобият.Знаете, че курсистите са свободни да взимат и повече часове след това обучение, ако имат желание. Така че дали ще бъдат с пет часа повече, или по-малко за мен е по-несъщественият въпрос. Същественият е качеството на обучението. Трябва да съблюдаваме обществения интерес. Знаете колко млади водачи са участници в ПТП в последно време. Много ми се иска да се обърна към младите и да им кажа, че за шофьор се учиш цял живот. Трябва да се научат да пазят и себе си. Това е нашата отговорност.Склонни ли сте да преговаряте отново?На този етап това е заповедта. МОН е диалогично, знаете, че министърът на образованието е един от най-диалогичните хора, винаги се среща с всички страни. В този смисъл, никога и по никакъв повод не сме отказали диалог с когото и да е. Силно се надявам обаче да стане ясно, че при нас водеща е отговорността. Да, има хора, които много бързо се научават да шофират, на някои им идва отвътре. Но не трябва ли ние да създадем оптимални условия, за да сме сигурни, че сме направили всичко, което зависи от нас?", "date": "2020.01.14", "title": "Зам.-министър Михайлова за часовете по кормуване: Не трябва ли да направим всичко, за да намалим катастрофите?"}
{"url": "https://offnews.bg/kultura/preporachvame-vi-muzikalniat-sviat-na-amerika-i-balgaria-719339.html", "text": "\"Музикалният свят на Америка и България\" е мотото на концерта, който ще се състои на 14 януари от 19.00 часа в Камерна зала \"България\". Публиката ще може да присъства на премиерата на произведението на американския композитор Мартин Макс Шрайнер \"Оперни откъси без либрето\", който той посвещава на българската пианистка Александра Иванова, провокиран от нейните уникални качества на изпълнител.В програмата на концерта ще звучат още творбите на българския композитор Красимир Тасков \"Цирк\" и \"Сюита за виола и пиано, опус 5\" на американския композитор Кристофър Лоури.Своето изпълнителско майсторство ще представят цигуларката Анастасия Абаджиева и виолистът Кристиан Сугарев.Мартин Макс Шрайнер е композитор с широк спектър от интереси и музикален опит. Каталогът му наброява над 80 композиции, включително: концертна музика за традиционни симфонични инструменти, джаз ансамбъл, камерни групи, хорова музика и солови вокални произведения. Започва да пише за традиционни японски инструменти през 1994 г. - най-вече за шакухачи и кото.Някои от най-новите му творби съчетават японски и западни инструменти и включват три концертини за кото и симфоничен оркестър. Музиката му е печелила награди от Културния съвет на Масачузетс, Международния конкурс за композиция за камерна музика NERT, Брайънт стипендия от Харвардския университет и сертификат от Конкурса за музикален проект на 21-ви век на Международния център за японска култура в Йокохама, Япония. Музиката на Шрайнер е изпълнявана в Съединените щати, Европа и Япония.Родом от Нешвил, Тексас, Кристофър Лоури се очертава като един от водещите виолисти и най-изпълняваните композитори от своето поколение. Той е двукратен победител в Международния конкурс за виола \"Лионел Тертис\", печели \"Наградата на журито на панела\" през 2016 г. и \"Президент на наградата на журито\" на Юри Башмет през 2013 г. Освен това е печелил награди в Конкуренция (2015), Конкурс за концерти на LSU (2014, 2012), Концерен конкурс на Филхармоничен оркестър в Нешвил (2012 г.), Концертен конкурс \"Вандербилт\" (2008 г.), Национален солов конкурс \"АСТА\" (2007 г.), Концертен конкурс \"Източен музикален фестивал\" (2006 г.) и много други.Музиката му се изпълнява по целия свят от ансамбли като Нешвилски симфоничен оркестър, Филхармония в Невил, Имперски симфоничен оркестър, Централен оркестър на Кралските военновъздушни сили (Обединеното кралство), Симфоничен оркестър на Университета на Остин Пей, Симфоничен оркестър на Средния TN State University, Vanderbilt Wind Symphony и др.", "date": "2020.01.14", "title": "Препоръчваме ви: 'Музикалният свят на Америка и България'"}
{"url": "https://offnews.bg/obshtestvo/avtoinstruktori-izlizat-na-natcionalen-protest-ne-iskat-kandidat-shof-719305.html", "text": "Автоинструктори от цялата страна излизат на протест днес от 13 ч. на пл. \"Княз Александър Батенберг\" в София с искане за \"незабавна\" отмяна на , която предвижда увеличаване броя на часовете по кормуване от 31 на 42 за категорията В1 и най-масовата В. Организират го Националният автоинструкторски съюз, Българският автоинструкторски съюз и Съюзът на българските автомобилисти (СБА).Измененията на Учебната документация за обучение на кандидатите за придобиване на правоспособност за управление на моторни превозни средства от категориите АМ, А1, А2, А, B1, B, BE, C1, C1E, C, CE, D1, D1E, D, DE, T(Ткт, Ттм), въведени чрез заповедта на министър Вълчев от 15.11.2019 г. изискват още извънградско шофиране и шофиране по автомагистрала/скоростен път с интензивен трафик, както и през нощта и в условия на намалена видимост. От кандидат-шофьорите ще се изисква и завършен десети клас. Заповедта предвижда още вътрешните теоретични изпити да се провеждат чрез решаване на електронен тест и проверка на възприятията и реакциите чрез интерактивни видеоклипове, а съдържанието на материалите да отговаря на новите изисквания на Наредба 38 за провеждане на изпитите за придобиване на правоспособност на транспортния министър и да влезе в сила след нейното актуализиране и обнародване.Промените в Наредба №38 бяха внесени от транспортния министър за едномесечно обществено обсъждане на 30.12.2019 г., което ще продължи до края на януари, след което се очаква гласуването им от Министерския съвет. Те предвиждат практическият изпит на кандидат-шофьорите за категориите С1, С, D1, D и С1Е, СЕ, D1Е, DЕ да се извършва и в извън населени места. Прецезира се оборудването в помещението за провеждане на теоретичния изпит - в него ще има технически устройства (стационарна рамка и преносимо устройство) за проверка за метални/електронни устройства в кандидатите. Целта е да се намали вероятността от преодоляване на изпита с чужда \"помощ\".Що се отнася до практическия изпит, предвижда се въвеждане на електронно определяне на маршрута с цел избягване на субективния фактор при избора му. По време на изпита ще бъде използвана навигационна система и така ще може да се оцени умението на кандидата за вземане на самостоятелни решения по време на управлението, става ясно от мотивите на проекта. В него е записано още, че ще има възможност за преглед на записа от видеонаблюдението на изпита в учебен център, като кандидатът ще се идентифицира с номера на ваучера от проведения изпит и ще може да се проконтролира кои грешки е маркирал председателят по време на изпита.\"С цел ограничаване на некоректни действия от страна на определени учебни центрове\" в §10 от проекта на наредба се предлага да се допусне за първо явяване на практически изпит кандидатът да бъде представен от учебен център, различен от учебния център, където е обучен. Това може да стане само по искане на кандидата, за което е подал заявление в съответното регионално звено на Изпълнителна агенция „Автомобилна администрация\", става ясно от проекта.Включена и възможност за оспорване на резултатите от практическия изпит и е описан редът, по който може да става това, както и този, при който може евентуално да се промени резултатът от проведените изпити за шофьорски книжки.В проекта за промени на наредбата са добавени и конкретни изисквания към камерите, с които е оборудвано помещението за теоретичните изпити.Протестиращите автоинструктори твърдят, че часовете са достатъчно, обучението - добро, но проблемът - водещ до толкова много катастрофи с жертви на пътя - се криел в изпитите за шофьорски книжки и контрола там.„Нашето настояване продължава да бъде усилията на държавата да бъдат пренасочени към изпита, а не към шофьорския курс. Ако изпитът може да бъде купен, какво значение има колко трудно и продължително е обучението? В крайна сметка не курсът на обучение, а изпитът дава шофьорската книжка“, заявява инж. Емил Панчев, председател на СБА в позиция, разпространена от съюза.В нея се казва още:Оттам пишат още, че срещу промените са събрани близо 1000 подписа на автоинструктори.", "date": "2020.01.14", "title": "Автоинструктори излизат на национален протест: не искат кандидат-шофьорите да кормуват повече часове"}
{"url": "https://offnews.bg/ikonomika/balgaria-vze-nov-dalg-za-200-miliona-leva-za-parvi-pat-s-otritcatel-719364.html", "text": "На 13 януари Министерството на финансите пусна в обращение нова емисия 5-годишни държавни ценни книжа (ДЦК), деноминирани в лева.На проведения аукцион бяха пласирани ДЦК за 200 млн. лв. съвкупна номинална стойност, а заявките са били над два пъти повече - за близо 500 млн. Среднопретеглената доходност е минус 0,11%, като за първи път се постига отрицателна доходност при 5-годишни облигации, тоест купувачите на ДЦК ще плащат доход на държавата.Това е първата дългова емисия за годината, която обикновено се счита и за тестова за пазара.Общият размер на подадените поръчки е достигнал 497,25 млн. лв. Водещите инвеститори са банките, които придобиват 64% от обема на емисията, следвани от застрахователните дружества с 26,5 % и пенсионните фондове с 9,5 %.В Закона за държавния бюджет за 2020 г. е записано, че през годината новият дълг може да достигне 2,200 млрд. лева, като тази година е оставена възможност и за излизане на външните пазари. За поемането на първите 200 млн. от новия дълг обаче министерството на Владислав Горанов избра вътрешна емисия.Бюджет 2020 е планиран с балансирано салдо, но прогнозните данни за миналата година се очаква хазната да завърши на минус от повече от 1 млрд. и 100 млн. лева.", "date": "2020.01.14", "title": "България взе нов дълг за 200 милиона лева: за първи път - с отрицателна лихва"}
{"url": "https://offnews.bg/112/zhena-zagina-pri-katastrofa-na-patia-ruse-silistra-4-godishno-dete-719382.html", "text": "Жена загина на място, а 4-годишно дете е в болница след катастрофа между камион и лека кола на пътя Русе-Силистра, съобщи бТВ.Загиналата е била водачка на лекия автомобил. Момчето, което също е било в колата, е пострадало тежко. Инцидентът е станал тази сутрин преди 8 ч. на разклона за село Николово. Излизайки на главния път, колата е ударена от камион. Вследствие на удара, ТИР-ът се е преобърнал. Младата майка е загинала на място, а 4-годишният й син е настанен в интензивно отделение със счупени таз и бедро.На мястото се извършва оглед. Движението е преустановено. ", "date": "2020.01.14", "title": "Жена загина при катастрофа на пътя Русе - Силистра,  4-годишно дете е в болница"}
{"url": "https://offnews.bg/zdrave/mz-ne-znaelo-che-chastnite-bolnitci-poluchavat-7-pati-poveche-ot-darz-719366.html", "text": "Нито в Министерство на здравеопазването, нито в Националния съвет по цени и реимбурсиране на лекарствени продукти са постъпвали сигнали от управителя на НЗОК за драстични разлики в цената на едно и също лекарство, заявяват от МЗ по повод твърденията на управителя на НЗОК д-р Дечо Дечев в интервю пред Дарик, че Здравната каса заплаща едно лекарство за частна болница на 7 пъти по-висока цена, отколкото на държавна.\"Може само да се предполага, че става дума за разликата в цената между оригинален продукт и генерик с еднакво активно вещество, тъй като всички останали хипотези са недопустими предвид факта, че платец на лекарството е именно НЗОК. В случай, че е налице девиация в цените на един и същи продукт, заплащан с публични средства от НЗОК, би следвало да бъде сигнализирано както Министерството на здравеопазването, така и Националният съвет по цени и реимбурсиране на лекарствени продукти. Ако все пак има допуснати такива плащания от ръководството на НЗОК, трябва незабавно да бъдат сигнализирани компетентните органи\", се казва още в изявление от здравното ведомство.Сегашният ръководен екип на Министерството на здравеопазването не е правил предложения за изменения в Закона за обществените поръчки, каквито твърдения за „лобистки текстове на МЗ“ се тиражират. От министерството обясняват, че текстът във въпросния закон, който д-р Дечев цитира, е обнародван през 2016 г. Вносител на законопроекта тогава е Министерският съвет, като в първоначално внесения в Народното събрание законопроект е предложено възложители на обществени поръчки да бъдат всички лечебни заведения, независимо от тяхната собственост. При разглеждането на законопроекта от Народното събрание, между първо и второ четене, е внесено предложение за ограничаване кръга от лечебни заведения, за които ще се прилага законът. Предложението е прието от Народното събрание и е влязло в сила от 16.04.2016 г.От министерството коментират и отчетността на частните лечебни заведения, като подчертават, че по тяхна инициатива бе приета промяна в Закона за лечебните заведения, според която Министерство на здравеопазването има механизъм да изисква информация от всички лечебни заведения за болнична помощ, които се финансират чрез договор с НЗОК и/или МЗ, в това число медико-статистически и финансови показатели и информация за извършените от тях разходи при осъществяване на дейността им. Създадена и е възможност за публичен достъп до ценоразписите на болничните услуги, което според МЗ е „стъпка към по-голяма прозрачност в сектора“.На заявеното от д-р Дечев отговориха и от Националното сдружение на частните болници (НСЧБ) и Българската болнична асоциация (ББА).В декларация до премиера и здравния министър се казва, че в изявленията на управителя на НЗОК „се сипят откровени лъжи срещу частните болници, което не следва да бъде толерирано повече и особено от високопоставен държавен служител.“Според тях твърденията, че НЗОК заплаща на частните болници лекарства на цени различни от тези, които се реимбурсират, от държавните и общински болници, не отговарят на истината, тъй като Касата заплаща по позитивен лекарствен списък. От организациите припомнят, че принципът на реимбурсация е да се заплати съответното лекарство по цената, на която е закупено от доставчика на лекарства, но не по-висока от цената, определена в позитивния лекарствен списък.По повод обвиненията, че е прокаран лобистки закон, позволяващ на частните болници да не провеждат обществени поръчки от НСЧБ и ББА припомнят, че промяната в закона се е наложила заради решение на Европейската комисия от 26 февруари 2014 година, с което се задължават всички страни-членки до април 2016 година да синхронизират своите законодателства с новата директива 2014/24/ЕС.В декларацията се казва още, че всички лечебни заведения в страната функционират при еднакви пазарни условия. „Единствената разлика е, че държавата, като собственик на част от болниците, финансира тяхното съществуване с парите на данъкоплатците, което е абсолютно забранено по правилата на Европейския съюз. Не само това – поставянето на държавни и частни субекти в дискриминационни отношения е забранено и от Конституцията на Република България“, заявяват от НСЧБ и ББА.С критиките си към здравната система и МЗ Дечо Дечев засяга някои от болните теми в здравеопазването, но предложенията му са публичен пиар, а не сериозни и задълбочени коментари\", се казва още в декларацията.", "date": "2020.01.14", "title": "МЗ не знаело, че частните болници получават 7 пъти повече от държавните за едно и също лекарство"}
{"url": "https://offnews.bg/obshtestvo/shte-se-varne-li-v-balgaria-medalionat-na-velikia-han-omurtag-719384.html", "text": "Една изключителна археологическа находка ще бъде предложена на търг в Ню Йорк утре. Става дума за златен медальон на един от най-значимите владетели на първата българска държава - хан Омуртаг.Украшението е истинска археологическа сензация. То представлява втори, но по-красив и с по-ясен отпечатък медальон, чието изображение съвпада с находка открита през 1975 г. при разкопки на Царевец от българския археолог Петър Славчев.На въпросния медальон надписът гласи: „На кан сюбиги Омуртаг”. Върху медальона владетелят е облечен с атрибутите на византийските императори - с туника и хламида, като на дясното рамо тя е закопчана с фибула. На главата си има корона. На върха ѝ има кръст. В дясната си ръка канът държи кръст, а в другата торба с пръст. В случая става дума за символи на държавната власт, а не за религия. Според историческите извори великият владетел е преследвал християните и пламенно е почитал езическите богове.От къде идва уникалният накит? В момента е ясно, че медальонът на великия хан е собственост на частен колекционер и че е с доказан произход. Дори и при малки съмнения за произход и иманярщина, находката отдавна щеше да е свалена от наддаването. Фактът, че това не се е случило, категорично показва, че въпросната вещ е напълно законна собственост.Първото описание на този артефакт е отпреди 115 години. През 105 година основателят на българската археология Карел Шкорпил описва и скицира медальон от същата матрица като предлагания на утрешния търг и намерения на Царевец, който в момента се съхранява в Археологическия музей. След това следите на въпросната находка се губят. Напълно е възможно обаче меценатите утре да наддават именно за накита, открит от Карел Шкорпил.ЦенатаМедальонът на ханът строител, останал в историята с надписа \"...Човек и добре да живее, умира и друг се ражда. Нека роденият по-късно, като гледа този надпис, да си спомня за оногова, който го е направил...\", бе обявен със стартова цена от 30 000 долара, а прогнозата бе, че ще бъде продаден за около 50 000 долара. Още преди да е стартирало наддаването обаче вече има 7 оферти за него, а най-високата цена е 40 000 долара. Това означава, че най-вероятно утре колекционери ще развържат кесиите и ще бъде постигната значително по-висока цена спрямо първоначалните очаквания. Неофициално се смята, че в търга ще се включат някои от най-богатите българи. Не е изключено в наддаването да се включи и българската държава. До момента официално потвърждение за подобна хипотеза няма. Но и няма как да има.На въпрос на OFFNews от пресслужбата на Националния исторически музей ни препратиха към Министерство на културата, а оттам бяха повече от лаконични:Дори и ведомството на Боил Банов да се включи в наддаването в Ню Йорк, би било голяма глупост да шуми по подобна чувствителна тема, тъй като това автоматично би надуло цената на уникалната находка. Всъщност министерството вече има опит с подобни търгове. Наскоро на наддаване във Виена доста изгодно бе закупен рядък портрет на първия български владетел след Освобождението - княз Александър I Батенберг.", "date": "2020.01.14", "title": "Ще се върне ли в България медальонът на великия хан Омуртаг?"}
{"url": "https://offnews.bg/112/izzeha-1400-l-nafta-i-nad-300-litra-alkohol-ot-hotel-v-borovetc-719392.html", "text": "1400 литра нафта и 376 литра алкохол без български бандерол са иззети от хотелски комплекс в Боровец при сецакция, съобщават от МВР. Служители на РУ - Самоков, сектор „Противодействие на икономическата престъпност“ в ОДМВР- София, НАП, Комисия за защита на потребителите и БАБХ са провели специализираната акция в хотелския комплекс през декември и януари. Дизеловото гориво, намерено в два пластмасови съда, оборудвани с електрическа помпа, маркуч и пистолет за зареждане, е иззето от митническите власти. Отново в същия хотел БАБХ е изготвила доклад и е издадено предписание, с което са се забранява използването на 635 кг храни от неживотински произход и 23 кг храни от животински произход, за които не са представени документи.", "date": "2020.01.14", "title": "Иззеха 1400 л. нафта и над 300 литра алкохол от хотел в Боровец"}
{"url": "https://offnews.bg/zvezdi/amerikanskiat-hip-hop-izpalnitel-ejkan-sazdava-svoj-grad-719385.html", "text": "Американският хип-хоп изпълнител Ейкън основавa свой град в Сенегал, наречен \"Ейкън cити\", предаде Си Ен Ен. Рапарът-предприемач съобщи в Туитър в понеделник, че е финализирал споразумението за проекта и очаква да посрещне гостите на своя град.Селището ще е крипто град, а идеята за него бе представена в началото на 2018 година. Ще се простира върху площ от 200 акра, подарени му от президента на Сенегал Маки Сал. Новият град  ще търгува със собствената си дигитална парична валута, наречена AKoin. На официалния му уебсайт пише, че той се намира на пет минути път с кола от новото международно летище на Сенегал.Известен с песни като „Locked Up“, „Lonely“ и „Oh Africa“, номинираният за „Грами“ музикант днес е по-активен като бизнесмен, отколкото като изпълнител.Ейкън е роден в Сенегал и живее там до 7-годишна възраст, след което се мести в Юниън сити, Ню Джърси. Последното начинание на Ейкън е \"Akon Lighting Africa\" - проект, който осигурява електричество от слънчева енергия на африкански страни. ", "date": "2020.01.14", "title": "Американският хип-хоп изпълнител Ейкън създава свой град"}
{"url": "https://offnews.bg/analizi-i-komentari/kakvo-prichiniava-vojnata-po-patishtata-u-nas-i-kak-da-ia-sprem-otgov-719302.html", "text": "Факторите, които влияят на безопасността на движението по пътищата са: регулационната рамка (нормативна и институционална база); поведението на участниците в движението; контролната дейност; пътната инфраструктура; автомобилният парк и спешната медицинска помощ.Регулационна рамкаДо 2019 г. липсата на държавен орган, който да осъществява единна и координирана държавна политика за БДП, се свързва с фрагментарност на действията на различни ведомства без утвърдено лидерство на процеса. Към момента обективно не е възможно да се установи и оцени какъв финансов ресурс държавата насочва към проблемите на БДП, нито как този ресурс се разпределя между отделните отговорни институции във времето и за конкретни мерки. Липсва мониторинг и оценка на изпълнението на стратегическите и планови документи в областта. Политиката по БДП все още не е напълно интегрирана в съответните секторни политики. Базите данни между различните институции не са синхронизирани. Констатира се недостатъчност на данните, свързани с пътно-транспортните произшествия (ПТП). Съществуващите статистически и бази данни съдържат пропуски, свързани с причините за произшествието и ефекта върху участниците. Липсва и многоаспектен анализ на данните, свързани с ПТП, който да позволи извеждането на тенденции и набелязване на максимално адекватни мерки за въздействие. Няма единна концепция за популяризиране на проблемите, свързани с БДП (информиране, обучение, обществен дебат), която да интегрира всички аспекти от планирането и изпълнението на политиката по БДП.Поведение на участниците в движението по пътищатаНаложилото се статистическото отчитане за настъпване на ПТП основно поради грешки на водачите следва да се приеме за условно предвид липсата на системен многоаспектен анализ на причинно-следствените връзки между поведението на водачите и настъпилото ПТП. Добиването на пълна информация за точния механизъм на настъпване на дадено произшествие изисква комплексно обследване на всички съставни елементи в допълнение към поведението на водача, в т.ч. пътна инфраструктура, метеорологични условия, трафик, превозно средство.Ако недвусмислено се установи, че причината за настъпване на ПТП е в поведението на водача, възниква необходимостта от специфициране на отклонението в поведението – поради незнание, лоша преценка, самонадеяност, умора, разсейване, здравословно състояние и др. Този подход би гарантирал коректност на заключенията, на статистическите данни и адекватност на набелязаните мерки за въздействие.Има дефицити по отношение на целенасоченото и системно въздействие върху ценностната ориентация и мотивацията в посока знания, дисциплинираност, отговорност и самоконтрол на поведението, възпитавани от най-ранна детска възраст. Необходима е цялостна оптимизация на системата за обучение на водачите преди и след изпита за упражняване на водаческата дейности.Контролна дейностНалице са съществени трудности при реализирането на административно-наказателната отговорност за нарушенията при движение по пътищата. Административно-наказателните процедури консумират изключително големи ресурси, без да предоставят достатъчна ефективна възможност за идентифициране на нарушителя, връчване и събиране на дължимите глоби. Това поражда дефицити в дисциплираността на водачите и ограничава превантивното действие на контролната дейност. У редица нарушители, предимно извършващи многократни нарушения, се поражда чувство за безнаказаност, което води до увеличаване на пътнотранспортния травматизъм.Пътна инфраструктураПрез последните 10 г. България строи интензивно пътища, но по-голямата част от мрежата остава изградена преди повече от 20 г. Това изисква влагането на значителни финансови ресурси за извършване на основен ремонт към необходимия за текущо поддържане. Все още е незадоволително техническото състояние на определени елементи от системата, както и наличието на териториални различия.Автомобилен паркВ България той е в незавидно състояние в сравнение със страните с най-висока БДП в Европа. Със средна възраст над 18 г. паркът остава твърде стар. България значително изостава от другите източноевропейски страни по отношение на използването на екологични, сигурни и икономични автомобили.Некачествено извършваните ремонти и техническо обслужване на автомобилите са фактор с висок риск за безопасността на движението по пътищата и опазване на околната среда. Голяма част от ремонтите на автомобили се извършват от нерегистрирани сервизи, които не познават и не спазват изискванията на производителите за техническо обслужване на автомобилите, не носят отговорност за качеството на извършените ремонти и последствията от тях и персонала, работещ в тези сервизи, не се контролира дали има необходимата квалификация и познания. Част от превозните средства се движат с технически неизправности или без преминат технически преглед, с което създават реална заплаха за безопасността на движението. Липсва анализ на състоянието на автомобилния парк като цяло и не е ясна причинно-следствената връзка между настъпването на ПТП и неизправността на превозното средство.Спешна медицинска помощСъгласно световно приетата методика за лечение на пострадали при ПТП първите 10 мин. са от критично значение за намаляване на получените травми. Първият час е основен критерий за адекватността на оказаната медицинска помощ. Всички спасителни екипи следва да се стремят да транспортират пострадалите в рамките на първите 60 мин. в медицинско заведение, разполагащо с централна реанимация.У нас има 28 самостоятелни центъра за спешна медицинска помощ, по един в област. Филиалите им са 198, по-голямата част са в общински центрове. Спешните отделения не са обезпечени технологично и финансово. Липсата на функционални връзки между отделните лечебни заведения и на нормативната регулация затруднява пътя на спешния пациент на съответните нива на обслужване и нарушава непрекъснатостта на медицинската помощ. Налице са и сериозен кадрови дефицит, влошаване на качеството и нарастващо обществено недоволство.Политика за безопасност на движението по пътищатаНа европейско нивоПрез 2010 г. ЕС си постави за цел намаляване с 50% на загиналите по пътищата до 2020 г., но страните постигнаха общо намаляване с 20%. Незадоволителният темп на понижаване е сред причините ЕК да разработи нова Стратегическа рамка за политиката за БДП за периода 2021-2030 г. с нова цел за намаляване наполовина на смъртните случаи и ранените по пътищата до 2030 г. спрямо 2020 г. Стратегическият план за действие е част от голям пакет от предложения за транспортна политика, известни като „Трети пакет за мобилност“, който включва нови стандарти за безопасност на ПС, актуализирани правила за управление на безопасността на пътната инфраструктура и стратегия за автоматизирано шофиране. Новите стандарти за безопасност на ПС биха могли да предотвратят повече от 2000 смъртни случая на пътя всяка година до 2032 г.На национално нивоЗа изпълнение на европейската политика през 2011 г. Министерския съвет приема Национална стратегия за подобряване на безопасността на движението по пътищата на Република България за периода 2011-2020 г. Целта ѝ е през 2020 г. спрямо 2010 г. да се намали броят на загиналите с 50% и на ранените с 20%. Тоест през 2020 г. броят на загиналите да не надвишава 388, а на ранените – 6 363. През януари 2019 г. МС приема пакет от мерки за ограничаване на пътнотранспортния травматизъм до 2020 г. и обявява подход „Безопасна система“ с визия нула загинали и тежко ранени за национална политика. 2019-а е обявена за година на активна работа по опазване живота и здравето на участниците в движението. Същото решение възлага:• на МОН да организира изучаването на положителните европейски практики за обучение и проверка на знанията на децата и учениците за безопасно участие в движението по пътищата, и да разработи и въведе нова организация за обучение на децата и учениците през учебната 2021/2022 г.;• на МОН да разработи норми за материално-техническо осигуряване на обучението по БДП в детските градини и училищата, и да предложи програма за поетапното им внедряване в учебния процес;• на МОН и МТИТС да създадат организация и да актуализират програмата за обучение на кандидатите за водачи на МПС и системата за проверка на знанията и уменията на кандидатите за водачи на МПС;• на МРРБ да разработи програма от мерки за успокояване на движението на входовете в населените места, през които преминават транзитно трасета от републиканската пътна мрежа;• на МРРБ да разработи програма за обезопасяване на неподвижните препятствия в крайпътното пространство в опасна близост до платното за движение и ограничаване на челните удари по автомагистралите, скоростните пътища, пътищата от първокласната и второкласната пътна мрежа;• на министъра на регионалното развитие и благоустройството да внесе в МС законопроект за изменение и допълнение на Закона за пътищата с оглед на разширяване обхвата на одитите за пътната безопасност върху всички републикански и общински пътища и регламентиране участието на одитор по пътна безопасност в инспекциите на пътищата в експлоатация за установяване на свързаните с пътната безопасност характеристики и предотвратяването на произшествия;• на стопаните на пътища, предназначени за обществено ползване да направят анализ на пътнотранспортните произшествия и оценка на риска от такива в населените места и да предвидят краткосрочни и средносрочни мерки в Генералния план за организация на движението за повишаване безопасността на уязвимите участници в движението;• на МОН, МРРБ, МЗ и МТИТС да предложат създаването на център за координация и взаимодействие по въпросите на безопасното движение по пътищата, чрез който да се координират действията при усложнени пътни и метеорологични условия, задръствания, пътнотранспортни произшествия и аварии;• на МВР и МФ да разработят в съответствие с принципите и правилата, залегнали в Закона за публичните финанси, нов механизъм за финансиране на Фонда за безопасност на движението с цел неговото пълноценно функциониране и възможност за финансиране на проекти по безопасността на движението по пътищата на централно и общинско ниво;• да се разработи проект на Национална стратегия за подобряване безопасността на движението по пътищата на Република България за периода 2021-2030 г.;С ПМС №21 от 1 февруари 2019 г. бе създадена Държавна агенция „Безопасност на движението по пътищата“.Всичко това остава на хартия - е видно от доклада. Към Националната стратегия за БДП не е изработен план за действие с конкретни срокове, мерки, индикатори и отговорни страни. Налице са концептуални слабости, свързани с определянето на годишни цели, срокове, индикатори за резултат. Текущи и годишни докладване, мониторинг и оценка на изпълнението на Националната стратегия не са се извършвали; не е функционирало координиращо звено; обективно не е възможно нито да се установи и оцени какъв финансов ресурс държавата насочва към проблемите на БДП, нито как този ресурс се разпределя между отделните отговорни институции във времето и за конкретни мерки. Съществува обективна невъзможност за текущо проследяване изпълнението на ангажиментите на ключовите заинтересовани страни - пишат от агенцията.На стр. 2", "date": "2020.01.14", "title": "Какво причинява войната по пътищата у нас и как да я спрем: отговорите на новата агенция за безопасност на движението"}
{"url": "https://mamaninja.bg/%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE/%D0%BE%D1%82%D0%BD%D0%BE%D1%88%D0%B5%D0%BD%D0%B8%D1%8F/item/3914-horata-vtora-kategoriya", "text": "", "date": "2020.01.14", "title": null}
{"url": "https://offnews.bg/tenis/grigor-dimitrov-postigna-prestizhna-pobeda-na-kujong-klasik-719365.html", "text": "Най-добрият ни тенисист Григор Димитров записа престижна победа на демонстративния турнир \"Куйонг Класик\" край Мелбърн. Григор спечели на 1/4-финалите срещу №28 в света Борна Чорич, след като го надви с шампионски тайбрек и продължи към полуфиналите в подготвителния за Откритото първенство на Австралия турнир.Мачът започна добре за Григор Димитров, който спечели подаването си в първия гейм на нула. След това двамата с хърватина размениха по един сервис-гейм. При 2:1 в своя полза Димитров изтърва две възможности за пробив, но при третата не сбърка и поведе с 3:1.След това българинът затвърди пробива си и това му даде сериозна преднина в първия сет. До края на частта двамата печелеха подаванията си. Така се стигна до деветия гейм, в който Григор изтърва два сетбола, но при третия си опит не сбърка и поведе в мача след 6:3.Вторият сет бе изключително равностоен, а още в първия гейм Чорич имаше опция да пробие сервиса на Григор, но без успех. Всеки един от двамата взимаше леко своите подавания, а два шанса за пробив имаше хърватинът отново в седмия гейм, но Григор пак се справи.При 5:6 за Чорич се стигна до брейкбол, който се яви и сетбол за хърватския състезател, а Григор прати топка аут по диагонала, за да влезе мачът в шампионски тайбрек.Частта започна с минипробив за хърватина, но Григор веднага го върна. След това той продължи да диктува темпото и успя да вземе три поредни точки при 9:7. Чорич прати топката в аут и така победата отиде на сметката на Григор.", "date": "2020.01.14", "title": "Григор Димитров постигна престижна победа на \"Куйонг Класик\""}
{"url": "https://offnews.bg/obshtestvo/zhiteli-na-pazardzhishki-sela-protestirat-sreshtu-izgrazhdane-na-svine-719389.html", "text": "Жителите на пазарджишките села Величково и Юнаците протестират заради изграждането на индустриална свинеферма в близост до населените места, съобщи БНР.Подписката ще бъде изпратена до Министерския съвет, Министерството на околната среда и водите и Българската агенция по безопасност на храните. Според местните хора миризмата от фермата ще бъде непоносима и е недопустимо да се отглеждат прасета в промишлени количества в район, където десетки стопани бяха принудени да ликвидират домашните си животни заради африканската чума. Кметът на село Юнаците Стоян Кузев предупреди, че със съселяните му са готови да блокират пътища, за да не допуснат разкриването на свинекомплекса. \"Ще минем към гражданско неподчинение, тоест поетапно ще затваряме пътя\", обясни той. \"Не знам кой и как им разреши в населено място да правят свинекомплекс, тъй като върлува африканската чума. Аз като физическо лице не мога да гледам едно прасе, а той ще гледа пет хиляди. Защо? Питаме управляващите и чакаме отговор естествено от тях. Къде е грижата за малкия и средния бизнес? Трябва ли да накараме и малкото останали млади да се изселят?\", завърша кметът Кузев.Преди няколко дни стана ясно, че епидемията по африканска чума се разраства. В понеделник от ДФ \"Земеделие\" съобщиха, че се преустановяват физическите проверки на място в свиневъдните стопанства на територията на цялата страна заради разпространението на африканска чума по свинете. Забраната е част от кризисните мерки, предприети от държавата, за превенция и преодоляване разпространението на чумата.", "date": "2020.01.14", "title": "Жители на пазарджишки села протестират срещу изграждане на свинеферма"}
{"url": "https://offnews.bg/volejbol/volejbolnata-sultanka-na-turtcia-sas-siniata-kosa-719398.html", "text": "Спортните фенове, които проследиха олимпийската квалификация при жените в Нидерландия, бяха силно впечатлени от яркото присъствие на игрището на една от турските волейболистки.Мерием Боз  нямаше как да остане незабелязана не само с представянето си край мрежата, а и заради боядисаната си в синьо коса, което е нейна запазена марка. Заради ексцентричната си и подчертано тийнейджърска външност Боз все още минава за млада надежда дори в очите на следящите женския волейбол, но истината е, че тя е в разцвета на кариерата си и от години е водеща фигура в този спорт в Турция.Боз е родена преди 31 години и се радва на изключителна популярност в родината си. В квалификацията в Апелдоорн тя почти еднолично класира Турция на финала срещу Германия с фантастичните 36 точки срещу Полша в продължила 144 минути драма. В решителния мач Боз беше по-скромна с 5, но това позволи на другата звезда на южните ни съседи Еда Ердем да запише срещу името си 14 точки.Турските сайтове отговориха с подробни данни за кариерата и биографията на Боз на засиления интерес към личността ѝ.Тя е родена на 3 февруари 1988 година в анадолския град Ескишехир, който в туристическите справочници е описван като \"Градът на Настрадин Ходжа\". Името му означава \"Стария град\". Характерното за него е, че част от улиците са превърнати в канали, по които се движат гондоли като във Венеция.В справочниците се посочва също, че голяма част от местните жители са преселници от България, което означава, че може би във вените на Боз тече и някакъв процент българска кръв.Тя стартира кариерата си в местния Ексишехир ДСИ Бентспор през 2001 година, но след един сезон се мести в Илер Банкасъ. Следва трансфер в Полша, но животът в чужбина не май ѝ понася и тя се завръща в Турция, където се обръща изключително внимание на женския волейбол.В момента тя е играч на амбициозния Айдън ББСК, където идва след престой в гранда Галатасарай. Висока е 194 см и играе на поста диагонал на разпределителя.Боз е била водеща фигура във всички възрастови гарнитури на Турция, което показва постоянство в развитието й. Достигането на олимпиадата в Токио обаче е своеобразен връх в кариерата ѝ след сребърните медали от Евро 2019, на което Турция беше съдомакин заедно с Унгария, Полша и Словакия.", "date": "2020.01.14", "title": "Волейболната султанка на Турция със синята коса"}
{"url": "https://offnews.bg/ikonomika/zashto-investitorite-ni-izbiagvat-719370.html", "text": "Инвестиционната дейност е стремеж към достигане на определена възвръщаемост. Основна характеристика на инвестициите е наличието на риск. Развиващите се икономики винаги са били атрактивна дестинация поради по-високата възвръщаемост и разходните предимства, които предоставят.Дали обаче инвеститорите ще насочат капитал към конкретна страна зависи до голяма степен от рисковата премия, която международните компании калкулират срещу високия риск, който поемат.Ако в даден момент очакваната възвръщаемост се окаже недостатъчна, за да компенсира инвеститорите за поетия риск, отливът на капитали от икономиката е въпрос на време.Когато спадът е голям, а заедно с това очакванията за бързо възстановяване липсват, тогава инвестициите и разширяването на производствения капацитет биват преустановени.Развитието на България през последните години е с ред неблагоприятни фактори за инвеститорите. Въпреки очаквания ръст на икономиката през тази година, прогнозите са за скромно нарастване на доходите и потреблението. Икономиката ни има структурни проблеми и липса на подходящи реформи, за което отдавна алармирам. Големият недостатък на България остана лошата институционална среда, която не отчете очакваното подобрение след присъединяването на страната ни към ЕС.Проблем си остават недостатъчното квалифицирани кадри, които са крайно необходими за реализиране на инвестициите. Рискът се увеличава, а възвръщаемостта и стимулът за инвестиции намалява в случай на корупция, а крайният ефект е нарастване на разходите за осъществяване на бизнес дейността.", "date": "2020.01.14", "title": "Защо инвеститорите ни избягват?"}
{"url": "https://offnews.bg/politika/koj-shte-nasledi-neno-dimov-obiaviavat-nominiranite-dnes-719361.html", "text": "Днес трябва да станат ясни имената на номинираните за министър на околната среда и водите на мястото на Нено Димов, който подаде оставка от ареста след акция на прокуратурата и задържането му във връзка с водната криза в Перник.Очаква се Съветът на управляващата коалиция ГЕРБ - Обединени патриоти да излезе с решение.Нено Димов е от квотата на Обединени патриоти, затова и кандидатурата ще представят от ВМРО и НФСБ. В петък вицепремиерът, министър на отбраната и лидер на ВМРО Красимир Каракачанов определи акцията на прокуратурата като \"показно убийство\".Димов подаде оставка в петък, премиерът Борисов я прие, без да коментира по същество, а час по-късно прокуратурата повдигна обвинение за безстопанственост на министъра в оставка. Твърдението е, че с подписа си по документи Димов е разрешил питейна вода да се подава до предприятията „Стомана“ и „Топлофикация“.Очаква се едната номинация да е на Емил Димитров-Ревизоро, бивш шеф на митниците в кабинета \"Сакскобургготски\" и настоящ депутат от гражданската квота на ВМРО, пише БНР. Другото налагано в медиите име за поста на министър в ековедомството е това на съпредседателя на парламентарната група Обединени патриоти Искрен Веселинов. Настоящият зам.-министър на околната среда Николай Кънчев от ВМРО също е неофициално споменаван вариант.", "date": "2020.01.14", "title": "Кой ще наследи Нено Димов? Обявяват номинираните днес"}
{"url": "https://offnews.bg/politika/demokratichna-balgaria-d-r-dechev-otvorete-dannite-na-zdravnata-ka-719390.html", "text": "Разходите на НЗОК растат значително през последните години без видим ефект върху качеството на здравеопазването. За тази и други схеми за източване на касата се говори отдавна, но за първи път получаваме потвърждение от такова ниво, заявяват от Обединение \"Демократична България\" по повод интервю на управителя на НЗОК д-р Дечо Дечев.В неделя той заяви пред Дарик радио, че Касата плаща завишени цени на лекарствата на някои болници и ги облагодетелства и че разликата в цените, по които се плаща за едно лекарство на държавни и на частни болници е до седемкратно повече за частните.Според ДБ за да види обществото пълната картина на злоупотребите в НЗОК, трябва всички данни на касата да бъдат публикувани съгласно изискванията на Закона за достъп до обществена информация.От \"Демократична България\" призовават д-р Дечев в оставащия период на мандата си, да публикува \"максимално много данни в отворен, машинно-четим формат\", така че да са възможни анализи и проверка на изнесените твърдения.Данните, на които трябва приоритетно да бъде дадена публичност според обединението, съдържат всички реимбурсирани лекарства с техните кодове, идентификатор на юридическото лице, на което са изплатени средства и изплатената сума, както и месеца на съответните събития.\"Данните трябва да бъдат с максимално ниво на детайл, а не агрегирани, за да не бъдат скрити важни заключения чрез статистически трикове\", подчертават демократите.Те предлагат на д-р Дечев своята експертна техническа и юридическа подкрепа, за да постигне тази прозрачност, в случай че срещне съпротива в организацията, която управлява.Само когато има достатъчно конкретика за разходите и прозрачност, изтичането на средства може да бъде пресечено с обществен натиск, казват в обръщението си към управителя на НЗОК от Обединение \"Демократична България\".", "date": "2020.01.14", "title": "'Демократична България': Д-р Дечев, отворете данните на Здравната каса!"}
{"url": "https://offnews.bg/obshtestvo/avtoinstruktori-zapushiha-tcentara-na-sofia-s-kolite-si-zaplashvat-s-719391.html", "text": "Стотици автоинструктори блокираха с колите си площад \"Батенберг\" в София час по-рано от първоначално обявения час за начало на протеста им срещу промените, касаещи подготовката и изпитите за шофьорска книжка.В 12 ч. те се събраха на площада с намерението ако трябва, да блокират столичния център (вкл. пл. \"Батенберг\", пл. \"Независимост\", бул. \"Цар Освободител\") в продължение на пет часа.Те планират шествие - от \"Батенберг\" през Министерство на образованието на \"Дондуков\" 2А до Министерството на транспорта, където очакват среща с министрите.Негодуват срещу предложените изменения на Наредба 38 на транспортното министерство и срещу заповедта на министъра на образованието Красимир Вълчев, с която часовете по кормуване се увеличават с 11 на 42 и се фиксират конкретен брой часове за извънградско шофиран, нощно шофиране, шофиране по автомагистрала и др.Промените в наредбата пък променят начина на провеждане на теоретичния изпит и включването на технически устройства, чрез които да не се допуска кандидатите да влизат с мобилни устройства, които биха могли да им \"помогнат\" за листовките. В тях е заложено и електронно определяне на маршрута на изпитвания с цел избягване на субективния фактор. По време на изпита ще бъде използвана навигационна система и така ще може да се оцени умението на кандидата за вземане на самостоятелни решения по време на управлението. Ще има възможност за преглед на записа от видеонаблюдението на изпита в учебен център, като кандидатът ще се идентифицира с номера на ваучера от проведения изпит и ще може да се проконтролира кои грешки е маркирал председателят по време на изпита.\"С цел ограничаване на некоректни действия от страна на определени учебни центрове\" в §10 от проекта на наредба се предлага да се допусне за първо явяване на практически изпит кандидатът да бъде представен от учебен център, различен от учебния център, където е обучен. Това може да стане само по искане на кандидата, за което е подал заявление в съответното регионално звено на Изпълнителна агенция „Автомобилна администрация\", става ясно от проекта.Включена и възможност за оспорване на резултатите от практическия изпит и е описан редът, по който може да става това, както и този, при който може евентуално да се промени резултатът от проведените изпити за шофьорски книжки.В проекта за промени на наредбата са добавени и конкретни изисквания към камерите, с които е оборудвано помещението за теоретичните изпити.Протестиращите автоинструктори твърдят, че часовете са достатъчно, обучението - добро, но проблемът - водещ до толкова много катастрофи с жертви на пътя - се криел в изпитите за шофьорски книжки и контрола там.„Нашето настояване продължава да бъде усилията на държавата да бъдат пренасочени към изпита, а не към шофьорския курс. Ако изпитът може да бъде купен, какво значение има колко трудно и продължително е обучението? В крайна сметка не курсът на обучение, а изпитът дава шофьорската книжка“, заявява инж. Емил Панчев, председател на СБА в позиция, разпространена от съюза.", "date": "2020.01.14", "title": "Автоинструктори запушиха центъра на София с колите си, заплашват с петчасова блокада"}
{"url": "https://offnews.bg/obshtestvo/zhp-liniata-v-hitrino-ne-e-bila-remontirana-ot-1987-g-719388.html", "text": "Съществено разминаване между писмената експертиза и устната защита се получи на днешното заседание за , пише в съобщение на Булмаркет.Експертизата разкрива какво е състоянието на стрелка №1 и стрелка №5 на ЖП гара Хитрино. Вещите лица, изготвили документа са: гл.ас.д-р инж. Коста Костов, преподавател във ВТУ „Т.Каблешков“, катедра „Транспортно строителство и съоръжения“ София и проф. д-р инж. Майя Иванова-Йорданова от същия университет и катедра.Според писмената експертиза след подновяването на ЖП  с нова през 1987 г. до момента на произшествието в Хитрино, НЕ СА извършвани ремонти или реконструкция на железния път и стрелките в този район.Според Инструкцията за ремонтите на дълготрайните материални активи в Национална компания „Железопътна инфраструктура“, след 15 г. експлоатационен срок, трябва да има планов ремонт. Още повече, че обемът на превозваните товари в периода 2000 – 2016 г. надвишава пределно допустимата граница от 80 милиона бруто тона с 2.5 до 8.3 пъти.Според вещите лица на гара Хитрино е трябвало да се извърши основен или минимум два средни ремонта. А изводът, който се налага, е, че железният път е с просрочени междуремонтни срокове. Предвид тази и още фактологични данни за техническото състояние на пътя, както и поради сложното съчетание от различни изчисления, на експертите им е трудно да определят вероятната безопасна скорост на влаковите композиции.Това налага и промяна в заключението им от предната експертиза. Те са убедени, че не може еднозначно да се определи конкретно каква скорост ще бъде опасна за преминаване през жп стрелки № 1 и №5 при това състояние на железния път.По време на устната защита професор Майя Иванова-Йорданова изтъкна факти за състоянието на железния път и безопасна скорост, които са в противоречие с експертизата, под която тя се е подписала.", "date": "2020.01.14", "title": "ЖП линията в Хитрино не е била ремонтирана от 1987 г."}
{"url": "https://offnews.bg/obshtestvo/bezdomnik-zhivee-veche-mesetc-v-umbal-burgas-719410.html", "text": "60-годишният Валентин Райков отправя молба за помощ към медиите - да му съдействат да бъде настанен по-бързо в социален дом. Мъжът от месец живее в УМБАЛ Бургас, макар че вече няма нужда от лечение, съобщават от здравното заведение.С два ампутирани крака е, но ръцете му са силни, може да се обслужва сам и може да работи всичко, което изисква ръчен труд. За проблема му алармира доц. Валентин Василев, началник на Клиниката по съдова хирургия, която е приютила бездомника.\"Годишно имаме по няколко такива пациенти, които престояват с месеци. Нямат близки или са изоставени от тях. По обясними причини не можем да настаним друг пациент в стаята на Валентин, а тя е с четири легла. Имаме чакащи пациенти за операция, така се блокира работата ни, а и самият той не иска да остава в болницата\", обясни доц. Василев.Началникът на клиниката подчерта, че активно търсят съдействието на социалните служби, но решенията за тези болни се бавят. Освен че няма места в социалните домове, работата на лекарите се затруднява и от оформянето и обработването на документацията, която е сериозна.\"Разбираме социалните, стараем се да сме толерантни, но призивът ми е да действат малко по-бързо. Нашата социална функция - операцията и лечението на тези болни, много от които са неосигурени, сме я свършили. Те вече нямат нужда от лечение, имат нужда от грижи\", каза още доц. Василев.\"Благодаря много на доц. Василев, както и на всички в отделението. Не искам да съм им в тежест, чувствам неудобство, макар че те се грижат за мен много добре. Много искам да бъда настанен в социалния дом в село Горица, чувал съм много добри неща за там, но все ми казват, че няма места\", казва бездомникът Валентин и показва как от количката може сам да се качи на леглото.\"Бил съм в един друг дом, още когато бях само с един отрязан крак. Там е дом на ужасите, не искам да си спомням за това място. Казах на директорката - дай ми да работя, нещо да правя, картофи ли ще беля, ръцете ми са здрави, а тя ми отказа. \"Болен си\" - вика, не мога да ти дам да работиш\", обяснява мъжът. Подчертава, че може сам да се грижи за себе си и би се чувствал добре навсякъде, където му дадат работа.Личната му история е подобна на стотици други. С един интересен щрих - по времето на соц-а Валентин тръгнал да бяга от България. Заловили го на границата и го прибрали в затвора. Там изкарал 8 години. Тези години са татуирани на тялото му - спомен от \"академията\", както нарича затвора той. После се оженил, създал деца.Работил като сапунер в бургаския завод \"Камбана\", но дошла 2000-та година, заводът затворил и го съкратили. С жена му се преместили в село Брястовец, откъдето била родом тя. Той се хващал за каквато и да е работа - основно по строителни бригади. Нещата в семейството не провървели, развели се. Валентин останал на улицата, започнал да пие, да боледува. Първо загубил единия си крак, сега - втория. От него не се интересуват нито бившата му жена, нито децата му. Но има здрави ръце и бистър ум и моли - ако имате възможност да му помогнете да намери работа и дом.", "date": "2020.01.14", "title": "Бездомник живее вече месец в УМБАЛ Бургас"}
{"url": "https://offnews.bg/futbol/noviat-trenior-na-mesi-e-zapochnal-karierata-si-ot-plazhnia-futbol-719417.html", "text": "Новият треньор на Барселона Кике Сетиен идва от Бетис и не е познато име на широката публика, но за сметка на това е доста интересна личност.61-годишният специалист стартира кариерата си на футболист като играч по плажен футбол и стига до националния отбор на Испания.През 2005-2006 година той е помощник треньор на Русия по плажен футбол и помага за развитието на този необичаен за страната спорт. В Русия той има възможност да доразвие хобито си - шахмата. Треньорът даже се е изправял на дъската срещу световните шампиони Анатоли Карпов и Гари Каспаров на демонстративни събития.Като треньор той има седем мача срещу Барселона, от които е спечелил само един, а останалите са загуби. Въпросният успех е от сезон 2018/19 г. - единственото домакинско поражение на каталунците в първенството под ръководството на Ернесто Валверде.В Сантандер той е известен с прякора си Маестрото, тъй като се превръща в идол на местните фенове заради кариерата си на футболист в рамките на цели 12 сезона и после като треньор на тима, с който влиза в Ла Лига през 2002 г.Дебютът на Сетиен начело на Барселона е в неделя, 19 януари, когато каталунците приемат Гранада.", "date": "2020.01.14", "title": "Новият треньор на Меси е започнал кариерата си от плажния футбол"}
{"url": "https://offnews.bg/politika/ninova-borisov-smenia-gumite-na-kola-chijto-dvigatel-ne-raboti-719367.html", "text": "Борисов прибягва до смяна на резервните гуми на автомобил, чийто двигател вече не работи. Много пъти сме били свидетели на смяна на министри, но нищо не се променя в стила на управление. Затова и нашата амбиция е да се смени цялото правителство. Това заяви председателят на БСП Корнелия Нинова по бТВ,  като коментира ареста и оставката на Нено Димо като министър на екологията. Според Нинова и тримата - според неофициалната информация  Искрен Веселинов, зам.-екоминистърът Николай Кънчев и депутатът Емил Димитров – Ревизоро, са \"политически назначения, за да се запази коалиционният мир. По думите й те не са професионалисти и не разбират от материята.\"Въпросът за отговорността стои отворен и според нас тя е преди всичко на премиера, защото той сменя  министрите, но не и начина на управление. Системата на управление е сбъркана, а не хората. Нено Димов е изкупителна жертва на целия този модел, защото има доста институции, които отговорят за управлението на ВиК сектора\", смята лидерът на БСП. Нинова е убедена, че проблемът с водата е национален, а не само на Перник, защото скоро \"ще изгърмят\" и други градове. \"Вината за това е генерална. Този начин на управление обезличава кръвоносната система на държавността, а именно институциите. Борисов направи така, че за 10 г. всички проблеми в държавата се решават от един човек\", каза още Корнелия Нинова. Тя подчерта, че от БСП не са се отказали от вота не недоверие към правителството, който не е само заради водната криза в Перник. Той е комплексен по темата с екологията и засяга и националния проблем с водата, както и безконтролния внос и горене на отпадъци у нас.  За вота Нинова разчита да бъдат подкрепени от ДПС, „Воля” и независимите. Консултациите започват в четвъртък.Нинова коментира и отказа на Иван Гешев преди седмица да я приеме за среща, като заяви, че го разбира, тъй като няколко дни по-късно е последвал и арестът на Нено Димов.Във връзка с намалената партийна субсидия, Нинова заяви, че партията изпитва финансови затруднения, но не са във финансова криза. „Направихме от 1 януари доста промени, намалихме журналистите в телевизията, такива промени направихме и в централата, за да се справим”, каза още тя.", "date": "2020.01.14", "title": "Нинова: Борисов сменя гумите на кола, чийто двигател не работи"}
{"url": "https://offnews.bg/kultura/goran-paskalevich-shte-predstavi-vapreki-maglata-na-24-tia-sofia-fil-719408.html", "text": "В основата на новия филм на Паскалевич е темата за бежанците в Европа. Според Интерпол те са над десет хиляди, голяма част от тях деца без родителски грижи, а половината от тях се скитат по пътищата на Италия. „Въпреки мъглата“ е историята на младия Мохамед - родителите му са се удавили, пътувайки с гумена лодка към италианския бряг, но той успява да намери нов дом при семейна двойка, която е загубила дете.Филмът е копродукция между Италия, Македония и Сърбия, а парите за него са събрани „малко по-малко“, както споделя Горан Паскалевич. „Филмовата общност е като едно семейство. Ние се разбираме“, казва той за своите копродуценти. „Европа е свидетел на разгорещени дискусии относно бежанците, а аз се запитах какво бих направил, ако открия изоставено дете на улицата през нощта, докато шофирам към дома. Отговорът бе повече от ясен: бих взел детето със себе си“, разказва режисьорът за раждането на идеята за филма.Горан Паскалевич е роден през 1947 година. Филмовата му кариера започва с документални и късометражни филми. Игралният му дебют „Плажният пазач през зимата” (1976) печели Специална награда в Берлинале. Във филмографията на Паскалевич са 30 документални и 18 игрални филма, сред които „Неуловимото лято на 68-а” (1984), „Аржентинско танго” (1992), „Америка на някой друг” (1995), „Буре барут” (1998), „Как Хари се превърна в дърво” (2001), „Сън в зимна нощ” (2004), „Оптимистите” (2006), „Меден месец” (2009), „Когато се съмне“ (2012), „Земя на боговете“ (2017) – голяма част от тях са представяни в програмата на София Филм Фест през годините.Обичаният и ценен в Европа и по света режисьор е носител на многобройни отличия от най-престижните международни кинофестивали, между които са и „Наградата на София“ и Специалната награда ФИПРЕССИ Платиниум, връчени в София през 2012 и 2017.Очаквайте среща с киното на Горан Паскалевич и лично с режисьора в средата на март.", "date": "2020.01.14", "title": "Горан Паскалевич ще представи 'Въпреки мъглата' на 24-тия София Филм Фест"}
{"url": "https://offnews.bg/analizi-i-komentari/nikola-shmit-predstoi-promiana-v-modelite-na-proizvodstvo-potrebitel-719379.html", "text": "През последните години изменението на климата, разрушаването на нашата естествена среда и технологичното развитие доведоха до ответни действия с безпрецедентни измерения от страна на международната общност. Въпреки това остава да се направи още много. Тъй като промишлеността постепенно става „по-зелена“ и цифрова, професионалният живот на милиони европейци ще се промени. Застаряващото население и увеличаващата се средна продължителност на живота също представляват нови предизвикателства за нашите системи на здравеопазване и социална закрила.Настоящите социални показатели са положителни — данните за безработицата са на най-ниското равнище, регистрирано някога в ЕС, а 7 милиона души бяха извадени от бедност и социално изключване през последните десет години. Въпреки това продължават да съществуват неравенства и много хора продължават да се борят с бедността. Не всички деца и младежи имат достъп до качествено образование или здравеопазване. Жените все още са по-слабо представени на работното място и професионалното им развитие е много по-разпокъсано. Все още сме далеч от преодоляването на разликата в заплащането между жените и мъжете.В България, въпреки продължителната низходяща тенденция (от 41,3% през 2015 до 32.8% през 2018 г.), все още 2,3 милиона българи са засегнати от бедност или социално изключване. Рискът от бедност е по-видим при възрастните хора, онези с по-ниска квалификация, при хората с увреждания и гражданите от ромски произход, като има различия спрямо различните региони.С Европейския зелен пакт на председателя на Комисията Урсула фон дер Лайен Европа изрази амбицията си до 2050 г. да стане първият неутрален по отношение на климата континент. Преходът ще разкрие нови възможности за стопанска дейност, но ще наложи също така промяна в нашите модели на производство, потребителските ни навици, как се придвижваме и с какво се храним. Това означава иновативни и конкурентоспособни нови отрасли, нови начини за изкарване на прехраната и усвояване на нови набори от умения.Същевременно навлизането на изкуствения интелект и роботиката означава, че много професии ще се променят, а някои от тях дори ще изчезнат. Работата през платформи и икономиката на работата по отделни заявки вече подриват редица бизнес модели. Социалната закрила в новата трудова реалност трябва да бъде гарантирана дори — и най-вече — за работещите на несигурни работни места.Необходими са действия, както на равнище ЕС, така и на национално равнище, за да може бъдещата ни работна сила да се развие. Трябва да гарантираме, че всички работници в ЕС разполагат с необходимите средства, за да се възползват от възможностите и да се справят с предизвикателствата, появили се вследствие на тези преходи. Иновативната и приобщаваща социална пазарна икономика на бъдещето трябва да бъде насочена към хората, като им осигурява качествени работни места с адекватно възнаграждение. Въпросът за възможностите за преквалификация и повишаване на квалификацията ще бъде от първостепенно значение в това отношение. Нито един човек, регион или държава не могат да бъдат изоставени в нашия Съюз.Новата Европейска комисия, която встъпи в длъжност през декември, вече набеляза областите, в които действията на равнище ЕС ще бъдат наложителни, но само те не са достатъчни. Европейските институции и лидерите на ЕС поеха ангажимент да поставят справедливостта в центъра на ежедневието ни, като провъзгласиха Европейския стълб на социалните права през ноември 2017 г. Този набор от 20 права и принципи насърчава равните възможности и работните места за всички, справедливите условия на труд, както и социалната закрила и социалното приобщаване във всички наши политики. Сега е моментът да пристъпим от думи към действия. Европейската комисия наскоро започна обсъждане с всички държави, региони и социални партньори от ЕС, като прикани всички заинтересовани страни да представят своите виждания относно следващите стъпки и ги призова да се обединят около споделената визия на ценностите на Европейския стълб. Тези обсъждания ще допринесат за подготовката на плана за действие за прилагане на Европейския стълб.Започваме с размисъл по възможна европейска рамка за минималните трудови възнаграждения. Всички работници трябва да имат справедливо възнаграждение, което осигурява достоен стандарт на живот. Прекалено много работещи хора в ЕС продължават обаче да изпадат в бедност. За да подобрим тази ситуация, трябва да намерим обща основа, която да насърчава високи стандарти за определяне на възнагражденията, като същевременно стимулира постепенното икономическо и социално сближаване в ЕС, насърчава системите за колективно договаряне и зачита автономността на социалните партньори. Всяко предложение ще отразява факта, че минималните трудови възнаграждения следва да бъдат определени в съответствие с националните традиции чрез колективни трудови договори или нормативни разпоредби. Разчитаме на членовете на Националния съвет за тристранно сътрудничество в България като водещи партньори в тази дискусия.Неотдавнашните събития доказаха, че глобалните предизвикателства са твърде мащабни, за да се справим с тях сами. Това се отнася и за бъдещето на пазарите на труда и техния принос за конкурентоспособна, устойчива и справедлива Европа. Трябва да продължим да се стремим към най-високите стандарти, така че всички европейци да могат да живеят достойно и с амбиция.", "date": "2020.01.14", "title": "Никола Шмит: Предстои промяна в моделите на производство, потребителските навици, как се придвижваме и с какво се храним"}
{"url": "https://offnews.bg/politika/atakisti-napadnali-oblastnia-upravitel-na-sofia-ilian-todorov-obmisli-719416.html", "text": "Нов скандал се разгря в \"Атака\", който остави в размисъл областния управител на София област Илиан Тодоров дали да не напусне поста, след като вече не е член на партията на Волен Сидеров.Тодоров отишъл на среща със Сидеров вчера вечер. Заедно с лидера на \"Атака\" дошли и близките му сподвижници в ръководството на националистическата формация. Сидеров си тръгнал, малко след като започнала срещата, но хората му останали и заспорили с Тодоров. Не става ясно какъв е бил предметът на спора, но в един момент прераснал в саморазправа.Областният бил ударен от един от присъстващите. \"Аз съм в болничен, с патерици съм. Те ме бяха извикали, явно по предварителна уговорка. Това е планирано от дълго време, дори ми скочиха на бой\", разказва Илиан Тодоров с уточнението, че инцидентът довел до оставката му като член на \"Атака\". \"Всичко беше с натрупване. Направиха го много мръсно и гадно”, категоричен бе той. И допълни, че мисли върху възможността да напусне поста си на областен управител, тъй като вече не представлява \"Атака\".По-късно Тодоров излезе с официално съобщение, в което се казва следното: \"Като областен управител на Софийска област, заедно с екипа на областна администрация, направихме добри неща. Две от тях, по които работя повече от година и половина са споразуменията за сътрудничество между Софийска област и Китай и Софийска област и Мароко, които смятам да финализирам, заради възможностите за развитие, които предоставят на Софийска област. Зная, че гражданите ще го оценят. Относно оставката ми като областен управител, която както знаем, всеки носи джоба, уверявам ви, ще бъде плод на обмислено решение\". OFFNews се опита да се свърже с Волен Сидеров, но безуспешно. От редакцията на тв \"Алфа\" обещаха да проверят, но засега няма отговор. ", "date": "2020.01.14", "title": "Атакисти нападнали областния управител на София. Илиан Тодоров обмисля да напусне (допълнена)"}
{"url": "https://offnews.bg/ikonomika/sasht-spria-da-tretira-kitaj-kato-valuten-manipulator-719381.html", "text": "Съединените щати извадиха Китай от списък на страни, които манипулират валутните си курсове в своя изгода, два дни преди предстоящото подписване на частично търговско споразумение между двете най-големи световни икономики, предадоха БНР и АП.Министърът на финансите на САЩ Стивън Мнучин обяви, че Китай е изваден от списъка на страните, определяни като валутни манипулатори, подчертавайки, че Пекин пое \"изпълними ангажименти да се въздържа от конкурентна девалвация\" като част от \"първата фаза\" на търговската сделка между двете държави, която ще бъде подписана сряда (на 15-и януари). В отговор говорителят на министерството Гън Шуан приветства решението на Вашингтон, отбелязвайки, че то е \"в съответствие с истината\".Китай обаче остава в списък от 10 страни, които подлежат на наблюдение, заедно с Швейцария, Германия, Виетнам, Южна Корея, Ирландия, Италия, Малайзия, Сингапур и Япония.Според последния доклад на Министерството на финансите на САЩ 10-те държави изискват повишено внимание по отношение на тяхната политика за обменни курсове. Министерството призовава Германия, Холандия и Южна Корея да използват част от фискалното си пространство, за да осъществят значителни стимули за икономически растеж.Решението на САЩ да премахне Китай от списъка на страните, които са валутни манипулатори, доведе до поскъпване на китайската валута към 6,8990 юана за един щатски долар, след като в началото на миналия септември тя се обезцени към 7,1800 в резултат на тогавашното напрежение в търговските преговори между Вашингтон и Пекин.", "date": "2020.01.14", "title": "САЩ спря да третира Китай като валутен манипулатор"}
{"url": "https://offnews.bg/evropa/es-mozhe-da-spira-parite-na-darzhavi-bez-varhovenstvo-na-zakona-sled-2-719442.html", "text": "Европейският съюз най-вероятно ще успее да събере необходимото мнозинство, за да въведе на практика идеята след 1 януари 2021 г да се замразяват еврофондовете за държавите членки, които не спазват принципа за върховенство на закона. Това стана ясно във вторник в Страсбург от изказвания на евродепутати, които са водещи докладчици по Многогодишната финансова рамка (МФР) на съюза за периода 2021 – 2027 г., Европарламентът има мнозинство на ниво политически семейства, за да подкрепи обвързването на еврофондовете с върховенството на закона, са заявили пред български журналисти депутатите Ян Олбрихт (Полша) от Европейската народна партия и Маргарида Маркес (Португалия) от групата на социалистите. Маркес направил уговорката, че не е сигурно доколко отделни депутати биха гласували от национални съображения, но от гледна точка на водещите политически семейства има съгласие за въвеждане на принципа. Според нея подобно съгласие по всяка вероятност ще бъде постигнато и в Съвета на министрите, защото дори Полша и Унгария, които по принцип са против, не бяха блокирали гласуването на бюджета на съюза за следващите 7 години заради въвеждането на новото правило.Ян Олбрихт уточни, че за обвързването на парите с върховенството на закона ще е достатъчно мнозинство в съвета, но тъй като тази мярка върви в общ пакет с гласуването на бюджета, за който е необходим консенсус, позицията на Полша и Унгария не може да бъде пренебрегната. Смята се, че двете държави по-скоро ще изтъргуват възможно най-скъпо одобрението си за прокарване на мярката, отколкото да я блокират.Европарламентът твърдо ще настоява спирането на еврофондовете да не бъде за сметка на крайните бенефициенти – фирми, общини, институции, университети и др., каза още Ян Олбрихт. Идеята на механизма е крайните бенефициенти на еврофондовете да са защитени за времето, в което трансферът от еврофондовете към националните бюджети е замразен.Евродепутатите обясниха, че паричната санкция ще е алтернативна мярка на съществуващата възможност за блокиране на правото на глас на държава членка в съвета по член 7, ако има сериозни проблеми със съдебната си система. Проблемът е, че процедурата по член 7 е тромава и бавна, докато паричните санкции се очаква да са по-ефективни.\"Ако съдебната система в дадена държава членка не е сигурна, това представлява опасност за парите на европейските данъкоплатци\", посочи Ян Олбрихт.Все още се обсъжда какви да бъдат критериите, по които ще се оценява състоянието на върховенството на закона – дали това да е списък с конкретни клаузи, при които парите ще се замразяват, или отворен набор от критерии. Предложението на Европарламента е решението да се взима от експерти, а не от Европейската комисия.Мнозинството от държавите членки са твърдо решени да се въведе обвързването на еврофондовете с върховенството на закона, защото гражданите им са твърдо против да се плаща на държави и общества, които не споделят европейските ценности, добави Олбрихт.Междувременно, в сряда Европейският парламент ще обсъди състоянието на върховенството на закона в Полша и Унгария, след като срещу двете държави бяха открити процедури по член 7 от договора за ЕС. Депутатите ще разискват и воденото срещу премиера на Чехия Андрей Бабиш разследване за злоупотреба със средства от еврофондовете. В четвъртък евродепутатите ще гласуват резолюции за Унгария и Полша.България е на последно място по върховенство на закона сред страните от ЕС за 2018 г., според в годишния доклад на германската Фондация \"Фридрих Науман\", който изследва състоянието на свободите в 45 държави в Европа и Азия. Докладът посочва, че десетте години членство в ЕС не са довели до голям прогрес на законността в страната. \"Формално погледнато правораздавателната система е независима, но също така е подложена на масиран политически натиск, както и на натиск от заможни бизнесмени. В този вид власт корупционните практики се срещат често, демократичните институции са манипулирани\", казват авторите на доклада за България.", "date": "2020.01.14", "title": "ЕС може да спира парите на държави без върховенство на закона след 2021 г."}
{"url": "https://offnews.bg/politika/zaharieva-se-opravda-s-polsha-za-predlozhenieto-balgari-da-iskat-vizi-719441.html", "text": "\"Какво са направили поляците? А и хърватите го прилагат в момента. Когато повече хора кандидатстват за визи, де факто процентът на отказите е по-малък, особено при хората с добра възможност да получат виза. Това са направили поляците - аз от американската посланичка го знам.\"Това заяви днес вицепремиерът и министър на външните работи Екатерина Захариева по повод Миналата събота в интервю за Дарик радио Захариева каза следното: Днес обаче в интервюто си за БНТ министърът на външните работи е категорична: В момента сме с над 9% откази. Да, паднахме под 10%, но сме над 9%. За да стигнем до 3% откази, сами разбирате, че ако се движим със същите темпове, ще отнеме време. Затова и трябва да полагаме усилия и наистина да взимаме добри практики. Ако се счита, че това не е подходящо за България, няма да го приложим, заяви Захариева.", "date": "2020.01.14", "title": "Захариева се оправда с Полша за предложението българи да искат визи за САЩ, но да не пътуват"}
{"url": "https://offnews.bg/obshtestvo/remont-na-borisovata-za-11-8-mln-leva-719418.html", "text": "Нов ремонт за 11,8 млн. лева се задава в Борисовата градина. Столична община ще кандидатства с проектно предложение за безвъзмедна финансова помощ по ОП Региони в растеж 2014-2020 г. Безвъзмездната финансова помощ по ОПОС е над 9 млн., ще финансиране и от държавата и от СО. Това стана ясно на заседанието на комисията по екология на Столичния общински съвет. Според доклада на екипа на зам.-кмета Йоана Христова ще се ремонтират алеи в Борисова градина-историческа част,  ще се възстанови тоалетна, Езерото с лилиите, осветление, камери за видеонаблюдение и др. Съветниците от комисията обаче ще разглеждат отново проекта, за да получат допълнителна информация за конкретните действия, които ще се извършват в парка. Например - какви точно камери и къде ще бъдат разположени те, за да вършат работа наистина, ако се стигне до инцидент, поиска съветникът Карлос Контрера. Николай Стойнев пък настоя да знае на колко етапа е предвидено да се извършва реновирането на парка, за да не се окаже разкопана цялата Борисова градина едновременно. Арх. Ивайло Петков подчерта, че трябва да се изяснят още доста неща, за да не се окаже общината в положение \"ремонт на ремонта\". ", "date": "2020.01.14", "title": "Ремонт на Борисовата за 11,8 млн. лева"}
{"url": "https://offnews.bg/obshtestvo/bnt-se-razdeli-i-sas-sasho-jovkov-719440.html", "text": "Българската национална телевизия (БНТ) се раздели с ръководителя на спортната дирекция Сашо Йовков. Решението е било взето на заседание на Управителния съвет, съобщи генералният директор на телевизията Емил Кошлуков .\"Сега изтече 6-месечният изпитателен срок и решението на Управителния съвет е договорът да не бъде продължен\", обяснил Кошлуков.Йовков беше един от конкурентите на Кошлуков в конкурса за генерален директор на телевизията, но не беше избран. Малко след това дългогодишният журналист стана ръководител на новосформираната дирекция \"Спорт\". \"Приемам решението нормално, има си изпитателен срок, който след като изтече, следва да бъде взето решение. Аз не се разделям с телевизията, за мен БНТ е кауза\", коментита Йовков. Той е навършил пенсионна възраст, но при необходимост и покана вратата пред него остава отворена. През юли Емил Кошлуков създаде нова спортна дирекция в БНТ и назначи за неин ръководител Сашо Йовков.През октомври беше освободен кореспондента на националната телевизия в Берлин Мария Стоянова. Претекстът за това са икономии, но в същото време телевизията ще продължи да плаща за офиси и телекомуникационни услуги в германската столица. Мария Стоянова беше шеф на СЕМ при първото кандидатстване на Кошлуков за генерален директор на телевизията и открито се обяви против него заради политическата му обвързаност с телевизията на \"Атака\".Преди това Емил Кошлуков освободи шефката на дирекция \"Информация\" Уляна Пръмова, програмния директор Надя Костова, директора на БНТ 2 Геновева Момчева и спортния журналист Камен Алипиев. Алипиев бе сред малкото журналисти от БНТ, подкрепили протеста срещу Кошлуков през януари 2018 г., когато той като програмен директор на телевизията искаше да промени темите на сутрешното предаване \"Денят започва с култура\".", "date": "2020.01.14", "title": "БНТ се раздели и със Сашо Йовков"}
{"url": "https://offnews.bg/litca/po-stapkite-na-dobrite-istorii-s-petar-budinov-719202.html", "text": "С това недвусмислено послание, с голяма доза ентусиазъм и любов към историята преди година стартира проектът „По стъпките“ – пешеходни разходки в столицата ни, които всяка седмица разказват за различна личност, историческо събитие или период от българската история. Зад него тогава застават две млади момчета - Петър Будинов и Виктор Топалов, които животът случайно среща, а общият им интерес към четенето и най-вече към историята ги подтиква да създадат общ проект. Не му мислят много и така през лятото на миналата година те вече са готови да започнат с първата обиколка, посветена на Иван Вазов.Днес, половин година по-късно, изминала като на шега, „По стъпките“ има хиляди последователи в социалните мрежи, а интересът към пешеходните обиколки расте. Често се налага дадена обиколка да се повтори, единствено и само защото свободните места бързо се изчерпват. С развитието на проекта вече се занимава единствено Петър, който казва, че не обича да говори за себе си. Единственото, което държи да знаем за него, е че обича близките си, обича родината си и спорта.Реализираните пешеходни обиколки са над 15, а темите почти винаги са различни.„Определено най-голям интерес предизвикаха българските монарси и литературните турове“, обяснява Петър.Сред изминалите обиколки присъстват темите за изгубените софийски символи и София преди Освобождението, а посетителите им са се запознали отблизо с живота на видни личности като княз Александър I Батенберг, на братята Прошек, цар Фердинанд, цар Борис III, Стамболов и д.р. Четири пешеходни разходки, посветени на кръга „Мисъл“.„Винаги съм живял с мисълта, че да говоря успешно пред група хора не е сред силните ми страни. Не мога да ви опиша притеснението, което изпитвах преди първата разходка – „По стъпките на Вазов”. Но след началните минути на обиколката усетих, че притеснението е много по-малко в сравнение с подготовката, която бях провел предните дни и това ме успокои. От там насетне, всичко вървеше според очакванията, като съм сигурен, че така ще бъде и през новата година“, разказва Петър.Най-важното, което Петър и Виктор разбират е, че . „Важно е информацията да бъде представена по достъпен и интересен начин“, убеден е Будинов.Той държи да подчертае, че обиколките не са водени от историци. „Приемам историята за хоби и това прави продукта чист откъм очаквания, подготовка и изпълнение. Правя всичко от любов и затова, ако професионалистите в областта доловят някоя малка неточност, нека не се сърдят.“Събитията най-често се анонсират във фейсбук, където всеки може да се запише. Обикновено те се провеждат през уикенда, за да могат повече желаещи да се присъединят.Любимо време за него са последните 15 минути след разходката, които той отделя за въпроси и мнения. „Тогава виждам благодарността в очите на хората и мисълта за това е едно от нещата, които ме стоплят в студените зимни дни.“Самият той учи много, работейки по проекта.„Научих, че има достатъчно българи, които искат да научат нещо повече за родината или града си и че ако ти гласуват доверие, не трябва да ги разочароваш. Веднъж даже един човек ми каза, че обиколката го е вдъхновила да проучи родословното си дърво. Почувствах се прекрасно.“Към момента Петър има свои виждания за бъдещето на „По стъпките“, но не желае да ги разкрива. „Текат разговори за нещо, което предстои за почитателите на „По стъпките”. Но няма да изпадам в повече подробности – ще бъде изненада!“, отговаря лаконично той.", "date": "2020.01.14", "title": "„По стъпките“ на добрите истории с Петър Будинов"}
{"url": "https://offnews.bg/medii/shalom-signalizira-kzd-za-ksenofobski-izkazvania-v-predavaneto-litc-719414.html", "text": "Организацията на евреите в България \"Шалом\" е сигнализирала Комисията за защита от дискримиция за ксенофобски изказвания в предаването \"Лице в лице\" на bTV.Повод за това става участие на Звездомир Андронов от Български национален съюз (БНС) в предаването на 22 април 2019 г.КЗД е започнала производство по сигнала, съобщават от \"Шалом\". Той е изпратен и до СЕМ от „Шалом”, Централния израилтянски духовен съвет (Central Israelite Religious Council), подкрепен от Marginalia и още 11 правозащитни организации.В сигнала до КЗД се казва:Потърсени за коментар от OFFNews, от bTV коментираха, че не могат да влияят на гледната точка и изказванията на гостите в живите си публицистични предавания, каквото е „Лице в лице“. \"Изказванията на г-н Звездомир Андронов представляват лично право на мнение, от което bTV и водещата на предаването „Лице в лице“ са се разграничили\", посочват от телевизията.Предстои КЗД да обяви решението си.", "date": "2020.01.14", "title": "'Шалом' сигнализира КЗД за ксенофобски изказвания в предаването 'Лице в лице'"}
{"url": "https://offnews.bg/snukar/muha-prekasna-mach-po-snukar-719415.html", "text": "Нахална муха прекъсна за кратко двубоя между Стивън Магуайър и Нийл Робъртсън в първия кръг на турнира \"Мастърс\" - най-престижния снукър турнир извън ранкинг системата.Насекомото се появи на масата в \"Александра Палас\" и се опита да се крие зад топките, но съдията взе решителни мерки.Той подмами мухата на пръста си и така двубоят можеше да продължи. В него Магуайър осъществи обрат от 1:5 до 6:5 и сложи край на участието на Робрътсън.Серии от 76, 136 и 71 позволиха на Робъртсън да поведе с 4:0, а когато Магуайър направи сенчъри от 105 за 5:2, зрителите мислеха, че просто отлага неизбежното. Постепенно пропуските в играта на Левичаря от Мелбърн се увеличиха и той така и не успя да спечели друг фрейм до края.С поредици от 65 и 81 Магуайър успя да постигне рядко срещана победа, като във втори кръг ще играе с дебютанта Дейвид Гилбърт, елиминирал изненадващо шампиона от 2018-а Марк Алън с категоричния резултат 6:1 фрейма.", "date": "2020.01.14", "title": "Муха прекъсна мач по снукър"}
{"url": "https://offnews.bg/obshtestvo/vdigat-novo-moderno-predgradie-v-moderno-predgradie-niama-miasto-za-d-719411.html", "text": "Нов комплекс за 7 700 души ще се издигне в столичния квартал Модерно предградие. Проектът на строителния предприемач Христо Чепишев ще включва зелени площи, нови улици, жилищни сгради, магазини и даже собствена Витошка - пешеходна алея с кафенета и места за отдих. Докладът на главния архитект Здравко Здравков за промяна на ПУП в район Връбница бе разгледан и одобрен от комисията по екология днес, въпреки че на територията на новия град до Практикер-Люлин и НГДЕК няма предвидени детски градини и училище.Ще има два детски центъра, които ще изградим и ще подарим на общината, както и 40 дка улици, обяви Чепишев. Предвиждаме и на партерните етажи на сградите да има детски занимални, обясни той. За да се изгради детска градина - не център, по изискванията на СО, в момента са необходими отстояния от 15 и 8 метра от сградата, което на практика отнема огромна част от парцела. Арх. Здравков допълни, че изискванията за детски градини трябва да бъдат променени от СОС, защото подобен проблем възниква и на други места в столицата.Чепишев се съгласи вместо два детски центъра да подари на СО новоизградена детска градина по стандарт, но общината не притежава терени в съседство. Двата парцела на границата с имота за новия град са отредени съответно за детска градина и училище, но са частна собственост и не е ясно кога и дали би могло да се осъществи изграждането им. До новото Модерно предградие в края на старото Модерно предградие ще има и спирка на метро, както и жп спирка. ", "date": "2020.01.14", "title": "Вдигат ново Модерно предградие в Модерно предградие, няма място за детска градина"}
