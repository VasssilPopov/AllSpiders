{"url": "https://offnews.bg/turizam/turoperatorat-amazon-travel-shte-bade-zalichen-ot-natcionalnia-turisti-667282.html", "text": "Туроператорът и туристически агент „Амазон Травел“ ЕООД уведоми с писмо Министерството на туризма, че прекратява дейността си. Датата на писмото е 13 октомври, съобщават от пресцентъра на ведомството.Според управителя на фирмата причината е „неплатежоспособност на дружеството и невъзможност да продължи да работи“.Туроператорът има валидна застраховка и сертификат в Националния туристически регистър, валиден до 13.04.2018 г.В спешен порядък Министерството на туризма ще внесе казуса в експертната комисия по регистрация на туроператори и туристически агенти, за да бъде стартирана процедурата по заличаване на \"Амазон Травел\" от Националния туристически регистър.Дотогава от ведомството на Николина Ангелкова съветват туристите да бъдат бдителни към оферти за почивки, предлагани от името на този туроператор.Проверка на Министерството на туризма показа, че сайтът на Амазон Травел в момента е нeактивен.Амазон Травел е регистриран като туроператор и туристически агент от март 2016 г.Според регистрацията задължителната застраховка на туроператора покрива отговорността за причинени вреди в следствие на неразплащане със своите контрагенти, включително при неплатежоспособност и несъстоятелност.Според чл. 105 ал. 1 от Закона за туризма туроператорът е длъжен веднага и не по-късно от един ден след узнаването на обстоятелства, които биха могли да доведат до настъпване на застрахователното събитие, да уведоми застрахователя и да му предостави информация за своите контрагенти, доставчици и за потребителите на услугите му.Тази информация към момента не е представена и ако това не бъде направено в посочения от закона срок, Министерството на туризма при взаимодействие със застрахователя, ще я изиска по служебен път.", "date": "2017.10.13", "title": "Туроператорът Амазон Травел ще бъде заличен от Националния туристически регистър"}
{"url": "https://offnews.bg/izvan-terena/bulkata-izrita-arshavin-godina-sled-svatbata-667276.html", "text": "Съпругата на бившия футболист на Арсенал и националния отбор на Русия Андрей Аршавин Алиса Камина обяви, че му е била шута година след сватбата.Като причина тя посочи влошеното материално състояние на футболиста и тревогата си какво ще прави след приключване на кариерата. Според нея точно това предстои да се случи след два месеца, когато договорът му с казахстанския Кайрат изтече.\"Възрастните хора не се сърдят и карат, а взимат решения и си тръгват. Нямам нов мъж, просто го напускам. През цялото време цяла Русия говореше, че той ще ме напусне и остава сама с три деца на пътя, но ето че аз го изоставих. Между другото имам позната, която се омъжи отново, а има четири деца. Честно материалното ми положение се вложи след развода с първия ми мъж.Той нямаше деца, докато Андрей дава половината си заплата за издръжка на бившата си жена, от която има три деца\", извади кирливите ризи на Аршавин на показ Казмина, която през февруари му роди четвърто дете - момиченце.Така сумата по издръжките, които Аршавин ще плаща, нараства, докато доходите му се топят.", "date": "2017.10.13", "title": "Булката изрита Аршавин година след сватбата"}
{"url": "https://offnews.bg/zdrave/s-tribiut-kontcert-v-pamet-na-kris-kornel-zapochna-informatcionna-kamp-667279.html", "text": "С трибют концерт в памет на Крис Корнел в София беше поставено началото на информационна кампания за депресията. Концертът на Der Hunds в Терминал 1 събра над 600 почитатели на сиатълската музика и идола на няколко поколения Крис Корнел.Легендарният рок музикант се самоуби след концерт в Детройт на 18 май тази година.Няколко дни по-късно Der Hunds започнаха работа по трибют концерт. Той съдържа над 20 от най-емблематичните парчета на големия рок музикант и е част от националната информационна кампания \"PROMISE TO SURVIVE\" (\"ОБЕЩАНИЕ ЗА ЖИВОТ\"), в подкрепа на хората с депресия.В сет листата на трибюта бяха включени композиции от всички периоди и групи на Крис Корнел - Soundgarden, Temple of the dog, Audioslave, както и соловите му албуми. Освен големите хитове като Black hole sun, Like a stone, Outshined, бандата изпълни рядко свирени и много лични песни от соловата кариера на музиканта като Seasons и Can’t change me.Голямото музикално изживяване започна с едно от най-популярните парчета - You know my name. Публиката не спря да пее от първата до последната минута на концерта и извика три пъти на бис Der Hunds. В паузата между двата сета на трибюта беше излъчен образователен филм на Световната здравна организация, посветен на това как да се справяме с депресията и как да помагаме на близките си с депресия. С информационни материали по темата помогнаха от Националния център за обществено здраве и анализи.Трибютът и информационната кампания \"PROMISE TO SURVIVE\" тръгва из страната с подкрепата на PR Care. Следващите дати са: 10 ноември в клуб Void - Пловдив, 11 ноември в Бар без име - Бургас, 1 декември в клуб Vintage 33 - Варна и на 2 декември в бар Rocka Rolla – Велико Търново.", "date": "2017.10.13", "title": "С трибют концерт в памет на Крис Корнел започна информационна кампания за депресията"}
{"url": "https://offnews.bg/futbol/meksikanska-seksbomba-tegli-zhrebia-za-barazhite-v-evropa-667284.html", "text": "Мексиканският модел и водеща в тв канала ESPN Ванеса Хупенкотен ще изтегли жребия за решаващите баражи в Европа за достигане до Мондиал 2018.В ролята на нейн асистент на церемонията в Цюрих на 17 октомври ще вледе бившият капитан на Реал Мадрид Фернандо Йеро.До решителните мачове за класиране на световното достигнаха осем отбора, които останаха втори в групите си. Това са Швеция, Швейцария, Северна Ирландия, Ейре, Дания, Гърция, Италия и Хърватска.", "date": "2017.10.13", "title": "Мексиканска сексбомба тегли жребия за баражите в Европа"}
{"url": "https://offnews.bg/futbol/natcionalite-do-17-godini-zapisaha-vtoro-porazhenie-667287.html", "text": "Националният ни отбор до 17 години записа тежка загуба с 0:3 от Ейре в квалификациите за Европейското първенство за младежи догодина.След това поражение, младите \"лъвчета\" загубиха почти всякакъв шанс за класиране на турнира, който ще се проведе в Англия през май 2018-а.\"Трикольорите\" заемат третото място в своята група след две изиграни срещи. Футболистите на Викторио Павлов са с 0 точки и 0:6 голова разлика. В първия си мач нашите отстъпиха пред Украйна също с 0:3. Азербайджан, който се нарежда след нашия състав, е вкарал едно попадение, но има допуснати цели 12.Точни за ирландците бяха Ида още в 3-ата минута, Кофи, който удвои в 18-ата и отново Ида, оформил крайното 3:0 в 73-ата.БЪЛГАРИЯ: 1. Дичевски, 2. Стоянов, 3. Земярски, 4. Папазов, 5. Бауренски, 7. Хамуд (69- 10. Шопов), 9. Василев (55- 18. Бабалиев), 11. Йорданов (46- 13. Янакиев), 15. Балинов, 17. Петков, 21. МинчевЕЙРЕ: 1. Кларк, 2 Мърфи, 3. Ледуайд, 4. Мсенти, 5. Колинс, 6. Найт, 7. Томсън, 8. Кофи, 9. Ида, 10. Райт, 11. Бренан", "date": "2017.10.13", "title": "Националите до 17 години записаха второ поражение"}
{"url": "https://offnews.bg/tenis/pato-nosi-kasmet-na-sharapova-667273.html", "text": "Бразилският нападател Алешандре Пато донесе късмет на бившата номер 1 в света Мария Шарапова на турнира по тенис в китайския град Тянцзин с награден фонд 500 хиляди долара.Бившият футболист на Милан, който играе в местния тим, се появи на корта преди победата на участващата с \"уайлд кард\" рускиня над квалификантката Щефани Фьогеле (Швейцария) с 6:3, 6:1 след малкото повече от час.Пато се оказа ценител не само на тениса, а и на тенисистките, тъй като след това се снима с повечето от тях в кулоарите, а на Маша обърна дори и по-сериозно внимание.Иначе Шарапова не срещна големи проблеми. Тя допусна пробив на старта, но впоследствие взе 10 от следващите 12 гейма по пътя си към успеха. Така в спор за място на финала тя ще срещне защитаваща титлата си от миналия сезон Шуай Пън (Китай), която надви Сара Сорибес Тормо (Испания).30-годишната рускиня достигна до втори полуфинал в турнирите на WТА след завръщането си на корта в края на април след 15-месечно наказание заради употреба на забраненото вещество \"мелдоний\".Шарапова, която има 35 титли в кариерата си, се стреми към първи финал за сезона.", "date": "2017.10.13", "title": "Пато носи късмет на Шарапова"}
{"url": "https://offnews.bg/futbol/bivsh-trenior-na-chili-vidal-e-pianitca-667277.html", "text": "Бившият треньор на Чили Хорхе Сампаоли обвини звездата на тима Артуро Видал, че е пълен пияница, който вече има нужда не от съвети да спре да пие, а от медицинска помощ.\"Той обича много чашката и не може да се контролира. По време на едно пътуване от Лима ме попита може ли да изпие една бира, но му отказах. По-късно си навакса с бутилка уиски\", разказа Сампаоли, който водеше Чили между 2012 и 2016 година, а в момента е начело на Аржентина.За проблемите с алкохола в тима на Чили открито говори преди дни и съпругата на вратаря Клаудио Браво. Тя избухна след неуспеха на тима да се класира на световното в Русия догодина.\"Когато обличате националната фланелка, вие трябва да си останете професионалисти. Докато другите отбори тренират, вие изтрезнявате. Позор. Заради вас сега плаче цялата страна\", написа Карла Браво в социалните мрежи.Самият Видал пък даде доста противоречиви сведения какво планира за бъдещето си. Първо каза, че се отказва от националния отбор, а след като преспа обяви, че остава.", "date": "2017.10.13", "title": "Бивш треньор на Чили: Видал е пияница!"}
{"url": "https://offnews.bg/sviat/tramp-niama-da-spazva-iadrenoto-sporazumenie-s-diktatorskia-rezhim-v-667286.html", "text": "Президентът на САЩ Доналд Тръмп нанесе удар по ядреното споразумение с Иран от 2015 г., като заяви, че неговата администрация не може да удостовери, че Техеран го спазва.В обръщение от Белия дом президентът подчерта, че неговата цел е Иран никога да не се сдобие с ядрено оръжие.Ние няма да продължим по път, чийто предвидим край е повече насилие, повече терор и много реална заплаха от ирански ядрен пробив, каза Тръмп.Той не каза, че САЩ се оттеглят от споразумението, целящо да попречи на Иран да разработи ядрен арсенал, но даде на Конгреса 60 дни да реши дали да възстанови санкциите срещу Иран, отменени съгласно споразумението.В речта на Тръмп, бележеща голяма промяна в политиката на Вашингтон, се заема по-конфронтационен подход към Техеран относно неговите ядрени и ракетни програми и подкрепата му за екстремистки групи в Близкия изток, посочва Ройтерс.Според агенцията това ще повиши напрежението с Иран и ще противопостави Вашингтон на останалите подписали сделката с Иран - Великобритания, Германия, Китай, Русия и Европейския съюз.Тръмп предупреди, че \"ако не успеем да постигнем решение на въпроса в сътрудничество с Конгреса и нашите съюзници, споразумението ще бъде прекратено\".\"Агресията на иранската диктатура продължава\"По думите на американския президент, иранският режим сее \"смърт и хаос\" по света и е \"водеща страна спонсор на тероризма\".Той изчете дълъг списък с провинения на Иран като завземането на американското посолство в Техеран през 1979 г. и множество атаки чрез подставени лица срещу американци в Близкия изток.\"Агресията на иранската диктатура продължава до ден-днешен\", заключи Тръмп и добави, че иранският народ е \"най-дълго страдащата жертва\" на режима.Президентът на САЩ обяви и налагането на допълнителни санкции на иранския Корпус на пазителите на ислямската революция (Революционна гвардия) - като поддръжници на тероризма.Министерството на финансите на САЩ е добавило Революционна гвардия към списъка на терористичните организации, в която са включени движенията \"Хамас\", Хизбула\" и \"Талибан\".Реакцията на ИранИран ще спазва ядреното споразумение със световните сили, докато то обслужва интересите му, заяви иранският президент Хасан Рохани в отговор на днешната реч на Тръмп.Същевременно Рохани каза, че страната ще продължи да развива ракетната си програма въпреки натиска от САЩ.В телевизионно обръщение той подчерта, че речта на Тръмп е пълна с обиди и неоснователни обвинения срещу иранския народ.\"Иранският народ никога няма да се огъне под чужд натиск и ще продължи да води битка с тероризма в региона\", добави Рохани.Споразумението не подлежи на предоговаряне, посочи Рохани. Реакциите по светаПремиерът на Израел Бенямин Нетаняху изтъкна, че Тръмп \"твърдо се противопостави на терористичния режим в Иран и създаде възможност да поправи това лошо споразумение, за да отблъсне агресията на Иран и да противостои на неговата престъпна подкрепа за тероризма\".В изявление по телевизията израелският министър на разузнаването Израел Кац каза: \"Иран е новата Северна Корея. Виждаме накъде отиват нещата\".Саудитска Арабия също приветства промяната в политиката на Вашингтон спрямо Техеран.В съобщение на саудитската телеграфна агенция СПА се казва, че със свалянето на санкциите Иран е получил допълнителни приходи, с които е финансирал ливанската шиитска групировка \"Хизбула\" и движението на хусите в Йемен.САЩ не могат да отменят едностранно ядреното споразумение от 2015 г. между Иран и световните сили, заяви първият дипломат на ЕС Федерика Могерини.Ние не можем - като международна общност - да разрушим ядрено споразумение, което работи, каза Могерини, която бе председател на последните преговори с Техеран преди подписването на сделката.В съвместно изявление ръководителите на Франция, Германия и Великобритания предупредиха да не се вземат решения, които ще навредят на ядреното споразумение с Иран.Президентът на Франция Еманюел Макрон, канцлерът на Германия Ангела Меркел и премиерът на Великобритания Тереза Мей декларираха, че разбират опасенията на Вашингтон и че са готови да работят за отстраняването на тези опасения.Руският заместник-министър на външните работи Сергей Рябков окачестви речта на Тръмп като \"много обезпокоителна\". Москва ще има за цел \"да не допусне ядрената сделка да се провали\".", "date": "2017.10.13", "title": "Тръмп няма да спазва ядреното споразумение с 'диктаторския режим в Иран'"}
{"url": "https://offnews.bg/kultura/izlozhba-pokazva-plavashtite-kejove-na-kristo-u-nas-667280.html", "text": "Вчера, 12 октомври, в родния град на Кристо беше открита изложбата със снимки от последния проект на световноизвестния артист, озаглавена Изложбата представя селекция от фотографии на посетители и участници в последния проект на Кристо и Жан-Клод, събрани след отворена публична поката от Община Габрово,  и сдружение „Нашето по-голямо Габрово“. Изложбата, намираща се на алея „Аврам Гачев“, може да бъде видяна до 12 ноември 2017 г. Тя включва 63 снимки от 18 автори, сред които и журналистът на OFFNews Калоян Константинов, чийто пътеписи от инсталацията на Кристо в Италия  и .В Габрово предстои и откриване на изложба, посветена на житейския и творческия път на Христо Явашев. От 28 октомври 2017 г. до 17 юни 2018 г. в Дома на хумора и сатирата ще могат да бъдат видяни и експозициите \"Кристо и Жан-Клод. Проекти\" (съдържаща подписани постери и видео материали от реализирани проекти на двамата артисти) и \"Роден в Габрово\" (разказваща за семейство Явашеви и първите стъпки на малкия Христо в изкуството).„Плаващите кейове“ е последният реализиран проект на Кристо и Жан-Клод. Той представлява модулна плаваща система от 226 000 полиетиленови куба, покрити със 100 000 кв. м жълт текстил, разположена в езерото Изео, Италия. Инсталацията създава „пътеки по водата“, които свързват Сулцано, Монте Изола и острова Сан Паоло.Кристо и Жан-Клод създават идеята за „Плаващите кейове“ през 1970 г. През 2013 г. Кристо избира езерото Изео като място за „Плаващите кейове“ и му посвещава следващите 22 месеца. Това е първият голям проект, който той предприема след смъртта на Жан-Клод.Физическата инсталация на кейовете е поета от българската фирма Deep Dive Systems. Екипът на Ина Димитрова и Росен Желязков осъществява най-трудната част от проекта, инсталирайки 220 котви с тежест 6 тона на дълбочина до 100 м.На 18 юни 2016 г. кейовете с цвят на шафран са отворени за публиката. Над 270 000 души посещават инсталацията само през първите пет дни. „Както всички наши проекти, „Плаващите кейове“ беше абсолютно свободен и отворен за публиката\", споделя Кристо. „Нямаше билети, нямаше официални откривания, нямаше резервации и нямаше собственици. Плаващите кейове бяха продължение на улиците и принадлежаха на всички.“На 3 юли 2016 г. инсталацията е затворена за публиката. Според данни на Общината посетителите са над 1,2 милиона или между 70 и 100 хиляди на ден. „Тези, които преживяха „Плаващите кейове“, се чувстваха все едно, че ходят по вода – или може би по гърба на кит“ споделя Кристо. „Светлината и водата променяха яркия жълт цвят на плата в нюанси на червено и златно през шестнадесетте дни.“", "date": "2017.10.13", "title": "Изложба показва Плаващите кейове на Кристо у нас"}
{"url": "https://offnews.bg/112/komandir-ot-isliamska-darzhava-e-arestuvan-v-sofia-video-667278.html", "text": "В София е арестуван сириец с основно участие във въоръжените формирования на Ислямска държава, съобщи пресцентърът на прокуратурата.Сириецът се е установил у нас и през 2008 г. е получил българско гражданство. През лятото на 2013 г. той се е присъединил към армията на Ислямска държава, на територията на Сирия, взел е активно участие в бойните действия, като фигура с ръководни функции. При претърсванията е открит автентичен документ, подписан от един от лидерите на ИДИЛ, удостоверяващ принадлежността на лицето към тази организация и даващ му право на свободен достъп и неограничено преминаване по цялата линия на водените бойни действия.Командирът от Ислямска държава е арестуван на 29 септември заедно с още двама души - мъж и жена. Тримата са задържани под стража за участие в организирана престъпна група за производство и трафик на тютюн за наргиле. Разследването на ГДБОП и ДАНС е проведено под ръководството на Специализираната прокуратура.Тютюнът е бил предназначен за продажба в България, Холандия, Германия и Франция. Практически тази дейност е служила като прикритие и основен източник на финансиране на групата и най-вече за основната фигура в нея - командира от Ислямска държава.През пролетта на 2016 г. сириецът се е завърнал на територията на България. Без да прекъсва връзките си с ръководните органи и лица на Ислямска държава, е организирал престъпна група за производство и разпространение на тютюн за наргиле, без законово разрешение за това.Събраните доказателства сочат, че суровият нарязан тютюн групата е изкупувала от производители в страната и го е доставяла в столицата.В специално наето и подготвено за целта помещение - популярното преди години софийско заведение „Вагон - ресторант“, участник в групата обработвал тютюна в кофи с различни есенции и химикали, без спазването на каквито и да било хигиенни и санитарни изисквания.Оттам суровината била превозвана в няколко склада в София, където нелегално наети работнички от ромски произход я пресовали в подходящи форми, изсушавали и пакетирали.Пласирането на готовата продукция у нас и в чужбина ставало чрез познати участници в групата - купувачи от арабски произход.В страните от Западна Европа тютюнът за наргиле бил изпращан най-често по куриерска фирма, като количествата достигали 300-500 килограма на ден.При извършените претърсвания и изземания в складове и жилища са открити около три тона нарязан тютюн, предназначен за преработка, машини за опаковане на готовата продукция и голям брой други доказателства.По искане на Специализираната прокуратура на 1 октомври Специализираният наказателен съд е взел най-тежката мярка за неотклонение – „задържане под стража“, по отношение на тримата.На 10 октомври Апелативният специализиран наказателен съд е потвърдил определението на първоинстационния съд.", "date": "2017.10.13", "title": "Командир от Ислямска държава е арестуван в София (видео)"}
{"url": "https://offnews.bg/interviu/rezhisiorat-karen-shahnazarov-za-parvia-po-roda-si-proekt-v-karierata-667257.html", "text": "Кога за пръв път се сблъскахте с класическия роман на Лев Толстой? Тогава имахте ли идеята да направите филм по него?Не, не си го представях. Въпреки че, когато прочетох романа, ми дойдоха такива мисли, се отказах от тях, защото вече имаше създадени многобройни екранизации. Тази история винаги ме е вълнувала, но имах желание да разкажа само историята на Ана, Вронски и съпруга на Ана. Когато ми предложиха да започна снимки, идеята ми се върна.Какво ви убеди да приемете предложението за създаването на този филм - първия в кариерата Ви, чиято оригинална идея не е Ваша?Предложението за снимките на романа на Толстой не дойде от мен, а от телевизионния канал «Россия». Приех да работя по проекта по различни причини: първо, вече ми беше хрумнала мисълта да снимам филм за този класически любовен триъгълник; втората причина беше, че до този момент не бях снимал сериал и ми беше интересно да опитам; трето, канал «Россия» се съгласи също така да направим и пълнометражен филм, което за мен беше важно. Това, което окончателно ме убеди е, че приеха моята концепция – включването на Руско-японската война, срещата на Вронски със сина на Каренина след много години и други.Имахте ли някакви резерви по отношение на работата по проекта заради големия брой на вече съществуващите адаптации по книгата?Да, имах такива колебания, защото действително има много екранизации. Това е роман „на слуха“ и по мое мнение при него съществува един съществен проблем – финалът. Все пак дори и хората, които не са чели романа, знаят как завършва. Винаги съм мислел, че е много трудно да се направи филм, когато всички знаят как ще завърши. Важно за мен е да се разгранича от това. Концепцията, която избрахме, ни помогна в тази насока. В резултат нямаме онази светопричастна сцена. Ясно е, че днес „Ана Каренина“ не трябва да се екранизира буквално, всяка нова адаптацията трябва да има различна визия.Смятате ли за успешен експеримента да снимате паралелно сериал и пълнометражен филм?Когато си в процес на работа, не мислиш дали е успешно или не. Сметнах го за правилно и процесът на работа беше много интересен. Намирам проекта за много сполучлив, но това е моето лично мнение.Какво ви накара да изберете гледната точна на Вронски, а не на Левин?Не може да се твърди, че романът няма недостатъци, но за мен това е велико произведение. А всяко велико произведение е велико и именно защото има недостатъци. Някои хора мислят, че великите произведения са съвършени. Това не е така. Моето разбиране е, че в „Ана Каренина“ има някои очевидни недостатъци - сюжетната линия на Левин винаги ми се е струвала спекулативна и до голяма степен отделна. Дотолкова, че може да бъде различно произведение.Защо избрахте да включите историята „По време на Японската война“ и литературния цикъл „Истории за Японската война“ на Викентий Вересаев в адаптацията?Замисълът се състоеше в това, че години по-късно Вронски разказва тази история на сина на Ана. Изниква въпросът, от къде може да идва това. Включването на Руско-японската война е логично, тъй като са минали 30 години и съм на мнение, че има много голямо символно значение – Руско-японската война е и краят на тази империя в апотеоз, от който произлизат събитията в романа.Ние сметнахме, че това е много важен момент от руската история. Залезът на империята започва през 1904 г., а не през 1917 г. Единственият голям руски писател, който е писал за този период, е Вересаев - съвременни на Толстой, лично участвал в Руско-японската война. Той е написал много хубави книги за Руско-японската война. Тези книги ни дадоха отличен материал.", "date": "2017.10.13", "title": "Режисьорът Карен Шахназаров за първия по рода си проект в кариерата му - „Ана Каренина. Съдбата на Вронски“"}
{"url": "https://offnews.bg/futbol/peleto-udarzha-na-dumata-si-sadi-shefovete-na-levski-667268.html", "text": "Бившият спортен директор на Левски Станислав Ангелов заведе дело срещу ръководството на клуба, информира Спортал, позовавйки се на сайта на СГС.Исковата молба в Софийски градски съд е с дата на постъпване 9 октомври 2017 г., а делото е образувано на следващия ден.Претенциите на Ангелов, който бе доскоро шеф на ДЮШ на Левски Раковски, са формулирани по следния начин: Искове за обезщетение от деликат; иск за вреди срещу кредитора по Регл. (ЕС) 665/2014Както е известно, разривът между двете страни настъпи, след като босовете на сините обвиниха бившия си футболист, а после и директор, в злоупотреби с финансови средства.Последва пресконференция, на която Станислав Ангелов обяви, че ще съди определени хора за клевета и добави, че Левски е оставил на произвола на съдбата децата, трениращи на стадион “Раковски”. Последва и декларация от родители, които подкрепиха Ангелов.", "date": "2017.10.13", "title": "Пелето удържа на думата си, съди шефовете на Левски"}
{"url": "https://offnews.bg/112/trima-dushi-zaginaha-pri-dve-tezhki-katastrofi-v-petak-vecherta-667289.html", "text": "През четири минути тази вечер са станали две катастрофи в Пловдивска област с три жертви, съобщиха от пресцентъра на полицията в Пловдив.В 19.45 ч. е подаден сигнал, че в град Баня, преди отбивката за Казанлък, лек автомобил със старозагорска регистрация е блъснал пешеходка, която се движила по пътното платно. Жената е загинала на място. Тя е на 84 години и е от Баня. Шофьорът е 24-годишен, проба с дрегер не е показала наличие на алкохол.В 19.49 ч. на дежурния телефон е подаден втори сигнал за инцидент на пътя между селата Белозем и Болярино. В плуг към аварирал на пътя трактор се е блъснал лек автомобил. На място са загинали водачът на колата и спътникът му. Тракторът е бил с включена жълта сигнална лампа. Самоличността на загиналите все още се установява.", "date": "2017.10.13", "title": "Трима души загинаха при две тежки катастрофи в петък вечерта"}
{"url": "https://offnews.bg/bojni/tajsan-fiuri-zagovori-za-zavrashtane-667281.html", "text": "Бившият крал на тежката категория на професионалния бокс Тайсън Фюри продължава да е в поза разкрачен относно бъдещето си.Той е със спрени права заради употреба на кокаин и чака дата за изслушване от британската антидопингова агенция, след което трябва да му бъде върнат лиценза.Tова не се случва вече година и половина и затова Фюри дава противоречиви сигнали. След като обяви наскоро, че се отказва от бокса, сега пък разкри програма за следващата година.През 2018-а Фюри смята да изиграе три мача - един през април, след това през лятото и в края на годината. По неговите твърдения това ще са три големи мача, но той не уточни противниците си.Последният мач на англичанина беше в края на 2015-а. Тогава той изненадващо детронира Владимир Кличко. Двамата трябваше да играят реванш. Срещата не се състоя заради психически проблеми на Фюри. ", "date": "2017.10.13", "title": "Тайсън Фюри заговори за завръщане"}
{"url": "https://offnews.bg/sviat/frantcuzojkata-odre-azule-e-noviat-shef-na-iunesko-667285.html", "text": "Кандидатката на Франция Одре Азуле беше избрана тази вечер за следващия генерален директор на ЮНЕСКО на мястото на Ирина Бокова.Изпълнителният съвет на организацията предпочете с 30 срещу 28 гласа Азуле, която е бивш министър на културата, пред съперника й от Катар Хамад бин Абдулазиз ал Кауари.Сега решението трябва да бъде подкрепено на 39-ата генерална конференция на организацията на 10 ноември, което се смята за чиста формалност, посочва Асошиейтед прес.За цялата история на ЮНЕСКО представител на Франция е избран за втори път на длъжността генерален директор, отбелязва БТА.Първият французин, оглавил организацията преди повече от 50 години, е професорът по философия Рене Майо.В годините постът е бил заеман от представители на Великобритания, Италия, САЩ, Япония и други страни.Как протече изборът?Първоначално кандидатите за поста бяха от девет страни, като още преди първия тур на гласуването Гватемала и Ирак се отказаха от участие.В хода на следващите турове отпаднаха представителите на Азербайджан, Виетнам, Китай и Ливан.Преди днешния, финален кръг, отпадна кандидатът на Египет.Коя е Одре Азуле?Одре Азуле е родена на 4 август 1972 г. в Ла Сел-Сен-Клу, недалеч от Париж, в еврейско мароканско семейство.Нейният баща Андре Азуле е бил съветник на краля на Мароко Хасан Втори, а сега е съветник на неговия син Мохамед Шести.През 2014 г. Одре Азуле стана съветничка на тогавашния президент Франсоа Оланд по въпросите на културата и комуникациите, а през 2016 - 2017 г. беше министър на културата в социалистическите правителства на Манюел Валс и Бернар Казньов.", "date": "2017.10.13", "title": "Французойката Одре Азуле е новият шеф на ЮНЕСКО"}
{"url": "https://offnews.bg/tenis/grigor-dimitrov-ne-si-e-gubil-vremeto-s-nikol-v-kapri-667288.html", "text": "Най-добрият ни тенисист Григор Димитров определено не си е пропилял времето по време на ваканцията в края на юли на италианския остров Капри в компанията на приятелката си Никол Шерцингер.Кадри от почивката им обиколиха таблоидите, но това, което прикова вниманието беше, че двамата практикуваха йога директно на плажа. Инициативата за това беше на Никол, която е запалена по тази практика, докато Григор следваше старателно показаното от нея.По време на мача от втория кръг в Шанхай срещу американеца Райън Харисън, Димитров демонстрира част от ползите от йогата.Той се разтегна почти в шпагат при едно изумително изпълнение в близост до мрежата и грабна вниманието на всички световни емисии, включително и официалният канал на АТР в YouTube.", "date": "2017.10.13", "title": "Григор Димитров не си е губил времето с Никол в Капри"}
{"url": "https://offnews.bg/politika/5-partii-za-aetc-belene-machat-e-sviren-putin-idva-da-zavarshi-sdelk-667272.html", "text": "ДСБ / Нова Република, \"Да, България\", \"Зелените\", БЗНС и ДЕОС излязоха с обща декларация за АЕЦ \"Белене\", в която наричат проекта \"новото КТБ\".\"Министерството на енергетиката вече открито говори за нов договор с Русия за АЕЦ „Белене” и за привличане на руската страна като инвеститор. Преди изборите предупреждавахме, че ГЕРБ и БСП готвят рестарт на проекта и, че е „уговорен мачът”. Готвеното посещение на Путин в България вероятно се очаква да завърши процеса с фанфари\", пишат в писмото си до медиите партиите.В декларацията си ДСБ / Нова Република, \"Да, България\", \"Зелените\", БЗНС и ДЕОС назовават и 11 точки защо АЕЦ \"Белене\" е неефективен проект и е риск за националната сигурност.Министерството на енергетиката вече открито говори за нов договор с Русия за АЕЦ „Белене” и за привличане на руската страна като инвеститор. Преди изборите предупреждавахме, че ГЕРБ и БСП готвят рестарт на проекта и, че е „уговорен мачът”. Готвеното посещение на Путин в България вероятно се очаква да завърши процеса с фанфари. АЕЦ „Белене” е неефективен проект и риск за националната сигурност, защото:1/ Площадката е на сеизмологично опасно място и по тази причина доклад на БАН от 1989-1990 г. се противопоставя въобще на възможността за построяване на ядрена централа. Пряката аналогия с АЕЦ „Козлодуй” е некоректна, защото съществуващата централа е на значително по-малко рисково място от сеизмологична гледна точка, като разликата е една степен по скалата на Рихтер.2/ Българският данъкоплатец вече плати близо 3 млрд. лв. за експеримента „Белене”. Включително страната ни бе осъдена за милиардни задължения, договорени от БСП и платени под безхаберния поглед на кабинета на Герб, който дори не пожела да обжалва тези суми, макар публично да говореха за „гьола Белене”. Ситуацията е още по-скандална, защото дори не е ясно каква част от оборудването е доставена и каква е въобще изработена.3/ По проекта вече бяха платени огромни разходи за консултанти и изглежда, че това е основната мотивация за продължаване – нови огромни консултантски разходи.4/ От 2009 г. ДАНС и прокуратурата разследват този корупционен проект. За съжаление досега стигнаха само до обвинения за злоупотреба със 77 млн евро. към двама главни изпълнителни директори на НЕК (Любомир Велков и Мардик Папазян ) и бившия министър на икономиката и енергетиката Петър Димитров. На фона на източените от държавния бюджет досега 2,389 млрд. лв. това е имитация на разследване и позволява продължаване на ограбването с проекта за строеж на АЕЦ Белене.5/ Няма никакъв сериозен анализ, който да показва бъдещ недостиг на електроенергия. В предишен опит да бъде представен такъв анализ се стигна до тежък провал за неговите автори. Те предвиждаха режим на тока в периода 2010-2011 г . без АЕЦ „Белене”. Тези неточни допускания бяха категорично опровергани от времето. 6/ Нещо повече в периода 2016 -2017 г. България използва около 50-60% от инсталираните мощности, с изключение на моментите на пиково потребление през най-студените и най-топлите дни.7/ Очакванията за постоянно нарастване цената на електроенергията не се оправдаха, включително защото в условията на либерализиран пазар съществуват множество възможности за ефективни решения и поради бурния прогрес в енергийните технологии.8/ Във връзка с горното, България е една от страните в ЕС с най ниска енергийна ефективност и това създава огромен потенциал за икономия на електроенергия и при производството, и при преноса, и при потреблението.9/ Различни анализи посочват, че крайната цена на АЕЦ „Белене” вероятно ще надмине 20 млрд. лева, което ще направи произвеждания ток абсолютно неконкурентен, при рационални допускания. 10/ Не е разрешен въпросът със съхранението на ядрените отпадъци, като до момента няма формалното съгласие на нито една българска община. Без разрешаването на този въпрос е несериозно дори да се говори за строителството на нова ядрена централа.11/ При положение, че България не се нуждае от големи производствени мощности за вътрешно потребление, то решението да се строи АЕЦ, за да се захранват чужди икономики в региона за сметка на българите е категорично против националния ни интерес.България няма нужда от ужасно скъпи мегаломански мощности, а от децентрализация на енергийното производство, чрез гъвкави енергийни решения, мощности близо до енергийните потребители, които спестяват загуби по трасето ,разходи за пренос и завършване на процеса на либерализация, в синхрон с водещите трендове за развитие на енергетиката в ЕС.", "date": "2017.10.13", "title": "5 партии за АЕЦ Белене: Мачът е свирен, Путин идва да завърши сделката с фанфари"}
{"url": "https://offnews.bg/nauka/tciala-kolonia-ot-pingvincheta-umria-ot-glad-otceliaha-dve-667270.html", "text": "Само две пингвинчета на Адели са оцелели, а около 40 000 са умрели от глад в колония в Източна Антарктида. Експертите обявиха случилото се като катастрофа.Това се случва за втори път за последните четири години, като преди това не се е случвало в рамките на 50 години. Специалистите са открили хиляди мъртви пингвинчета и неизлюпени яйца. Заради необичайното количество морски лед пингвините са били принудени да пътуват около 100 км допълнително, за да намерят храна. Връзката между промяната в климата и количеството морски лед около Антарктида не е докрай ясна. Морският лед се увеличава през последните години, което може да се дължи на увеличаването на количеството сладка вода в океана около континента, предизвикано от промените в климата. Учените очакват обаче в дългосрочен план промените в климата до доведат до значително намаляване на морския лед. Природозащитни организации настояват за създаване на защитена зона. Те са категорични, че забрана за риболов на крил в този регион ще елиминира конкуренцията на пингвините и ще им помогне да оцелеят. Предложението ще бъде обсъдено по време на среща в Комисията за опазване на живите морски ресурси на Антарктика в понеделник. ", "date": "2017.10.13", "title": "Цяла колония от пингвинчета умря от глад, оцеляха две"}
{"url": "https://offnews.bg/evropa/nad-15-natroveni-v-kuhnia-na-saveta-na-es-pri-stranni-obstoiatelstva-667243.html", "text": "15-20 души са били натровени в кухнята на Съвета на ЕС в Брюксел след отделяне на отровни газове, предаде кореспондентът на БТА, като се позова на спасителните служби. Информацията бе публикувана преди минути и от Financial Times.По-рано се появи информация, че в кухнята били \"смесени неправилно продукти\", което довело до отделянето на отровни газове.След това Генералният секретариат на Съвета съобщи, че \"технически проблем във вентилационната система е довел до отделянето на отровни газове и натрявянето на служители\".На мястото са изпратени много линейки, съобщават свидетели. Били са извикани и пожарникари.Поне петима са откарани в болница.В резултат на задушливия газ в кухнята сградата е била евакуирана. Същата ще бъде използвана за среща на върха на европейските лидери следващата седмица. Според официалното съобщение на генералният секретариат на Съвета случаят няма да повлияе на насрочения за следващата седмица Европейски съвет.Столовата в тази сграда, наричана \"Яйцето\", се стопанисва от частно дружество, обслужва международните делегации и всички посетители на комплекса, към който се числи и новооткритата сграда \"Европа\". От началото на годината в \"Европа\" заседават президентите, премиерите и министрите от ЕС.По данни на спасителите обстановката вече е овладяна.По случая е започнало разследване. ", "date": "2017.10.13", "title": "Над 15 натровени в кухня на Съвета на ЕС при странни обстоятелства"}
{"url": "https://offnews.bg/sviat/erdogan-kam-sasht-ako-ne-ni-priemate-kakvito-sme-niamame-nuzhda-ot-v-667241.html", "text": "Турският президент Реджеп Тайип Ердоган обяви, че ако САЩ не приемат Турция такава, каквато е, \"тогава ние нямаме нужда от вас\". Изявлението дойде на фона на решението на двете страни да спрат взаимно издаването на неимигрантски визи. Миналата седмица САЩ заявиха, че са \"дълбоко обезпокоени\" от ареста на служител на американското генерално консулство в Истанбул по обвинения в нарушаване на конституцията и опит за сваляне на турското правителство.\"Събитията напоследък карат правителството на САЩ да преоцени ангажимента на правителството на Турция към сигурността на американската дипломатическа мисия и персонал\", посочи посолството на САЩ в Анкара.Турция последва примера на САЩ и също спря издаването на неимигрантски визи, като обвини за кризата американския дипломат. \"Ние не сме племенен съюз. Това е Република Турция вие ще трябва да го приемете. Ако не го приемете, тогава съжалявам, но ние нямаме нужда от вас\", заяви Ердоган, цитиран от \"Хюриет\".Той подчерта, че членовете на старата администрация на САЩ се опитват да саботират отношенията между новата администрация и Турция. \"Нека да бъда много ясен. Човекът, предизвикал кризата, е консулът тук. Неприемливо е, че САЩ жертваха стратегически партньор като Турция заради един самонадеян посланик. Ако един посланик в Анкара управлява САЩ, е срамота. Трябваше да му кажат, че не може да се държи така със стратегически съюзник, но те не можаха да го направят\", каза Ердоган. Той посочи, че се надява да бъдат отменени предприетите стъпки, които ще разрушат приятелството и съюза между двете държави. ", "date": "2017.10.13", "title": "Ердоган към САЩ: Ако не ни приемате каквито сме, нямаме нужда от вас"}
{"url": "https://offnews.bg/temida/advokatat-na-d-r-gagova-po-deloto-sreshtu-vlado-platcentata-chaka-ni-667240.html", "text": "Смущаващи подробности около делото за  разказа нейният адвокат Иван Петров. Според него пропуски в разследването може да доведат до там извършителят Владимир Стоянов да се измъкне само парична глоба от 1000 до 5000 лева. Може да се повтори сценарият на делото срещу , предупреждава  защитникът.Петров публикува остро изявление, провокиран от първото интервю на нападателя Владимир Стоянов по Нова тв. \"Три месеца мълчах за случая \"д-р Гагова\", но днешните репортажи с Владо Плацентата ми дойдоха повече\", казва той (Към днешна дата, вместо да бъде осъден, Владимир Стоянов бе пуснат на свобода поради изтичане на двата месеца, които законът предвижда за задържане в ареста на обвиняеми с неговото провинение - нанасяне на лека телесна повреда.Според адв. Петров в разследването са допуснати тежки пропуски. Резултатът е, че Стоянов е с обвинение за нанасяне на лека, а не на средна телесна повреда, каквато в действителност е претърпяла лекарката. Причината за това е, че въпреки настояването на защитата, до този момент не са разпитани свидетели, които да потвърдят, че д-р Гагова освен със счупен нос е била и в безсъзнание, и с комоцио. Това би квалифицирало престъплението като нанасяне на средна телесна повреда, за което се допуска задържане под стража до 8 месеца. В този случай Стоянов все още щеше да е в ареста.\"Днес (12 октомври - б.р.) научавам, че СРП щяла да внесе обвинителен акт до две седмици! Как, господа прокурори, мислите да го направите, като не сте ни призовали и не сте ни предявили материалите от предварителното производство? Как, като не сте ни дали възможност да представим доказателства, а именно свидетелите, които са видели изпадането в безсъзнание и вие упорито не разпитвате?\", пита адвокатът.Доктор Албена Гагова, уважаван акушер-гинеколог от столичната АГ болница \"Шейново\", бе нападната на стълбището в лечебното заведение на 1 юли т.г. Минути преди това влязла в спор с обвиняемия Владимир Стоянов, баща на новородено, който настоял да му бъде дадена плацентата на бебето. Лекарката отказала, защото законът не й позволява да направи това. Малко по-късно колеги я намерили в безсъзнание в локва кръв, със счупен нос и други поражения.Позицията на адвокат Иван Петров публикуваме без редакторска намеса:", "date": "2017.10.13", "title": "Адвокатът на д-р Гагова по делото срещу Владо Плацентата: Чака ни повторение на случая с шведа"}
{"url": "https://offnews.bg/zvezdi/koj-nakara-melania-tramp-da-se-usmihne-za-prav-pat-pred-obektiva-667247.html", "text": "Мелания Тръмп можела да се усмихва, разкри една от последните снимки на американската първа дама. На нея мисис Тръмп се усмихва широко и спонтанно, в контраст с обичайно ледения й израз или служебната усмивка пред обективите.Повод за неподправената усмивка стана мадам Софи Трюдо - съпругата на канадския премиер Жустен Трюдо. Софи гостува в Белия дом заедно със съпруга си, а компанията ѝ очевидно наистина е допаднала на президентшата.Симпатиите им изглежда са взаимни. \"Огромно благодаря на Мелания тръмп за топлото посрещане в Белия дом вчера\", написа Софи Трюдо във фейсбук профила си.", "date": "2017.10.13", "title": "Кой накара Мелания Тръмп да се усмихне за пръв път пред обектива?"}
{"url": "https://offnews.bg/sport/futbol-tenis-i-motogp-v-efira-na-sportnite-kanali-na-mtel-prez-uikend-667271.html", "text": "Най-интересните двубои от холандската Ередивизи и руската Премиер лига са акцентът в програмата на  през уикенда. Освен футбол, феновете ще се насладят и на борбата за титлата на ATP Masters 1000 турнира в Шанхай, както и на поредната битка в MotoGP.Голямото съботно дерби в руската Премиер лига противопоставя третия във временното класиране Краснодар срещу ЦСКА Москва с Георги Миланов в състава. Двубоят е в събота от 19:00 часа, пряко по Mtel Sport 2.Неделният ден също предлага интересни сблъсъци. От 16:00 часа по Mtel Sport 2 Ростов посреща Рубин Казан, а от 19:00 часа, по Mtel Sport 1, водачът във временното класиране Зенит е домакин на Арсенал Тула. В холандската Ередивизи грандът Аякс посреща скромния тим на Спарта Ротердам, който, от началото на сезона, неизбежно се намира в зоната на изпадащите. Домакините от Амстердам пък задължително трябва да вземат трите точки, за да не изостават от челото на класирането. Двубоят е в събота по Mtel Sport 1 от 19:30 часа. По-късно вечерта, от 21:45 часа, отново по Mtel Sport 1, шампионът Фейенорд ще се опита да скъси разликата от ПСВ на първото място. В Ротердам гостува тимът на Цволе, който се представя солидно от началото на кампанията и заема временното 4-то място.В неделя, от 15:30 часа, ПСВ Айндховен има сложната задача да вземе трите точки в гостуването си на Венло, който играе много стабилно през сезона.Mtel Sport 1 ще излъчи и заключителните двубои от предпоследния за годината Masters 1000 турнир в Шанхай. Фаворит за титлата там е Рафаел Надал, който на ¼-финалите спря българската звезда Григор Димитров. Полуфиналите в Шанхай са с начален час 11:30 часа и 15:00 часа в събота, а финалът е в неделя от 11:30 часа.Феновете на MotoGP ще могат да проследят на живо финалните акорди от битката за титлата между Марк Маркес и Андреа Довициозо. Испанецът има крехка преднина на върха, но трябва във всеки старт да се бори за победата, за да може да защити титлата си. Целият състезателен уикенд за Гран при на Япония на пистата Мотеги е на живо по Mtel Sport 1, като квалификациите за Кралския клас са в събота от 7:30 часа сутринта, а самото състезание е в неделя с начален час 8:00.В неделя от 21:00 часа е поредната битка в плейофите на NASCAR. Местата за финалното състезание в Маями са все по-малко и всеки пилот иска да попадне сред 16-те най-добри. Феновете на хокея ще могат да проследят едно от най-класическите дербита в НХЛ между канадските съперници Торонто Мейпъл Лийфс и Монреал Канейдиънс. Двубоят е с начало 2:00 часа в събота срещу неделя по Mtel Sport 1.", "date": "2017.10.13", "title": "Футбол, тенис и MotoGP в ефира на спортните канали на Мтел през уикенда"}
{"url": "https://offnews.bg/ikonomika/stroiat-chetirilentov-pat-aheloj-pomorie-shte-patuvame-spokojno-za-667249.html", "text": "Днес не просто е щастлив ден за тази област, за туризма по нашето Черноморие, но и за цяла България. Днешният петък, 13-и, ще бъде фатален за задръстванията и пътно-транспортните произшествия при преминаването между Бургас и Слънчев бряг.Това заяви министърът на регионалното развитие и благоустройството Николай Нанков при старта на изграждането на второ платно на 5-километровия участък от път I-9 Слънчев бряг – Бургас, в отсечката между Ахелой и Поморие. В реконструкцията й ще бъдат инвестирани около 21,5 млн. лв. Проектът се изпълнява със средства от републиканския бюджет по програма „Ново строителство“ на Агенция „Пътна инфраструктура“.Нанков обясни, че е убеден, че ремонтът ще приключи за 187 дни и дори по-скоро.Той връчи разрешението за строеж за обекта на председателя на Управителния съвет на Агенция „Пътна инфраструктура“ инж. Дончо Атанасов.Регионалният министър призова строителите да бъдат акуратни и изрази очакване пътят да бъде завършен и пуснат в експлоатация преди началото на летния туристически сезон през следващата година. С изграждането на допълнителните две ленти в участъка се очаква значително облекчаване на трафика.По договор срокът за изпълнение на обекта е 187 дни, от които 14 дни са за проектиране, а 173 дни са за строителство.Очаква се при добри метеорологични условия второто платно между Поморие и Ахелой да е завършено в средата на 2018 г.Изпълнител на строително-монтажните работи на реконструкцията на път I-9 Слънчев бряг – Бургас е „Пътстрой Бургас“ ЕООД. Стойността на договора им е 21 563 497,44 лв. с ДДС. Строителният надзор ще осъществява „Ен Ар Консулт“ ЕООД.Техният договор е на стойност 224 640 лв. с ДДС. Авторският надзор ще е на „Виа план“ ЕООД. Стойността на договора за авторски надзор е 16 000 лв. с ДДС.", "date": "2017.10.13", "title": "Строят четирилентов път Ахелой - Поморие. Ще пътуваме спокойно за Слънчев бряг"}
{"url": "https://offnews.bg/sviat/albanskiat-parlament-prizna-balgarskoto-maltcinstvo-667291.html", "text": "Албания призна българското малцинство в страната - късно в петък вечерта парламентът в Тирана одобри Закона за защита на малцинствата.Законът беше приет със 102 гласа \"за\", 10 \"против\" и 1 \"въздържал се\".Текстът за българското малцинство беше включен преди дни във финалните поправки на законопроекта.Дълго време в документа, подготвен от албанското правителство, бяха изброени за малцинства македонците, гърците, власите, черногорците, сърбите, бошняците и египтяните. Непризнаването на българско малцинство провокира реакцията на официална София и българските евродепутати.Борисов: България ще подпомага европейската интеграция на АлбанияИсторически пробив за България. След 104 години току-що Република Албания призна българската етническа общност в страната. Положихме изключителни дипломатически усилия, за да стигнем до този успех и да защитим правата на българите, които са били част от формирането на нашия народ, но остават извън съвременните ни граници, коментира в личния си Facebook профил премиерът Борисов.Благодаря на моя приятел - премиера на Албания Еди Рама, пред когото бях поставил въпроса, а той спази обещанието си Албания да не нарушава интересите на българската общност. Благодаря и на всички, които в последните години работиха това да стане факт. България ще подпомага европейската интеграция на Албания, в която виждаме наш истински партньор и близък приятел, обеща Бойко Борисов.Една историческа справедливост се възстановява. След толкова десетилетия това е наистина исторически пробив за българската етническа общност в Албания. Благодарение на приятелството между двамата премиери Еди Рама и Бойко Борисов, благодарение на активната българска външна политика и благодарение на общата работа на евродепутати, депутати, министри, успяхме - разбира се, заедно с нашите приятели, колеги от парламента на Албания - да се случи това, което от десетилетия очакват много хора, коментира в петък вечерта евродепутатът от ЕНП/ГЕРБ Андрей Ковачев.", "date": "2017.10.13", "title": "Албанският парламент призна българското малцинство"}
{"url": "https://offnews.bg/obshtestvo/mitropolit-gavriil-osveti-nov-paraklis-v-troian-667275.html", "text": "Тържествено бе осветен параклисът в Белодробна болница (СБАЛББ) в Троян. Ловчанският митрополит Гавриил, отец Марин Божков, отец Станимир Маринков осветиха светото място, носещо името на Св. Лука, който е закрилник на лекарите.Владиката благослови присъстващите и увлекателно разказа за Св. Лука Кримски. Той изтъкна и отличи д-р Цветомила Дудевска като основен организатор по инициативата, кампанията и реализацията на този значим акт. Д-р Дудевска, от своя страна, благодари на всички, които уважиха събитието, и на Министерството на здравеопазването за инвестицията, направена в болницата тази година. Бяха отпуснати 87 000 лв., които предостави държавата тогава, вече е доставен софтуер и хардуер за информационната система на болницата, извършен е и ремонт на покривите на две от сградите на лечебното заведение.Само за 4 месеца са събрани над 18 000 лева за параклиса - достатъчни, за да се вложат за изработката от готовата стоманобетонна конструкция, транспортирането, изграждането на площадката, облагородяването на терена и закупуването на църковна утвар.Красивият параклис е изработен в Солун от най-реномираната фирма за изграждане на готови параклиси и църкви. Храмът е разположен в двора на лечебното заведение. В него ще се извършват периодично водосвети, молебени, изповеди, молитви или чествания на различни случай и празници.Дарителската кампания продължава за довършване на изографисването.", "date": "2017.10.13", "title": "Митрополит Гавриил освети нов параклис в Троян"}
{"url": "https://offnews.bg/112/nameriha-martvo-novorodeno-v-bagazhnika-na-avtomobil-667248.html", "text": "Новородено беше намерено мъртво в багажник на лек автомобил в Горна Оряховица, съобщиха от Областната дирекция на МВР – Велико Търново, която започна разследване.Бебето е открито, след като вчера от местната болница подали сигнал. Към 18.20 ч. те приели 34-годишна жена от града. Прегледът показал, че тя е родила същия ден, но бебе нямало. След сигнала от полицията намерили семейния автомобил на жената и 34-годишния ѝ съпруг с инициали Х. П. пред хранителен магазин. В багажника криминалистите намерили безжизненото тяло на новородено момченце.Веднага го откарали за аутопсия във великотърновската болница, където лекарите са установили, че детето е родено живо, живяло е 10 минути и е било удушено.Жената разказала, че е родила в парк в Горна Оряховица и е получила обилен обилен кръвоизлив. Казала също, че бременността е била нежелана и крита от семейството.По случая е започнало досъдебно производство за убийство, извършено от майка върху рожба във време на раждане или веднага след него, съобщиха от прокуратурата. Извършват се повторни огледи и са назначени експертизи.За престъплението законът предвижда лишаване от свобода до три години.", "date": "2017.10.13", "title": "Намериха мъртво новородено в багажника на автомобил"}
{"url": "https://offnews.bg/sviat/iunker-ako-pozvolim-na-katalunia-da-se-otdeli-drugi-shte-ia-posledva-667253.html", "text": "\"Ако позволим на Каталуния - а това не е наша работа - да се отдели, и други ще направят същото. Не искам това\", заяви председателят на Европейската комисия Жан-Клод Юнкер в реч в Люксембургския университет. Той посочи, че е силно обезпокоен от сепаратистките тенденции в Европа, затова е призовал испанския премиер Мариано Рахой да направи така, че ситуацията да се върне под контрол. По повод поисканото от каталунското правителство международно посредничество Юнкер каза, че Европейската комисия няма как да посредничи, ако само една от страните иска това. Юнкер коментира и преговорите за Брекзит, като подчерта, че Великобритания трябва да се ангажира да плати дължимото на ЕС, преди да могат да започнат преговори за бъдещите отношения с общността след напускането на страната.\"Ден след ден британците откриват нови проблеми, както и ние. Това е причината, поради която този процес ще отнеме повече време, отколкото се мислеше първоначално\", каза Юнкер, цитиран от Ройтерс и БТА.Той допълни, че за момента не може да се намери истински компромис по отношение на финансовите ангажименти на Великобритания, затова няма как да се премине към втория етап от преговорите. \"Те трябва да платят, трябва да платят, не по невъзможен начин. Не съм обхванат от желание за отмъщение. Не мразя британците\", каза още Юнкер.", "date": "2017.10.13", "title": "Юнкер: Ако позволим на Каталуния да се отдели, други ще я последват, не искам това"}
{"url": "https://offnews.bg/politika/aleksandar-nikolov-e-kalpazanin-obiavi-vatreshniat-ministar-667256.html", "text": "Човекът, който се крие зад профила с име  и измами потребители във Фейсбук, ще бъде обявен за издирване. Това каза министърът на вътрешните работи Валентин Радев, който нарече издирвания Спас Василев \"калпазанин\".„Трябва да питате прокуратурата докъде е стигнало разследването“, посочи той. „За този случай във „Фейсбук“ ще кажа само едно - всички да внимават какво правят. Легалният начин да си купиш билети и всичко останало по правилата е на друго място“, заяви министърът.Според него „Ако някой иска да мине метър и да си купи билет по-евтино, да страда\".\"Не мога да хвърлям сили и средства допълнително да предпазвам тези, които неблагоразумно вършат неща, които не са по правилата“, коментира министърът.По последна информация българският Остап Бендер - Спас Василев-Мурджов от благоевградското село Кочериново - е ужилил учители от Благоевград и военен прокурор. Срещу него дори са заведени жалби, работата по които сега ще бъде подновена.Появи се информация за това, че през 2010 г. 33-годишният мъж е измамил свои бивши учители и съученици от Езиковата гимназия в града, като им предлагал евтини самолетни билети. Целта била евтино посещение на постановката в италианската Ла Скала в Милано. Потърпевшите загубили общо 1700 лева. След като ги получил, Спас прекъснал връзката с жертвите на своята измама.Тогава било образувано разследване срещу неизвестен извършител, а 6 месеца по-късно делото било спряно поради неустановен извършител, отбелязва изданието.През 2014 г. в Районна прокуратура – Благоевград е имало образувано досъдебно производство и за друга измама на ловкия Александър-Спас, отново с посещение на Ла Скала. Тогава на \"офертата\" се закачили 11 души от Благоевград и военен прокурор от София. Те дали по 200 лева и не получили нищо.Очаква се прокуратурата да повдигне нови обвинения срещу измамника.", "date": "2017.10.13", "title": "Александър Николов е калпазанин, обяви вътрешният министър"}
{"url": "https://offnews.bg/112/politciata-arestuva-spas-aleksandar-obnovena-667263.html", "text": "Полицията е задържала измамникът, който придоби известност с прозвището Спас-Александър, . Той е задържан тази сутрин в София.Мъжът, който в последните дни стана известен с измамите си във Фейсбук, се подвизавал под фалшива самоличност с името Александър Николов. Всъщност става въпрос за жител на Кочериново на име Спас Василев. Оказа се, че още от 2012 г. Василев е обявен за общодържавно издирване, а през 2016 г. по искане на Софийска районна прокуратура е пуснат за издирване в Шенгенската информационна система.Той е обвинен за измама по дело от 2012 г. във Варна за 490 лв. Срещу него има започнати разследвания в София, Благоевград, Дупница и Варна, като нито едно от тях не е било прекратено, а само тези от Благоевград и Дупница са срещу неизвестен извършител. Разследването, за което е задържан Василев, е от Варна.Разследванията срещу задържания ще бъдат обединени в едно дело и прокуратурата в понеделник ще поиска от съда той да остане за постоянно в ареста.Директорът на ГДБОП Ивайло Спиридонов обясни, че неговите подчинени работят по сигнали от граждани срещу Василев от около месец и половина и до момента има постъпили над 40 жалби.Разпитите на измамени граждани продължават, като за момента по тези случаи Василев е само заподозрян. Сигнали от граждани в чужбина не са постъпвали в ГДБОП.По-рано днес министърът на вътрешните работи Валентин Радев определи измамника като \"калпазанин\" и изрази убеждението си, че той ще бъде заловен. ", "date": "2017.10.13", "title": "Полицията арестува Спас-Александър (обновена)"}
{"url": "https://offnews.bg/interviu/direktorat-na-eisa-shte-sadi-zam-kmet-na-sopot-667265.html", "text": "Г-н Ботев, в журналистическо разследване по „Канал 3“ зам.-кметът на Сопот Николай Новаков каза, че не сте си платили 20 000 лв. данъци, цитирам буквално „Г-н Ботев е най-добре да дойде да си плати данъците“ и „да вземе да си ги плати“. Вие дължите ли данъци към Община Сопот?Чух за това публично твърдение на г-н Новаков. Категорично заявявам, че твърдението му не отговаря на истината. Не дължа дори стотинка на Община Сопот, поискал съм от НАП удостоверение за това.Но подобно невярно твърдение изречено от орган, какъвто е зам.-кметът Новаков, буди у мен сериозно безпокойство и съмнения, какви документи и от кой се изготвят в тази община без знанието на собствениците на земеделски земи и лозя.Утре може да се окаже,че г-н Новаков е обявил собствените ми лозя за атомно хранилище или ракетна площадка и аз трябва да плащам за отработване на ядрено гориво.Какви мерки смятате да предприемете след тази публична атака на Новаков срещу Вас?В една правова държава начинът е само един. Г-н Новаков ще трябва да се яви в съда, където да докаже истинността на своите твърдения. Вече информирах своите адвокати да предприемат необходимите действия, за да може по-бързо този човек да се озове в съдебната зала, където да докаже твърденията си или да излезе оттам като осъден клеветник.А Вие какви имоти притежавате в това землище? Вярно ли е твърдението на кмета, че това е индустриална площадка от 72 декара?Този човек не познава дори територията на собствената си община, както и инвеститорите, които са имали неблагоразумието да развиват земеделска дейност там. Аз действително притежавам земя, подчертавам земеделска земя със засадени лозя като единия имот е с площ 90 дка., а другия от 51,5 дка. Те се намират на самия Подбалкански път и са няколкостотин метра по метра на север от мястото, което в общината са решили да кръстят индустриална зона, т.е. имотите ми нито като декари, нито като местоположение съвпадат с претендираната от Новаков „индустриална площадка“.Впрочем там всичко е само земеделска земя и лозя и така е било от памтивека, новите лозя в масива са засаждани последните 15-20 години. Там са идвали да зарязват и премиера Борисов и Царя, и европейски величия и лидери. Каква индустриална площадка, какви пет лева. Кой събира смет в средата на полето? А за земеделска земя не се дължи данък, така пише в закона. Другото е рекет и създаване и ползване на документи с невярно съдържание, което е тежко съставомерно деяние. Така, че явяването на Новаков пред съда е неизбежно.", "date": "2017.10.13", "title": "Директорът на EISA ще съди зам.-кмет на Сопот"}
{"url": "https://offnews.bg/zvezdi/oshte-edno-obvinenie-za-iznasilvane-sreshtu-uajnstijn-otstraniha-shef-667260.html", "text": "Американската актриса Роуз Макгауън обвини публично продуцента Харви Уайнстийн в изнасилване, а генералният директор на киностудиото на \"Амазон\" Рой Прайс беше отстранен от поста си, тъй като игнорирал оплакванията на Макгауън. Срещу него има и обвинение в сексуален тормоз от продуцента Иза Хакет. Роуз Макгауън направи разкритието в Туитър. Тя разказа, че Уайнстийн я е изнасилил, а \"Амазон\" е отхвърлил неин проект, след като казала, че не иска да има нищо общо с продуцента. Роуз Макгауън беше една от първите актриси, проговорили за сексуално посегателство от страна на Харви Уайнстийн. Сега обаче тя директно отправи обвинения в изнасилване. Тя се обърна и към собственика на \"Амазон\" Джеф Безос. \"Казах на шефа на студиото ви, че ХУ ме изнасили. Повторих го многократно. Той каза, че не е доказано. Аз казах, че аз съм доказателството\", написа тя.\"Вече бях продала сценария си на студиото ви и той беше в развитие, когато чух, че ще си имате работа с Уайнстийн. Помолих настойчиво да постъпите правилно. Игнорираха ме. Спечелихте мръсен \"Оскар\", пише тя. \"Исках си сценария обратно, но още преди това получих обаждане от вас, че шоуто ми няма да се снима\", допълни актрисата. Рой Прайс, шеф на \"Амазон студиос\", които обединяват под една шапка всички филмови и телевизионни продукции на компанията, е отстранен от поста си, докато не приключи вътрешното разследване.Срещу него има и обвинение в сексуален тормоз от продуцента Изи Хакет, станала известна със сериала \"Човекът от високия замък\" (The Man In The High Castle). Поредицата се разпространява от платформата \"Амазон\". Хакет обяви, че е получила неприлично предложение от Прайс през юли 2015 г. Тя му обяснила, че е лесбийка и не се интересува от мъже, но Прайс продължил да настоява. Хакет се оплакала от случилото се още преди 2 години, но започналото вътрешно разследван така и не довело до резултати. Над 30 жени се оплакаха от сексуални посегателства от Харви Уайнстийн. Четири жени, заедно с Макгауън, обвиниха Уайнстийн в изнасилване. Полицията в Ню Йорк обяви, че започва разследване срещу него по жалба за посегателство от 2004 г. Разследване започна и полицията в Лондон заради посегателство от 80-те години. Органите на реда отказаха да дадат повече информация. Самият Харви Уайнстийн отрече обвиненията срещу него и обяви, че ще лекува сексуална зависимост в клиника в Аризона. ", "date": "2017.10.13", "title": "Още едно обвинение за изнасилване срещу Уайнстийн, отстраниха шеф в Амазон заради скандала"}
{"url": "https://offnews.bg/obshtestvo/zashto-siamskite-bliznatci-ot-sliven-ne-mogat-da-badat-razdeleni-667264.html", "text": "На брифинг в \"Пирогов\" лекари обясниха защо е невъзможна операция по разделянето на сиамските близнаци от Сливен.Заключението е на 17 специалисти, сред които национални консултанти, републикански консултант и шефове на болнични отделения.Докладът бе изготвен във връзка с евентуалното заминаване на близнаците Богдан и Янко за операция в САЩ и трябваше да оцени дали тя би дала шанс за оцеляване на по-здравото дете и дали близнаците са в състояние да издържат транспортирането.В становището се посочва, че децата са постъпили в \"Пирогов\" през септември в много тежко състояние - системна възпалителна активност, дихателна и сърдечна недостатъчност, интоксикирани, с намаляване на телесното тегло, с изоставане във физическо и психическо развитие, което наложило да постъпят в реанимацията на болницата. По време на престоя в „Пирогов” са проведени изследвания и консултации с водещите специалисти от различните области от Института по педиатрия, Националната кардиологична болница, Клиника по педиатрия към УМБАЛ „Александровска”, Университетска многопрофилна болница за активно лечение по неврология и психиатрия „Св. Наум”, УМБАЛСМ „Пирогов”. Няколко са факторите, които биха попречили евентуалната операция да бъде успешна, пише в заключението. Според детските хирурзи, изследвали стомашно-чревния тракт, всеки близнак има собствен такъв, но с общо кръвоснабдяване. Затова разделянето на двамата е функционално и анатомично невъзможно и може да доведе до смърт на двамата.Същото е заключението и след скенера на сърдечно-съдовата им система. По-здравият близнак - Богдан - е с функционално увредено сърце и заради общата сърдечно-съдова система разделянето нови изключително висок риск и за двамата.Тъй като срастването е в областта на таза, тежестта на аномалията е такава, че разделянето на тазовия пръстен, кръвоснабдяването и инервацията на долните крайници на близнаците, както и създаването на самостоятелно тазово дъно по хирургичен път е практически неосъществимо. Прогнозата за функционално възстановяване е песимистична, посочват още лекарите. Те са категорични, че рискът от такава интервенция е необоснован и алогичен.Детският анестезиолог-реаниматор е преценил, че състоянието на Богдан и Янко не позволява въздушен транспорт, а наземен не по-продължителен от 3 часа.Обобщеното заключение на експертната комисия гласи:", "date": "2017.10.13", "title": "Защо сиамските близнаци от Сливен не могат да бъдат разделени"}
{"url": "https://offnews.bg/futbol/skandal-na-svetovnoto-7-natcionali-na-nigeria-sa-rodeni-na-1-ianuari-667246.html", "text": "Страхотен скандал разтресе Световното първенство по футбол до 17 години, провеждащо се във Франция. Цели 7 от 21 националите на Нигерия се оказаха родени на 1 януари, гръмна Le Figaro.Петима от тях са писани родени през 2000-ата година, а двама през 2001-а. Първата петица нямаше да има право да участва на финалите, ако беше родена с ден по-рано. Това роди съмнения сред съперниците, че една трета от нигерийците са батковци с фалшиви паспорти. Има причина. Подобна практика сред африканските държави съществува от години, като националните отбори редовно печелят юношески турнири и продават набързо играчите в Европа.Селекционерът на тима Луис Вердини обаче категорично отрече мошеничество. \"Там не празнуват рождени дни, затова и не записват датата на раждане. Хората просто назовават своята възраст, когато отидат за паспорт\", сподели спецът, като по принцип не е далеч от истината.\"Работил съм и с мъжки отбори в Нигерия, играчите масово не знаят рождените си дати. Затова ги пишат на 1 януари\", сподели още треньорът.Дотук юношите на Нигерия победиха 1:0 КНДР, но после загубиха 0:4 от Испания. Предстои им последен мач в групата с Бразилия.За съжаление, подобна практика имаше във всички спортове по време на социализма. Не отмина и българския футбол, който масово издаваше по два паспорта на най-добрите юноши, за да участват в по-долни възрасти.", "date": "2017.10.13", "title": "Скандал на световното: 7 национали на Нигерия са родени на 1 януари"}
{"url": "https://offnews.bg/medii/posledni-10-dni-na-nominatcii-za-nagradite-valia-krushkina-zhurna-667254.html", "text": "До 23 октомври 2017 г. журналисти от различни български медии могат да бъдат номинирани или да се самономинират за шестите медийни награди „Валя Крушкина – журналистика за хората“. Номинациите стават в шестте категории на конкурса: „Печатна медия\", „Радио\", „Телевизия\", „Онлайн медия\", „Млад журналист\" и „Снимащ журналист\". Задължително условие за участие в конкурса е номинираните материали да са авторски и да са публикувани в периода от 11 септември 2016 г. до 11 септември 2017 година. Един журналист може да бъде номиниран или да се самономинира с максимум 3 материала.Номинирането става чрез изпращане на попълнен формуляр на електронен адрес: konkurs@wcif-bg.org до 23 октомври 2017 г. Формулярът и указанията за номиниране са достъпни от .Номинираните материали ще се оценяват от независимо жури по следните критерии: обективно и нестандартно представяне на конкретен казус, анализ на обществено значим проблем, ясно изразена лична позиция, отстоявана в името на гражданите.По традиция носителите на наградата „Валя Крушкина – журналистика за хората“ ще бъдат обявени на официална церемония в края на годината.Конкурсът се организира от Фонд „Валя Крушкина“ при Фондация „Работилница за граждански инициативи“ и има за цел да отличи журналисти с активна гражданска позиция, отстоявана в името на гражданите. През годините конкурсът стана разпознаваем в журналистическите среди, както и извън тях. В досегашните пет издания на конкурса са номинирани над 300 журналисти с близо 600 материала. Пет години след старта на инициативата, наградите се превърнаха в мерило за качествена журналистика.", "date": "2017.10.13", "title": "Последни 10 дни на номинации за наградите 'Валя Крушкина – журналистика за хората'"}
{"url": "https://offnews.bg/leka-atletika/sofijskiat-maraton-shte-podkrepi-niakolko-blagotvoritelni-kauzi-667266.html", "text": "Всяка година Софийският маратон е свързан с много благотворителни каузи. И сега покрай състезанието – вече с името Wizz Air София маратон – отново ще се събират средства в полза на деца с различни специални нужди.Операция „Жълти стотинки“ 2017 на VIVACOM. Тази година кампанията се реализира в партньорство с фондация И АЗ МОГА / I CAN TOO и ще помогне на деца с множествени увреждания, за които се полагат грижи в столичния дневен „Център за Надежда“. Цел на кампанията е набирането на средства за осигуряване на повече терапевти  за децата. VIVACOM и нейните партньори ще могат отново да помогнат, като удвоят дарените стотинки от гражданите, във финансови средства или дарения в натура. Лица на кампанията са легендарният гимнастик олимпийският медалист Йордан Йовчев и суперпопулярната певица Белослава.И АЗ МОГА  подпомага над 650 деца със специални нужди и техните семейства и подкрепя два съществуващи центъра - Дневен Център „Център за Надежда“ за деца с множествени увреждания и Училище за деца с нарушено зрение „Луи Брайл“ - като насочва дарители към тях и създава програми, в подкрепа на децата, които ги посещават.Наред с това и тази година бензиностанции ЕКО отново събират средства за децата болни от аутизъм, като всеки пробяган от техни служители километър се умножава в лева.Друга благотворителна кауза на организацията „Running 4 those who can’t“ набира средства за закупуване на специализирани столове за децата, които не могат да бягат.“Всяка есен Маратонът фокусира огромен медиен и обществен интерес, с него са свързани значими благотворителни и социални каузи. Само за миналата година подобни благотворителни инициативи събраха покрай Маратон София близо 50 000 лв. Ето защо съм уверен, че с общи усилия можем да направим нещо наистина полезно за доброто бъдеще”,  заяви Анатоли Илиев, основен организатор на маратона през годините и в момента орг. секретар на София – Европейска столица на спорта.Ще има ли рекорд на трасето?Маратонът е тази неделя, със старт-финал пред Националния стадион, първите потеглят по трасето малко сред 9.30 ч.  Заедно с масовия старт се очаква над 4000 да бъдат участниците в 34-ото издание на проявата, което ще бъде абсолютен рекорд за последните години. Окончателната бройка на регистрираните в дългите дистанции е 2910, а само чужденците са 744 - два пъти повече от миналата есен, съобщава www.sofia2018.bg. Те са от 46 държави. Победителите ще вземат по 8000 лв. при мъжете и при жените. Наградният фонд отново е рекорден. За втора поредна година специален паричен бонус от по 300 лв. е предвиден за най-бързите софиянци в класическия маратон. Новото тази есен е паричната награда от 500 евро за подобрен рекорд на трасето: при мъжете под 2.15:45 часа на етиопеца Гудета Бирату от 2016 г. и при жените под 2.39:38 ч. на Белайнеш Югезу (Ет) също от миналата година. Най-голямата интрига обаче е дали за първи път ще бъде спечелен големият бонус от 20 000 лв., шанс за това имат само двама: мароканецът Абделади Тиар и кенийката Рут Матебо. Джакпотът е предвиден за общо най-добро представяне в трите маратона от атлетическата верига “Бягането като начин на живот“ – Стара Загора, Варна и София - в една година чрез класиране по специална точкова система.Тази година едно от най-мащабните и вълнуващи спортни събития в страната отново е част от инициатива „София2018 - Eвропейска столица на спорта“. Организатори на Wizz Air София Маратон са Фондация „София – Европейска столица на спорта“, Столична Община, Министерството на младежта и спорта, БОК и БФЛА. Всички те напомнят на гражданите, че част от столичните булеварди край Националния стадион, НДК и Южния парк ще бъдат затворени в неделната сутрин и апелират за разбиране поради преминаването на атлетите по следния маршрут: Старт Национален стадион, после по бул. Евлоги и Христо Георгиеви, бул. Фритьоф Нансен, бул. Патриарх Евтимий, бул. Витоша, бул. България до бул. Петко Тодоров и обратно по бул. България, бул. Петко Каравелов, бул. Арсеналски, бул. Черни връх, бул. Евлоги и Христо Георгиеви и финал пред Националния стадион.“Арката на победителя” ви очаква за снимки с шампионите и селфитаКрай финала в неделя ще бъде разиграна томбола с 20 награди сред всички завършили масовото бягане на 3 км. За доброто настроение са предвидени много други призове, викторини и забавления. Отново специална “Арка на победителя” ще бъде изградена в зоната на старт/финала, пред нея участниците и зрителите ще могат да се снимат за спомен и да си правят селфита със спортните звезди. Парични награди ще има и за всички призьори до 6-о място на 21 км и на 10.5 км. Всеки стартирал ще получи рекламна тениска, а успешно завършилите основните дистанции ще бъдат отличени с уникално красив медал за участие като спомен от събитието.", "date": "2017.10.13", "title": "Софийският маратон ще подкрепи няколко благотворителни каузи"}
{"url": "https://offnews.bg/politika/novi-prestrelki-mezhdu-prezident-i-parlament-deputati-othvarliha-vet-667250.html", "text": "Депутатите от комисията по отбрана отхвърлиха  на президента върху промените в закона за отбраната. Според председателя на комисията ген. Константин Попов, който е и вносител на промените, мотивите на държавния глава не са основателни и не са недостатъчно правно аргументирани. Попов, който ръководеше Военновъздушните сили преди Румен Радев, изрази мнение, че се надява мотивите да не са политически. Според депутатите от комисията президентът неправомерно е върнал целия закон, а не само оспорените параграфи. Единият от текстовете, които оспорва президентът, е свързан с изслушването в комисията по отбрана на висшите офицери, след като те са получили пагоните си от президента. Според държавния глава тук се въвежда нова фаза в процедурата и парламентът ревизира работата на президента по отношение на удостояването с генералски звания. Другият спорен текст е по отношение на най-висшата цивилна длъжност в администрацията на Министерството на отбраната - постоянния секретар на отбраната, към когото се добавят нови изисквания. Според вносителите на промените се преодоляват някои \"неясноти и непълноти в статута на най-висшия държавен служител в МО\".Президентът не е на същото мнение и дори смята, че с новите текстове се създават условия за дискриминация спрямо редица категории лица. Новите изисквания, посочва той, не са гаранция за по-висок професионализъм.От президентството излязоха със съобщение, в което опровергават твърденията на депутатите за това, че президентът е допуснал грешка, като е наложил частично вето, а с издадения указ се връща за ново обсъждане целият закон, а не само оспорените текстове, както е посочено в мотивите към указа.Не само юристите в президентстката институция, но и Конституционния съд и цялата практика по упражняване на вето, следват стриктно разпоредбите на Конституцията на Република България - чл. 101: „…. Президентът може мотивирано да върне закона в Народното събрание за ново обсъждане…“. При упражняване на конституционното право на вето президентът с указ връща целия закон, независимо дали са оспорени отделни негови разпоредби, или целият текст, се посочва в съобщението.Според него Правилникът за организацията и дейността на Народното събрание (ПОДНС) още през 1991 г. урежда процедурата, която се развива при упражнено вето на президента. Сега действащият ПОДНС в чл. 86 съдържа подробна уредба, като регламентира двете възможни хипотези на върнатия закон – оспорен в цялост или частично.", "date": "2017.10.13", "title": "Нови престрелки между президент и парламент - депутати отхвърлиха ветото върху закона за отбраната"}
{"url": "https://offnews.bg/politika/bsp-i-dps-poiskaha-ostavkata-na-deputata-valentin-kasabov-667242.html", "text": "Парламентарните групи на БСП и ДПС се обединиха в искането си депутатът от \"Обединени патриоти\" Валентин Касабов да подаде оставка.В четвъртък Касабов определи ДСП като „дървеници, които трябва да бъдат смачкани”, защото ДПС си позволиха да поискат оставката на вицепремиера Валери Симеонов заради .Червеният депутат Антон Кутев, който изрази позицията на БСП от парламентарната трибуна, съзря неприкрита заплаха в думите на Касабов.\"Чухме думи като: „Да внимават какво говорят и да не се пречкат в краката ни“, става дума за „дървеници“ – в превод от турски, които „щъкат и много миришат“ и трябва „да внимават, защото можем да ги смачкаме“. Това е реториката, която чухме вчера.Извинявайте колеги, но в тези думи има неприкрита заплаха. Заплаха, която включва насилие. Заплаха на органично ниво! Обръщението не е към хора, а към „дървеници“, които лесно може да бъдат „смачкани“. Между другото, има член в НК, който се занимава с това! Аз обаче не съм съдия, а представител на демократично избран парламент и именно заради това за мен заплахата в политическите отношения е недопустима. Тя, всъщност, не е допустима никъде!\"Срещу езика на Касабов и срещу националистите в парламента се обявиха и от ДПС. Лидерът на партията и на парламентарната им група призова чрез декларация премиерът Бойко Борисов да предприеме решителни действия по повод думите на националистите, а президентът да изпълни ролята си на обединител.Спас Гърневски от \"Патриотите\" пък се оплака, че бил наречен фашист от колега на Кутев.\"Ваш депутат изсъска към мен \"фашист\" - но да наречеш някого така е по-малка обида, отколкото да го наречеш комунист\", каза от трибуната на парламента Гърневски.", "date": "2017.10.13", "title": "БСП и ДПС поискаха оставката на депутата Валентин Касабов"}
{"url": "https://offnews.bg/sviat/rusia-zaplashi-da-razpolozhi-oshte-takticheski-raketi-kraj-polsha-667239.html", "text": "Русия заплаши да разположи още тактически ракети \"Искандер\" в Калининградска област заради дислоцирането на бронетанкова дивизия на САЩ в Полша. Това обяви председателят на комисията за отбрана в руския парламент и бивш командващ руските въздушно-десантни войски Владимир Шаманов, цитиран от ТАСС и БТА.Русия обвини САЩ в незаконно увеличаване на войските в Полша и балтийските страни. Москва е категорична, че разполагането на цяла американска бронетанкова дивизия в Полша е в нарушение на договора между Русия и НАТО.\"Това създава предпоставки, които могат да им позволят да формират плацдарм. Ние, разбира се, няма да гледаме на това през пръсти, а ще предприемем ответни мерки\", подчерта Шаманов.Ситуацията коментира и говорителят на руското Министерство на отбраната Игор Конашенков . \"Въпреки всички изявления на НАТО и САЩ за незначителността на съсредоточаваните към руските граници войски, де факто сега е разгърната вече не бригада, а механизирана дивизия на САЩ, към която за два часа може да бъде прехвърлен личен състав от най-близката американска база в Европа\", посочи Конашенков. ", "date": "2017.10.13", "title": "Русия заплаши да разположи още тактически ракети край Полша"}
{"url": "https://offnews.bg/izvan-terena/tedi-salparov-iska-dete-ot-hubavata-ralitca-667245.html", "text": "За дете с актрисата Ралица Паскалева заговори волейболният идол Теди Салпаров. Либерото на националите и д-р Галя Стилянова от сериала „Откраднат живот“ обявиха връзката преди 3 месеца. Но вече се мисли за бебе.„С Ралица сме заедно от малко повече от три месеца. Аз направих първата крачка към нея. Ралица ме впечатли с естествената си красота. Тя е много земна, скромна и чиста, истински ангел и е доста по-различна от повечето жени в днешно време“, хвали я Салпаров пред сп. Love style.Влюбените все още не живеят заедно, защото Теди живее в Бургас, където стана играещ спортен директор на волейболния шампион Лукойл Нефтохимик. Когато идва в София, остава в дома на любимата си. Тя също пътува постоянно до морския град, така че далечното разстояние не е пречка за любовта им.Ученичката на Стефан Данаилов се разбира прекрасно с бившата жена на Салпаров Бойка Делиева, както и с неговия син – десетгодишния Георги.„Много бих искал да се радвам на още деца – две ще е най-добре. Ралица определено притежава качествата, които бих искал да има майката на бъдещите ми наследници, така че рано или късно и това ще се случи.Не съм се замислял дали бих се оженил отново, след като вече имам един брак зад гърба ми, само времето ще покаже. Засега сме оставили връзката ни да се развива постепенно, без да бързаме“, казва още волейболистът.", "date": "2017.10.13", "title": "Теди Салпаров иска дете от хубавата Ралица"}
{"url": "https://offnews.bg/ikonomika/minimalnata-zaplata-stava-510-leva-prez-2018-g-667220.html", "text": "Минималната заплата ще бъде увеличена от 460 на 510 лева през 2018 година, обяви председателят на бюджетната комисия Менда Стоянова (ГЕРБ) пред БНТ тази сутрин.Разходната част ще бъде увеличена сериозно, разликата спрямо бюджет 2017 е 2.5 млрд. лева.За увеличение на доходите са предвидени 740 млн. лева, част от тях ще отидат за ръста на минималната заплата, а останалата ще бъде насочена към три приоритетни сектора: образование, полиция и военни, социална и здравна сфера.Близо 330 млн. лева са предвидени за ръст с около 15% на учителските заплати.Други 150-180 млн. лева за образование ще отидат за повишение на качеството, програми в средното образование, предучилищно и училищно, повишаване на стипендии, но в приоритетни специалности като инженерните, каквито търси бизнесът и не може да намери и образователната инфраструктура.За \"Сигурност, отбрана и МВР\" са предвидени: 100 млн. повече за заплати в армията, над 490 млн. лева - за модернизиране.Общо Сектор \"Сигурност\" ще има над 600-700 млн. увеличение на разходите.55-60 млн. лева за отделени за полицейски заплати, т.е 5.6% увеличение.Над 1 млрд. лева повече са предвидени за пенсии и здравеопазване и значителна част за социално подпомагане в различните сфери. За научни изследвания са предвидени 65 млн. повече на проектен принцип, каза Менда Стоянова.Предвиждат се и промени в праговете на доходите, под които хората имат право на социални помощи. Това ще увеличи кръгът на получаващите такива и ще компенсира ръста на доходите, посочи председателят на комисията по бюджет и финанси в НС.Догодина ще продължи и изпълнението на големи инфраструктурни проекти, финансирани с  европроекти и от държавния бюджет.\"Пари има в повече, но те са ориентирани в приоритетните сектори. Години наред се търсеше съкращение на персонала, за съжаление това не се случваше. Сега имаме промяна със скок в намаляване на административната тежест бележки с въвеждане на електронни услуги\", каза Стоянова.", "date": "2017.10.13", "title": "Минималната заплата става 510 лева през 2018 г."}
{"url": "https://offnews.bg/zvezdi/sasht-i-velikobritania-zapochvat-razsledvania-sreshtu-harvi-uajnstijn-667226.html", "text": "Полицията в САЩ и Великобритания започва разследване по обвиненията за сексуални посегателства срещу филмовия продуцент Харви Уайнстийн, Полицията в Ню Йорк разследва обвинения за посегателство от 2004 г., като не съобщи името на жертвата. Полицията в Лондон пък разследва обвинение за изнасилване в Лондон през 80-те години. Четири жени отправиха обявиха, че са били изнасилени от Уайнстийн. Сред тях е и актрисата Роуз Макгауън. Малко след това над 30 жени обвиниха Уайнстийн в сексуален тормоз и сексуални посегателства. Продуцентът беше уволнен от собственото си филмово студио, а жена му го напусна. Уайнстийн отрече всички обвинения. Вчера той обяви, че влиза в център за лечение на зависимости в Аризона. Пред журналисти той посочи, че му е трудно, но търси помощ и иска втори шанс, като се оплака и че близките и приятелите му са се отдръпнали от него след разкритията. 65-годишният Харви Уайнстийн беше отстранен от Британската филмова академия, раздаваща наградите БАФТА. Американската филмова академия, раздаваща наградите \"Оскар\", също се събира на спешно заседание след отправените обвинения. \"Академията смята описаното поведение за отвратително, омразно и противоречащо на високите изисквания на Академията и творческата общност, която представлява“, заявиха с официално съобщение членовете й.", "date": "2017.10.13", "title": "САЩ и Великобритания започват разследвания срещу Харви Уайнстийн"}
{"url": "https://offnews.bg/ikonomika/iajtcata-s-4-7-po-skapi-masloto-sas-7-1-667227.html", "text": "На фона на откритите количества фипронил в яйцата, последвани от изтегляне и унищожаване на партиди, включително и на нашия пазар, цените на яйцата продължават да растат. НСИ отчете 4.7% ръст за един месец - от август до септември - в данните си за месечната инфлация.Месечната инфлация е 0.2%,от началото на годината (септември 2017 г. - декември 2016 г.) тя е 1.3%, а годишната (септември 2017 г. - септември 2016 г.) - 2.1%.След скока в цените на млякото идва и поскъпване на маслото. Цената му през септември е със 7.1% над тази през август. Средната цена на килограм краве сирене също е по-висока от преди месец с 3.1%.Ръст има и при месото от едър рогат добитък - с 3.5%, рибата е с 1.2% по-високи цени.В края на летния сезон доматите са поскъпнали с 18.8%, краставиците - с 10.6%. По-евтини с 11.8% са ябълките, а средната цена на гроздето е спаднала с 10.9%. Намаление има и при пипера - 11.1 на сто.Средният ръст при храните и безалкохолните е с 1.2%, при транспорта - с 1%, образованието - 1.5%, разходите за жилището - 0.7%. Със 7% са намалели разходите за развлечения и култура.", "date": "2017.10.13", "title": "Яйцата с 4.7% по-скъпи, маслото - със 7.1%"}
{"url": "https://offnews.bg/politika/aktiorat-budinov-se-zakle-kato-deputat-ot-gerb-667233.html", "text": "Актьорът Евгени Будинов и бившият депутат Иван Вълков положиха клетва като народни представители в Народното събрание днес.Двамата ще заемат освободените наскоро места в редици на партия ГЕРБ в парламента.Будинов влиза на мястото на депутатът Антон Тодоров, чиято оставка гласуваха в четвъртък. Вълков пък ще замести Диана Йорданова, която стана зам.-пред на Комисията по финансов надзор.\"Приоритетите ми като депутат са в сферата на културата и изкуствата. Смятам, че там мога да бъда най-полезен\", каза пред журналисти в НС Будинов.", "date": "2017.10.13", "title": "Актьорът Будинов се закле като депутат от ГЕРБ"}
{"url": "https://offnews.bg/evropa/vsiaka-sreshta-ot-predsedatelstvoto-shte-se-prevezhda-na-balgarski-ezi-667225.html", "text": "„Българското председателство ще бъде проведено изцяло на български език. Искаме да подчертаем ролята на кирилицата и нашия принос за развитието на Европа“, обяви министърът за Българското председателство на Съвета на ЕС 2018 Лиляна Павлова по време на обсъждане на приоритетите на страната ни, организирано от Евроклуба на Българската търговско-промишлена палата (БТТП).„Всички срещи и съвети у нас и в Брюксел ще бъдат превеждани от български с помощта на Главна дирекция „Преводи“ на Европейската комисия, с които вече сключихме споразумение“, припомни Павлова.Министърът отбеляза, че страната ни поема ръководството на Съвета на ЕС в период на много „предизвикателства“ пред Европа, но ще се справи с ролята да бъде отговорен и балансиран лидер, който ще води и големия дебат за бъдещето на Европа.„Винаги ми е било много мъчно, че като нация се подценяваме и не си вярваме и се надявам, че през следващите месеци ще докажем обратното – че ще можем и успяваме заедно“, коментира министър Павлова. Тя даде пример с амбициозния национален приоритет, който си постави България –да бъде представител на Балканите и да защитава интересите на гражданите от съседните страни.„Първите реакции на нашите партньори бяха: „Абсурд, темата е тежка и за шест месеца няма как да се постигнете какъвто и да било напредък“, но само четири месеца по-късно, благодарение на цялата енергия и отговорност, която вложи правителство в тази кауза, Западните Балкани станаха приоритет и на Европа“, отбеляза министър Павлова. Тя припомни, че цел на страната ни е постигането на покана за партньорство с ЕС за страните от Балканите, както и осигуряването на свързаност между тях – транспортна, енергийна и дигитална.", "date": "2017.10.13", "title": "Всяка среща от председателството ще се превежда на български език"}
{"url": "https://offnews.bg/sviat/tramp-obiaviava-dali-shte-spazva-iadrenoto-sporazumenie-s-iran-667231.html", "text": "Американският президент Доналд Тръмп ще обяви днес стратегията си за Иран и позицията по международното споразумение за иранската ядрена програма. Очаква се Тръмп да разграничи администрацията си от международното споразумение по ядрената програма на Иран като уведоми Конгреса, че не смята, че Техеран спазва духа на споразумението.Това няма да изтегли автоматично САЩ от споразумението, но Конгресът ще има срок от 60 дни да прецени дали да възобнови действието на санкциите на САЩ срещу Иран, които бяха отменени съгласно иранското ядрено споразумение, съобщиха Би Би Си.Държавният секретар на САЩ Рекс Тилърсън е обсъдил споразумението с високопоставени представители на Китай, Русия, Франция и Великобритания. \"Бих ги описала като разговори за консултации, изслушване и обсъждане на цялостното представяне на плана, което президентът ще обяви утре\", заяви говорителката на Държавния департамент Хедър Науърт. Съгласно споразумението от 2015 г. Иран се съгласи да замрази ядрената си програма срещу частичното вдигане на санкциите.Тръмп отдавна критикува споразумението, като по време на кампанията преди президентските избори в САЩ обеща да го прекрати. Той я нарече \"най-лошата сделка, договорена някога\". Конгресът изисква от американския президент да удостоверява на всеки 90 дни, че Иран поддържа своята част от споразумението.Очакваното решение за разграничаване от споразумението стана причина за тревога сред съюзниците на САЩ и сред някои членове на администрацията на Тръмп. Секретарят по въпросите на отбраната Джеймс Матис каза на заседанието на Сената по-рано този месец, че не е в национален интерес на САЩ да се откажат от споразумението. Дори критиците на сделката смятат, че отказът от споразумението ще изолира САЩ. Редица чуждестранни лидери, сред които британският премиер Тереза Мей и френския президент Емануел Макрон, призоваха Тръмп да не изтегля САЩ от споразумението. ", "date": "2017.10.13", "title": "Тръмп обявява дали ще спазва ядреното споразумение с Иран"}
{"url": "https://offnews.bg/ikonomika/ot-1-ianuari-shte-ima-direktna-vazdushna-linia-baku-sofia-667237.html", "text": "От 1 януари следващата година ще има директна въздушна линия между Баку и София. Това стана ясно на пресконференция след среща на българския президент Румен Радев и президента на Азербайджан Илхам Алиев в Баку.\"Уведомих Националната авиокомпания на Азербайджан да организира преки полети между Баку и София. Сега се провежда подготовка, която се надявам скоро да приключи и в близко бъдеще\", заяви Алиев.Българският президент Румен Радев подчерта, че двете страни са преминали към конкретни стъпки за задълбочаването на сътрудничеството. По думите му съвместната декларация за сътрудничество и партньорство, дава възможност за развитие на сътрудничество от всички области от взаимен интерес. \"Много важно е да предприемем конкретни стъпки, защото стокообменът не ни удовлетворява\", добави Румен Радев, цитиран от БТА.\"Добра новина е откриването на директна въздушна линия между Баку и София и то от 1 януари следващата година\", подчерта българският президент. Той допълни, че това съвпада с Българското председателство на ЕС и че България потвърждава подкрепата си към Азербайджан за новото всеобхватно споразумение с ЕС.Алиев коментира и сътрудничеството в енергетиката и Южния газов коридор, който ще свързва двете страни. \"Това е един голям транснационален газов проект и финансовият елемент на този проект е 40 млрд. долара. В проекта участват седем страни. От находището Шах Дениз в Азербайджан ще постъпва газ в България\", подчерта Алиев.По думите му, когато азербайджанският газ постъпи на пазара в България, това ще позволи да се отворят нови хоризонти за сътрудничеството между двете страни.Азербайджанският президент оповести, че в близко бъдеще ще започне експлоатацията на железопътната линия Баку-Тбилиси-Карс. Илхам Алиев се надява България да вземе активно участие в този проект, защото страните, които са по протежението на тази линия, ще получат допълнителни възможности. Той коментира още, че е важно двете страни да си сътрудничат в сферата на селското стопанство и образованието.Румен Радев увери, че България може да интереса на Азербайджан за развитие на селското стопанство, на внедряването на нови технологии, особено в преработващата промишленост. \"Енергетиката е областта, която ще ни свързва за много години напред и ние потвърдихме подкрепата си за Южния газов коридор\", заяви българският президент. Според него Азербайджан има ключово значение за ролята на този газов коридор и реализацията му. По думите му този проект ще даде реален шанс за диверсификация в Южна и Централна Европа. ", "date": "2017.10.13", "title": "От 1 януари ще има директна въздушна линия Баку-София"}
{"url": "https://offnews.bg/sviat/rusia-pusna-nova-banknota-s-kartini-ot-krim-667236.html", "text": "Русия пусна две нови банкноти, като на едната от тях са изобразени картини от Крим. Новите банкноти са от 2000 и 200 рубли. Първата е с картини от Далечния изток, а втората - с картини от Крим, който Москва анексира през 2014 г. На тази банкнота от 200 рубли може да се види паметникът на славата на флота в град Севастопол, постоянно пристанище за руския флот в Черно море. Присъстват и гръцко-римските руини от град Херсон. На другата банкнота са изобразени мостът на остров Руски и космодрум \"Восточный\".От Руската централна банка обявиха, че картините, изобразени на банкнотите, са подбрани след национален конкурс. Конкурсът продължил от юни до октомври 2016 г., като в него участвали около 5000 изображения на забележителности от 1113 руски града, съобщи РИА Новости.Последният етап от конкурса бил гласуване на гражданите в цяла Русия, което определило кои забележителности да бъдат поставени на банкнотите. \"Това отразява волята на руския народ да види тези символи на банкнотите\", заяви президентът на Руската централна банка Елвира Набиулина.", "date": "2017.10.13", "title": "Русия пусна нова банкнота с картини от Крим"}
{"url": "https://offnews.bg/sviat/turski-voenni-vliazoha-v-idlib-667230.html", "text": "Турски военни от специалните части, дислоцирани край границата със Сирия, влязоха в Идлиб, който се намира на 45 км от границата с Турция. В Идлиб са влезли около 80 турски командоси. Заедно с войниците в града е влязъл конвой от 12 бронирани автомобила, съобщи специалистът по сигурността Абдуллах Агар, цитиран от CNNTurk и БТА. Той допълни, че се очаква още 40 командоси да се прехвърлят на сирийска територия. Турските военни са започнали да изграждат наблюдателни постове. Според бунтовници и свидетели Турция е изпратила конвой от около 30 военни коли в Северозападна Сирия.  Турският президент Реджеп Тайип Ердоган обяви в събота за планираното разполагане на военни в Сирия, като изтъкна, че Турция ще извърши \"сериозна операция\" с бунтовническите групировки, които подкрепя, в рамките на споразумението за зоните за деескалация, договорено миналия месец с Иран и Русия в Казахстан.", "date": "2017.10.13", "title": "Турски военни влязоха в Идлиб"}
{"url": "https://offnews.bg/ikonomika/da-balgaria-koruptcionni-zavisimosti-spavat-energetikata-667234.html", "text": "Хаотични и непоследователни действия, милиарди прахосани средства и имитации на реформи, поставящи българските потребители и малкия бизнес пред стена от бюрокрация и ограничения. Това са основните проблеми на енергетиката, показва анализ представен от ПП „Движение Да България“ на среща-дискусия по темата.Според експертите на партията, сравнена с останалите европейски държави, България драстично изостава по отношение на адекватни политики в енергийния сектор. Ситуация, дължаща се преди всичко на неефективната ни държавна политика в сектора.Според експертите на партията, водена от бившия правосъден министър Христо Иванов:ПП „Движение Да България“ се противопоставя на безкрайните оправдания с „Брюксел“, на политиката на “просене” на субсидии от фондове както и на отлагането на екологични мерки за сметка на имитации на реформи.Сред основните наложителни мерки, набелязани от експертите, са:", "date": "2017.10.13", "title": "Да, България: Корупционни зависимости спъват енергетиката"}
{"url": "https://offnews.bg/politika/bsp-s-izvanreden-kongres-sedmitca-predi-zadushnitca-667216.html", "text": "БСП се събира на пленум утре в парк хотел \"Москва\", за да свика извънреден конгрес по предложение на лидера си Корнелия Нинова. Висшият форум е насрочен за 28 октомври, въпреки краткия срок за подготовка, защото на 4 ноември е Архангелова задушница. Решението за свикване на конгрес е изненадващо, защото партията вече проведе един в началото на годината, а и според устава ѝ възможно най-краткият срок от 14 дни се прилага само \"за взимане на решения по неотложни въпроси\". Според Нинова такива сега са бюджет 2018 и предстоящото Председателство на страната ни.“На прага сме на българското председателство на Съвета на ЕС. Председателството се провежда в момент на големи предизвикателства пред ЕС. Предстои излизането на Великобритания от Евросъюза, предстои решаването на много сериозни въпроси по отношение на сигурността, миграцията, социална Европа. Имам няколко предложения за бъдещето на Европа. Трябва да положим всички усилия да я съхраним единна и силна, с възможности да развива своята същност като социална Европа на базата на ценностите, на които е изграден и функционира ЕС”, коментира Нинова по време на конференция „Националните приоритети в контекста на българското председателство на ЕС“ днес.На конгреса доклад ще изнесе лидерът на ПЕС Сергей Станишев. Според вътрешната опозиция в БСП обаче всичко това не е нужно да се случва на извънреден конгрес.Нинова показва мускули, демонстрира сила и се опитва с изпреварващ ход да неутрализира опонентите си в партията, твърдят противници на лидера в червените редици. В обкръжението на председателя на БСП царяла паника, че опозицията \"замисля нещо\" в скоро време.За да мобилизира структурите, преди дни Нинова обяви старт на подготовката за местни избори и вота за евродепутати през 2019 г. Същата цел има и извънредния конгрес, стягане на редиците и изпускане на парата, за да се тушира напрежението в организациите по места. Огромно недоволство зрее в БСП срещу промяната, която забрани да се съчетават високи партийни постове с депутатски места. ", "date": "2017.10.13", "title": "БСП с извънреден конгрес седмица преди Задушница"}
{"url": "https://offnews.bg/temida/silen-koruptcionen-miris-po-koridorite-na-sofijski-apelativen-sad-667222.html", "text": "Председателят на Софийския апелативен съд (САС) Даниела Дончева стана обект на безпрецедентна атака от магистрат в същия съд. В заявление, разлепено в коридорите на Съдебната палата, съдията от Търговското отделение на САС Милен Василев обвинява административния си ръководител в действия със \"силен корупционен мирис\". Василев твърди, че Дончева е иззела неправомерно съдебни дела, които са му били разпределени, за да ги разглежда лично. Сред тези дела е и т.д. № 2832/2017 г., с предмет на иск в размер на 102 млн. лв, В последствие, със своя заповед, съдия Дончева е сменила и съдебния състав на Василев. \"При така описаните събития у мен остава силното съмнение, че това е проява на корупция от Ваша страна (макар да нямам доказателства за последното)\", пише апелативният съдия. Той настоява Дончева да отмени собствената си заповед и да се свика Общо събрание на съдиите от САС за обсъждане на съмненията му. Заявлението на магистрата завършва с думите: \"Пожелавам Ви със здраве да си харчите честно спечелените пари. С неуважение...\"В отговор на запитване по казуса, от пресслужбата на САС заявиха, че съдия Даниела Дончева няма да коментира \"неистини по неин адрес\". Според кабинета на Дончева: \"Действията на председателя са съобразени с установената досега практика, а промяната на съдебните състави е изцяло в рамките на чл. 106, ал. 6 от Закона за съдебната власт (ЗСВ), където е посочено, че председателят на съда \"може да председателства съдебни състави от всички отделения при спазване на принципа на случайния подбор при разпределението на делата\".По повод конкретното дело, породило съмненията на съдия Василев, бе уточнено още, че \"при съгласие на страните, то може да бъде разгледано публично\".Фактът, че заявлението на съдия Милен Василев е престояло почти седмица на таблото на САС, но става широко известно едва днес, поражда съмнение, че съдия Дончева е обект на кампания по дискредитирането й като административен ръководител на най-големия апелативен съд у нас.", "date": "2017.10.13", "title": "'Силен корупционен мирис' по коридорите на Софийски апелативен съд"}
{"url": "https://offnews.bg/psihologia/petak-13-i-13-sueveria-za-losh-kasmet-667185.html", "text": "Днес е вторият петък 13-и за годината (първият бе през януари). Изчислено е, че на всяко десетилетие се падат около 20 такива дни. Смята се, че 13 се сдобива със славата на фатално число заради броя на участниците в Тайната вечеря.Ако сте суеверни, сигурно и вие вярвате, че петък 13 носи нещастие. Не сте единствени. Ето списък с още 13 от най-често разпространените суеверия по отношения на лошия късмет. Хубавото е, че за повечето е измислено и \"противодействие\".1. Черна котка Ако пресече пътя ви, ще ви сполети нещастие. Много хора предпочитат да се върнат и да заобиколят голям периметър, ако това се случи.2. Счупено огледало Според някои носи 7 години лош късмет. Според други - толкова години, колкото са счупените парчета.3. СтълбаНе минавайте под стълба. И това носело нещастие, казват мнозина.4. СолАко разпилеете сол, вземете щипка от нея и я хвърлете назад през рамото си. 5. Чанта с пари на подаБедност! Качете я нависоко. 6. Числото 666Дяволско число. В някои страни хората оставят няколко монети в повече, ако сметката им например показва 6,66 или 66,6. 7. Отворен чадър на закрито8. Подстригване на петък 13.Някои смятат, че никога не бива да режете косата си на този ден. Вещаело нещастие.9. ПогребенияАко погребение премине пътя на някого на петък 13, това е лош знак. 10. Роден на петък 13Според фаталистите не е добра поличба да си роден на този ден. Според други това е свръхкъсмет и 13 е късметлийското им число доживот.11. Тринадесети етажМного хотели нямат 13 етаж, защото почти никой не иска да отсяда там.12. СтаванеСтавайки от леглото, трябва да го направите от същата страна, от която сте си легнали.13. Носете си талисман, например четирилистна детелина. Тя ще противодейства на лошия късмет.", "date": "2017.10.13", "title": "Петък 13 и 13 суеверия за лош късмет"}
{"url": "https://offnews.bg/tenis/grigor-i-rafa-nadal-raztarsvat-kitaj-za-vtori-pat-667204.html", "text": "Григор Димитров и Рафа Надал правят великолепни мачове тази година. Днес около 10,00 ч. българско време започва поредният епизод, втори на китайска земя за по-малко от 7 дни. Двамата се изправят в четвъртфинал на Мастърса в Шанхай, като залогът за българина е невероятен: успех над световния номер 1 и класиране за първи път на полуфинал тук, което гарантира солиден пай от наградния фонд - $5 924 890.Успех над Матадора обаче носи и нещо много повече. Той ще качи още в понеделник Гришо на рекордното за него седмо място в ранглистата, където сега е Новак Джокович. Освен това ще го бетонира сред осмината великани на финалния Мастърс в Лондон, който ще се проведе в \"О2 Арена\" следващия месец.Двубоят между Григор и носителя на 16 титли от Големия шлем ще стартира днес около 10 часа сутринта и е 11-и техен сблъсък, както и втори в рамките на седмица. В събота двамата се срещнаха в Пекин, като испанецът достигна до изстрадан успех с 6:3, 4:6, 6:1, след което вдигна титлата.\"Чувствах се невероятно и сервирах много добре. Мачът бе интересен, защото исках да видя на какво психическо и физическо ниво съм“, каза Григор след успеха над американеца Сам Куери вчера. И без да е още сигурно, че ще играе срещу Матадора, добави: \"Рафа е невероятен тази година. Няма какво повече да се каже.“", "date": "2017.10.13", "title": "Григор и Рафа Надал разтърсват Китай за втори път"}
{"url": "https://offnews.bg/politika/parlamentat-blamira-borbata-s-koruptciata-dava-bonusi-na-magistrati-667224.html", "text": "В петък депутатите направиха своеобразен бойкот в опитите за ефективни мерки срещу борбата с корупцията. На първо четене със 110 гласа \"за\" парламентът прие спорните промени в Закона за съдебната власт (ЗСВ), с които се въвеждат \"бонуси\" от по шест заплати за съдиите и прокурорите в специализираните съд и прокуратура, където ще се гледат делата за корупция по високите етажи на властта. Опасенията са, че „бонусите“ превръщат спецправосъдието в извънредно, а също така и че магистратите ще бъдат пристрастни при решаването на делата срещу тези, които са им гласували допълнителни пари.В същото време, по предложение на шефа на правната комисия  от ГЕРБ, парламентът реши да има извънредно заседание в деня, в който президентът насрочи нова дата за провеждането на Консултативен съвет за национална сигурност (КСНС), след като отсъствието на част от членовете му го . На него бяха представени данни за напредъка в борбата с корупцията, а от доклада на правосъдния министър Цецка Цачева става ясно, че  е изпълнителната власт. Заседанието на парламента е насрочено за 14.00 часа, а КСНС ще се проведе от 13.00 ч. На него трябва да присъства по един представител от парламентарна група.Със 110 „за“ и 37 „въздържали се“ депутатите приеха поправките в ЗСВ, които бяха внесени от ГЕРБ, ДПС, Обединени патриоти, „Воля“. Под промените подписите си отказаха да сложат БСП. Според промените съдиите, прокурорите и служителите в спецправосъдието ще получават годишни бонуси от 6 заплати, за „стимулиране за резултати“.От Съюза на съдиите се обявиха срещу връщането на кариерното израстване без конкурс и срещу „бонусите“, които превръщат спецправосъдието в извънредно, което Конституцията не позволява. Според Данаил Кирилов промените целят да осигурят „щатно окомплектоване“ на спецсъдилищата и прокуратури, след като с промените в НПК им бяха прехвърлени делата за „висока корупция“ срещу министри, депутати, магистрати, съобщава . Контрааргументите срещу стимулите са свързани с това, че и в момента законът дава възможност на ВСС да определя допълнителни възнаграждения на най-натоварените магистрати. В момента спецмагистратите на апелативно ниво са със заплата 3084 лева, а на окръжно - с 2533 лева.Проектът ще се движи в „спешен порядък“, със съкратени срокове за предложения между първо и второ четене. Целта е да бъде окончателно приет до края на октомври, защото от 5 ноември влизат в сила промените в НПК с новата „подсъдност“.", "date": "2017.10.13", "title": "Парламентът бламира борбата с корупцията - дава бонуси на магистрати, които ще съдят министри"}
{"url": "https://offnews.bg/sviat/antirekord-nad-30-sa-zhertvite-ot-pozharite-v-severna-kalifornia-667203.html", "text": "Жертвите на пожарите, бушуващи в Северна Калифорния, се увеличиха до 31, предадоха световните агенции.Това е най-големият брой човешки животи, отнети едновременно от пожар в Калифорния в историята на щата. Предишният антирекорд бе 29 загинали при пожар в Лос Анджелис през 1933 година.Над 100 души са пострадали и са били хоспитализирани, а огънят е унищожил 3500 жилища и постройки.Площта, опустошена от пламъците, вече достига 190 000 акра или почти колкото площта на град Ню Йорк. Цели предградия в град Санта Роса са изпепелени, а над 6200 души са без ток.Стотици хора все още са в неизвестност. Засега в безопасност са открити 437 души, но за други 463 все още няма вести. Заради повалени телефонни антени за властите е трудно да се свържат с хората, обявени за изчезнали.В Северна Калифорния въпреки постигнатия напредък в овладяването на стихията все още горят 21 големи пожара. Общо над 8000 пожарникари се опитват да овладеят пламъците, но силните ветрове и ниската влажност затрудняват задачата им.Причината за бедствието все още се разследва, но според властите началната искра може да е била дадена от електропровод, повален от силните ветрове.", "date": "2017.10.13", "title": "Антирекорд: Над 30 са жертвите от пожарите в Северна Калифорния"}
{"url": "https://offnews.bg/izvan-terena/pszh-osadi-katun-s-balgarski-romi-da-napusne-gradche-667221.html", "text": "Драма с български и румънски роми разтресе френското градче Поаси, което се намира на един хвърлей от Париж. А когато се намеси и най-богатият местен клуб ПСЖ, става интересно.Предисторията на вчерашния екшън. ПСЖ купува близо 75 хектара от кметството, за да строи там академия. Тя ще е за чудо и приказ - 15 терена, стадион за 3000 души, учебни корпуси, жилищни сгради. Инвестицията за 150-200 милиона евро трябва да е готова до началото на сезон 2020-2021.На мястото обаче се е настанил ромски табор. От няколко години местните жители пищят от бедствието, което носи със себе си катунът. Най-вече в екологичен аспект. Ромите нямат ток и вода, хвърлят боклуците, където им падне.Местните власти се опитват непрекъснато да ги убедят да се върнат в Румъния и България, откъдето са дошли. Живеещите в мизерия роми обаче са категорични, че по-родните им места ги чака още по-голяма мизерия и отказват.ПСЖ обаче подава жалба в съда, че в имота на клуба има катун. Темида задължава ромите да напуснат. Българите и румънците обаче подават жалба в по-горна инстанция. Тези дни излиза окончателното решение- ПСЖ печели.Така вчера сутринта в 7,30 часа кмет, полицейски шеф, 30 униформени, няколко багери и автобус пристигат в катуна. Балканските роми са събудени и помолени да напуснат импровизираните си жилища.Съпротива почти няма, но неколцина са изведени с полиция. Малцина се възползват от опцията да кандидатстват за спешни жилища, тъй като имат сериозни здравословни проблеми.Властите претърсват щателно всички бараки и палатки за опасни материали. Откриват само няколко газови бутилки. После багерите минават, за да са сигурни, че никой няма да се върне.На ромите са предложени каравани в лагер, намиращ се до Триел-сюр-Сен. Българи и румънци се качват в автобуса, други поемат със свои превозни средства.В Триел обаче чакат на нож новите си съграждани. Точно до караваните е кръговото движение на града и прочутия мост, посещаван от куп туристи. Поне лагерът има канализация и ток, така че възможностите за екологични бомби са намалени.", "date": "2017.10.13", "title": "ПСЖ осъди катун с български роми да напусне градче"}
{"url": "https://offnews.bg/ikonomika/bez-aetc-belene-mozhe-da-vnasiame-skap-tok-667183.html", "text": "- Г-н Георгиев, смятате ли, че без нова ядрена мощност, страната ни може да се окаже на тъмно след някоя и друга година?- Вижте, не трябва да създаваме психоза у хората, но трябва да бъдем обективни. Ако погледнем и възрастта на основните базови мощности в сраната, съответно в АЕЦ „Козлодуй“ и в комплекса Марица Изток, ще видим, че тези съоръжения са във втората половина на експлоатационния си период. На блокове 5 и 6 в АЕЦ „Козлодуй“ остават в най-оптимистичния вариант още 30 години. А съдбата на блоковете в Марица Изток е вече решена от ЕК. При това положение страната ни има два варианта като решение на проблема с надеждното осигуряване на електрозахранване на индустрията и населението. Първият вариант е незабавно да се пристъпи към строителство на нови базови мощности, като строителството на атомни блокове е без алтернатива. Моето мнение е, че строителството на блокове 1 и 2 на площадка „Белене“ е най-бързият и осъществим проект. Паралелно със строителството на тези блокове следва да се продължи проекта за изграждане на заместваща мощност на площадка „Козлодуй“, като се организира и проведе по всички правила един ясен конкурс. Там вече са похарчени определени средства и има изработени съответни документи. Вторият вариант е да продължаваме да се правим, че всичко ни е наред, докато стигнем до внос на ток. Да, ще ни се даде такава възможност, ще можем да внесем, но каква ще бъде цената ??? Убеден съм, че тя определено ще бъде непоносима за българските клиенти.- Казвате, че строителството на АЕЦ „Белене“ при тези обстоятелства за България е без алтернатива. Но каква трябва да бъде собствеността на бъдещата централа? Трябва ли България да се отказва от такава „златна кокошка“ като АЕЦ „Белене“?- Искам да уточня, че това е решение на българското правителство. Вариантите, които могат да се реализират са приватизация на проекта, чрез привличане на външен инвеститор (частен или държавен), следвайки условията, които българското правителство е обявило – без фиксирани цени на тока, без държавни гаранции и работа в условията на свободен пазар. Вторият вариант за реализация на АЕЦ „Белене“ е частична приватизация на проекта със запазване на държавен миноритарен дял – т.е. България да участва с това, което вече е изработено и платено по този проект като оборудването, лицензираната площадка, техническия проект, ОВОС, съгласието на ЕК, готов ЕРС договор и др. Третият вариант е на практика връщане към началото на проекта, към схемата за изграждане с 51% държавно участие и търсена на партньор за останалата част. Всеки един от тези варианти има своите преимущества и недостатъци и те сигурно ще бъдат отчетени при взимане на крайното решение.- Какви са предимствата и недостатъците на тези варианти за собственост на АЕЦ „Белене“?- Ако България приватизира проекта и се изгражда като изцяло частна централа, ще имаме нова ядрена мощност на територията на България, която е от стратегическо значение, а в същото време ще обезпечава сигурността на енергийната система. Негативите обаче са доста и по-важното е, че нашата страна няма опит в тяхното управление, защото съгласно Виенската конвенция в случай на ядрена авария отговорността се носи от страната, където е разположена съответната АЕЦ. Т.е. България ще носи цялата морална и финансова отговорност пред страните, които евентуално ще пострадат. А в последствие ще има възможност да търси възстановяване на направените разходите от собственика на тази централа. Не е ясно и как ще бъде решен въпросът със задълженията на бъдещия собственик по отношение на РАО и по-специално на отработеното гориво и тяхното съхранение. Как ще се решат въпросите със извеждане от експлоатация на тези съоръжения, след като изтече срока на експлоатацията им. Да не говорим, че печалбата от работа на тази централа ще отива в ръцете на външен собственик, а не в държавата.Ако България остане съсобственик в централата, държавата ще има контрол върху изграждането и експлоатацията на централата, както и ще участва в разпределението на печалбата.За третия вариант нещата са ясни, защото това беше вариантът, по който се развиваше проекта за АЕЦ „Белене“ преди да бъде спрян и това щеше да е и най-изгодният вариант за държавата.- Напоследък все по-често идват индикации, че е възможно правителството да разгледа и още един вариант, т. нар. „унгарски модел“, по който се изгражда на АЕЦ „Пакш“ 2. А именно, чрез договаряне на държавен заем от Русия. Възможен ли е този вариант за България?- Влизаме вече в сферата на политиците, защото говорим за пари. Принципно унгарският вариант е приложим и у нас, но за това трябва да има политическо решение. Взимането на експортно ориентиран заем от Русия за изграждане на блоковете в „Белене“ вече бе предлагано на България, когато този проект все още беше активен, но на практика това предложение беше отхвърлено. Все пак следва да отбележим, че в сегашната ситуация повтарянето на това упражнение има своите безусловния преимущества – един 80% експортно ориентиран заем, ще струва на българската държава много по-малко сега, тъй като вече много неща по проекта „Белене“ са направени. Така че си струва разглеждането и на този вариант.- Министър Петкова обяви, че докладът на БАН вече е предаден в работен вариант. Имате ли някаква информация какво е записано в него по отношение бъдещето на проекта за АЕЦ „Белене“?- Информация за това как ще изглежда доклада на БАН за съжаление все още нямаме. Информацията, която беше дадена от министър Петкова, е че той ще разглежда варианти, без да дава препоръки. Надяваме се, че този доклад ще бъде предоставен за достъп и ще бъде обект на обществено обсъждане. Български Атомен Форум си позволи да ангажира една авторитетна международна институция, която да извърши паралелно изследване за необходимостта от строителство на нова ядрена мощност в България, като това изследване ще бъде готово почти в същия времеви период, когато се очаква публикуването и на доклада а БАН, т.е. около средата на месец октомври 2017 г. ", "date": "2017.10.13", "title": "Без АЕЦ \"Белене\" може да внасяме скъп ток"}
{"url": "https://offnews.bg/sviat/rokadi-v-rumania-trima-ministri-si-otivat-667206.html", "text": "Управляващата в Румъния Социалдемократическа партия (СДП) одобри преструктурирането на правителството, предложено от премиера Михай Тудосе, предаде Ройтерс.Трима министри си отиват - вицепремиерът и министър на регионалното развитие Севил Шайдех, делегираният министър за еврофондовете Рована Плумб и министърът на транспорта Александру-Ръзван Кук.Високопоставени членове на партията ще се съберат отново днес, за да решат кой да заеме освободените постове, посочи лидерът на СДП Ливиу Драгня след шестчасово заседание на партийното ръководство.Премиерът Тудосе прие оставката на Шайдех и Плумб късно във вторник, след шестчасово заседание на Социалдемократическата партия. Двамата са заподозрени в незаконно прехвърляне на земи по Дунава в полза на частна компания с помощта на местен общински съвет. Те отричат обвиненията. Въпреки това самият премиер призна, че твърденията за корупция, свързани с двамата министри са създали проблеми на правителството в отношенията му с Европейската комисия.Кук също се оттегля, а името на неговия наследник трябва да стане ясно днес.\"Трансперънси интернешънъл\" нарежда Румъния сред най-корумпираните държави и затова правосъдната ѝ система е обект на специален мониторинг от Брюксел.", "date": "2017.10.13", "title": "Рокади в Румъния: трима министри си отиват"}
{"url": "https://offnews.bg/politika/radev-deklarira-podkrepata-si-za-iuzhnia-gazov-koridor-667228.html", "text": "Президентът Румен Радев декларира подкрепата си за Южния газов коридор по време  на двудневното му официално посещение в Азербайджан.Азербайджан играе ключова роля за диверсификацията на енергийните източници за Източна и Централна Европа. За това подкрепяме този проект, каза българският държавен глава в началото на разговора си с президента на Азербайджан Илхам Алиев в Баку, съобщава БНТ.Българският президент декларира подкрепата си за Южния газов коридор, където Азербайджан играе ключова роля. По думите му този проект ще допринесе за диверсификацията на енергийните източници за Източна и Централна Европа.\"Добрият политически диалог е доказателство за добрите отношения във всички сфери. За това подкрепяме този проект. Също така има възможност за развитие на други инфраструктурни проекти\", допълни още президентът Румен Радев.", "date": "2017.10.13", "title": "Радев декларира подкрепата си за Южния газов коридор"}
{"url": "https://offnews.bg/sviat/mestnite-izbori-v-makedonia-mogat-da-slozhat-kraj-na-politicheskata-ka-667205.html", "text": "В неделя в Македония ще се проведат местни избори. Право на глас имат 1 814 644 души. От тях 1 735 682 гласоподаватели живеят в страната, а останалите с право на глас 77 071 са в чужбина, съобщава БГНЕС.Македонските гласоподаватели ще избират кметове и общински съветници в общо 80 общини и столицата Скопие. Вторият кръг ще се проведе две седмици по-късно на 29-ти октомври. В тези избори в Държавната избирателна комисия /ДИК/ подадоха документи и бяха одобрени 19 партии и коалиции.На последните местни избори през април 2013 г. ВМРО-ДПМНЕ спечели в 58 общини, включително и в столицата Скопие.СДСМ спечели - 4 кметски места, ДСИ на Али Ахмети - 14, ДПА-2, Сръбската партия - 2, а двама градоначалници бяха избрани като независими.Това са първите избори след идването на власт на Зоран Заев начело на Република Македония като премиер и първият вот след продължилата близо две години политическа криза, които са организирани без участието на Груевски в изпълнителната власт. По време на няколкоседмичната предизборна кампания основната битка се водеше между двете най-големи македонски партии - ВМРО-ДПМНЕ на Никола Груевски и СДСМ на Зоран Заев.По време на всички предизборни срещи и митинги Груевски определяше Заев \"като човек, който не милее за националните интереси и като политик, който предава знамето, името, идентичността и езика на страната\". Според Груевски след идването на власт на Зоран Заев в Република Македония е настъпил \"пълен мрак\" - заплатите са започнали да намаляват, спряло е увеличението на заплатите, чуждите инвестиции рязко са намалели, а икономиката е започнала рязко да спада и да се срива\". Груевски и най-приближените му съпартийци и контролираните от него медии използваха и Договора за приятелство, който бе подписан на 1 август от Зоран Заев и Бойко Борисов, за истерична антибългарска кампания. Тук трябва да се отбележи, че в техните предизборни клипове се използваха и изказвания на български политици. Таза кампания ще бъде запомнена и с това, че ВМРО-ДПМНЕ за пореден път отказа да участва в телевизионни дебати. Зоран Заев от своя страна многократно повтаряше, че \"на 15-ти октомври Македония ще нанесе окончателния удар на Груевизма\".ДСИ на Али Ахмети използва предизборната си кампания да повтори основните си приоритети, които са предимно външнополитически - членството на Република Македония в ЕС и НАТО. Ахмети на няколко пъти определи Договора с България като положителен факт.Социологическите агенции дават доста различни прогнозни резултати за вота в неделя. За близките до Груевски агенции неговата партия води пред СДСМ. В същото време разпространените резултати от проучванията на общественото мнение от телевизия Телма сочат преднина на СДСМ, включително и в град Скопие.Според местните политически наблюдатели на 15-ти октомври се очаква истински погром за партията на Груевски, което ще означава и начало на края на политическата му кариера. ВМРО-ДПМНЕ се очаква да спечели в по-малко от 30 общини, срещу сегашните 58 от общо 81.", "date": "2017.10.13", "title": "Местните избори в Македония могат да сложат край на политическата кариера на Груевски"}
{"url": "https://offnews.bg/analizi-i-komentari/koj-mozhe-da-podhlazne-merkel-667210.html", "text": "Съдейки по публикуваните анализи на немски политолози, малко от тях очакват новата правителствена коалиция да бъде създадена преди коледните празници. Причините за това са няколко, и преди всичко различните представи за бъдещето на страната сред четиримата потенциални коалиционни партньори – ХДС, Християнсоциалния съюз (ХСС), Свободната демократическа партия (СвДП) и Съюз90/Зелени. Това се вижда ясно при анализиране на предизборните им програми. Изглеждаше, че постигнатото споразумение между ХДС и нейната баварска „партия-посестрима“ за съгласуване на позицията на коалиционните преговори по въпроса за квотите на бежанците би трябвало да успокои всички заинтересовани страни, сред които са профсъюзите и деловите кръгове, в един глас настояващи за по-бързо формиране на правителство. Само че вече и в самия ХДС, както отбелязва в. „Билд“, се е разгърнала дискусия... за самата Меркел. Стои въпросът за квалификацията на Меркел в качеството ѝ на партиен лидер, доколкото лошият резултат от изборите за Бундестаг е на нейната сметка.„Най-пикантното в дадения случай е“, отбелязва „Билд“, че самата Меркел засега е в неведение по отношение на тази дискусия. Както отбелязва немската правителствена агенция „Дойче веле“, три месеца за сформиране на ново правителство не е прекалено голям срок за Германия. Миналия път коалицията между консерваторите от ХДС, нейния баварски съюзник ХСС и Социалдемократическата партия на Германия (СДПГ) официално започна да работи на 15 декември 2013 г. Но за три месеца може да се случат още много неща.Както пише ДВ, има няколко фактора, които могат допълнително да усложнят и затегнат преговорите. На първо място на 15 октомври ще се проведат избори в една от ключовите федерални провинции – Долна Саксония, която сега се ръководи от социалдемократите и зелените. Вероятно партиите ще предпочетат да изчакат резултатите от този вот и едва след това ще започнат официалните преговори за ново федерално правителство.Второ, основният обсъждан сега формат на бъдещото правителство е нов за Германия. Партиите нямат опит от подобен съюз на федерално равнище, и до неотдавна той беше смятан за невъзможен. На равнище провинции трицветната коалиция съществува в неголямата провинция Шлезвиг-Холщайн в северна Германия, а и само от няколко месеца. В неголямата Саар в южните райони на ФРГ, такава коалиция беше създадена преди няколко месеца, но скоро след това се разпадна. Но основната причина за трудностите пред предстоящите преговори в Берлин, по оценката на ДВ, са вкоренените от десетилетия разногласия между консерваторите и зелените, а също така между либералите и зелените. И работата не е само в решаване на проблема с бежанците, по който разногласията между зелените и другите участници в коалицията засега се запазват. Става дума за пътя на икономическо и дори екологично развитие на страната. Например, зелените искат забрана на автомобилите с двигатели с вътрешно горене, либералите са категорично против.Трябва да се разбира, че очакваният успех на социалдемократите на изборите в Долна Саксония още повече ще разклати вътрешнопартийните позиции на Меркел. А в ХДС вътрешнопартийните преврати далече не са рядкост. Най-очевидният пример за последствията от дворцови интриги е отстраняването от политическата арена на „канцлера на обединението“, както някога наричаха Хелмут Кол, при това с прякото участие на неговия тогавашен фаворит Меркел. Немското интернет издание wallstreet-online директно написа, че ако сегашните преговори за създаване на правителствена коалиция се провят и в Германия се състоят нови избори, то на тях ХДС вече ще отиде без Меркел. Само че засега не се наблюдава достоен кандидат за мястото ѝ в партийната йерархия. Като опитен политически боец, отбелязва изданието, Меркел своевременно отстрани много потенциални съперници в ръководството на ХДС. А наличните кандидатури от рода на министъра на отбраната Урсула фон дер Лайен едва ли са по-добри от Меркел.Единственият изход в дадения случай, отбелязва изданието, би могло да бъде завръщането на „голямата коалиция“ със социалдемократите. На подобна стъпка социалдемократите могат да се решат, ако не бъде постигнато новото планирано правителство от четири партии и политическата система на страната се окаже на прага на новите избори. Тъй като при нови избори според анализатори социалдемократите ще загубят още повече. Но тогава това би била вече голяма коалиция без Меркел и по-скоро с канцлер-социалдемократ. ", "date": "2017.10.13", "title": "Кой може да подхлъзне Меркел?"}
{"url": "https://offnews.bg/sviat/53-ot-rusnatcite-dnes-sa-fenove-na-vladimir-ilich-lenin-667211.html", "text": "Бедствие, държавен преврат или тласък за развитието на Русия: сто години след Октомврийската революция руснаците остават разделени по въпроса. Това показва анкета на руския институт ВЦИОМ, съобщава БТА.Революцията от 1917 г. \"даде тласък на обществено-икономическото развитие на страната\", смятат 38 процента от анкетираните в това проучване, извършено от 3 до 5 октомври сред 1800 души в 46 руски области.За 13 процента от запитаните целта на болшевиките е била да дадат \"властта на народа, заводите на работниците и земята на селяните\", както гласи известният лозунг от онова време.Всеки пети руснак (19 процента) пък смята, че това е било \"държавен преврат\", а за 14 процента от анкетираните революцията \"е спряла обществено-икономическото развитие на страната\". Освен това 13 процента са убедени, че тази революция е била \"бедствие\" за страната.По друг въпрос около 60 процента изразяват симпатия към цар Николай Втори, когото болшевиките разстрелват през 1918 г. с жена му и петте им деца. 53 процента обаче симпатизират на заклетия му враг, водача на революцията Владимир Илич Ленин.Затова пък почти всички запитани (92 процента) са съгласни, че не трябва да има нова революция в днешна Русия. Такъв вариант се подкрепя само от 5 процента от анкетираните.", "date": "2017.10.13", "title": "53% от руснаците днес са фенове на Владимир Илич Ленин"}
{"url": "https://offnews.bg/obshtestvo/goniat-kapitolia-ot-borisovata-667170.html", "text": "Столична община гони Автокъща Капитолия от своя терен в Борисовата градина на бул. \"Драган Цанков\" срещу сградата на БНР. Общинското дружество \"Софийски имоти\" е изпратило миналата седмица писмо до собствениците на автокъщата, с което иска да освободят терена, съобщи за OFFNews Николай Стойнев, шеф на комисията по икономика и собственост и зам.-председател на Столичния общински съвет. Той уточни, че сградата е собственост на фирмата, а на общинския терен ще се прави паркинг.В момента на територията на Капитолия се извършва ремонт. На мястото според подробния устройствен план за Борисовата градина, изработен от \"Ковачев архитекти\", се предвижда изграждане на подземен паркинг, върху който ще има сграда за музей \"Зелена София\".  ", "date": "2017.10.13", "title": "Гонят Капитолия от Борисовата"}
{"url": "https://offnews.bg/ikonomika/diado-mama-i-vnuche-v-shurobadzhanashka-shema-v-zemedelieto-667217.html", "text": "Дядо, мама и внуче се облагодетелстват чрез схеми в Министерството на земеделието, с които прибират европейски земеделски субсидии, показва разследване на .За поредния случай на шуробаджанащина сигнализират недоволни фермери и бивши служители в министерството.ИсториятаЕлен Стойкова е дъщерята на шефа на областната дирекция „Земеделие” в София – област - Христина Стойкова.Регистрирана е още 19-годишна като земеделски производител. Елен е от земевладелците, които до преди 2 години бяха масово явление – стопани на пасища без животни, които взимаха големи европейски субсидии, само за да косят тревата и да чистят ливадите.През 2015 г. истинските животновъди възроптаха, че заради тези хора за тях не са останали площи, които да заявят за субсидии. Държавата отстъпи и законът ограничи практиката.От 2013 г. до началото на 2016 г. обаче дъщерята на земеделския директор е взела хиляди левове за поддържане на над 1300 декара пасища в Челопеч, където, случайно или не, ведомството на майка ѝ е одобрявало площите преди кандидатстването за парите пред Държавен фонд „Земеделие”.Вичо Вичев е бащата на Христина Стойкова. Той и майка ѝ са регистрирали фирма, която е спечелила еврофинансиране по друга програма към земеделието – за къщи за гости. С максимума подпомагане по програмата – 380 000 лв. те са построили три красиви къщи близнаци край Сливница.Като председател на комисия, дъщеря им Христина Стойкова е преобразувала земята под къщите от земеделска в урбанизирана.OFFNews потърси за коментар МЗХ, но към момента на публикуване на този материал те нямаха официална позиция по темата.", "date": "2017.10.13", "title": "Дядо, мама и внуче в шуробаджанашка схема в земеделието"}
{"url": "https://offnews.bg/ikonomika/nap-zapochva-sabotno-nedelni-i-noshtni-proverki-667219.html", "text": "Националната агенция за приходите започна да извършва проверки след работно време в делничните дни, в събота и неделя и на празници, съобщи БНТ.Причината е, че след края на работното време на данъчните заведенията отчитат пред НАП спад в оборотите си, което буди съмнения за нередности.През октомври при проверки след 17.30 ч. са открити около 200 нарушения.Данъчните дават пример с проверки, направени в късните часове в три заведения в Студентски град в София. В едно от тях след определен час просто не били издавани касови бележки, въпреки че имало клиенти, по думите на Владимир Василев, началник \"Оперативни проверки\". В касата имало повече пари. Нарушението ще бъде санкционирано с 3 хил. до 10 хил. лева.При такива нарушения се издава и заповед за запечатване на обекта за 1 месец.Към другите две заведения са предприети допълнителни мерки за доказване на изправността.", "date": "2017.10.13", "title": "НАП започва съботно-неделни и нощни проверки"}
{"url": "https://offnews.bg/obshtestvo/uprazhniava-li-se-natisk-za-iztegliane-na-tezhkite-sluchai-ot-fonda-za-667215.html", "text": "Нов скандал назрява във Фонда за лечение на деца, стана ясно от думите на члена на Обществения съвет Пенка Георгиева, която гостува в сутрешния блок на bTV.Георгиева съобщи за смущаваща практика на новия директор д-р Мариета Райкова на последното заседание на Обществения съвет в сряда, 11 октомври. По думите на Пенка Георгиева директорът оказва натиск върху родители на тежко болни деца да оттеглят заявленията си, за да може да останат само по-леките случаи и да се подобри имиджът на фонда.Самата Георгиева цитира няколко примера в подкрепа на думите си.Първият бе по повод разглеждането на молбата на семейството на едногодишните сиамски близнаци от Сливен, които получиха окончателен отказ от фонда на последното заседание. Георгиева каза, че докато изслушвали доклада на професор по случая, шефката на фонда на няколко пъти го прекъснала и едва след последвал скандал членове на Обществения съвет успели да зададат въпросите си към лекаря. Тя подчерта, че заключението на 17-те експерти за близнаците е категорично и самата тя не се съмнява в него, защото евентуална операция крие сериозен риск за живота на двамата близнаци. Въпреки това, преди да гласуват решението, членовете на Обществения съвет искали да се уверят, че всичко в интерес на децата е направено, затова държали да зададат въпросите си към докладчика.„Първоначално си помислих, че е за да не се губи време, но когато размислих, видях, че има голям проблем”, подчерта Георгиева. Тя посочи, че на същото заседание имало три молби от родители за прекратяване на заявленията им за лечение на болни деца. Това било твърде необичайно - при предишните директори такива молби били единични и голяма рядкост.В поне един от тези случаи директорката на фонда искала прекратяване с мотива, че родителите не са дали нужните медицински документи – макар да става дума за изследване, за което трябва да се чака, а заявлението да е било подадено преди по-малко от месец.\"Да, тя () е притискала родителите да оттеглят своите заявление\", обяви Пенка Георгиева.На Пенка Георгиева се обадил и друг родител на болно дете, журналист от национална медия. Майката била обект на натиск от страна на администрацията на фонда: „Упражнява се натиск върху нея да оттегли заявлението си, защото детето е „трудно”. Има такава инструкция. Питам здравния министър: Кой даде тези инструкции?”. Според нея всичко е резултат „на една гола амбиция на един човек да бъде директор”Георгиева каза, че вероятно ще напусне Обществения съвет след влизането в сила на новия му правилник, с който на членовете се забранява участие в обществени дискусии.", "date": "2017.10.13", "title": "Упражнява ли се натиск за изтегляне на тежките случаи от Фонда за лечение на деца?"}
{"url": "https://offnews.bg/tenis/neveroiaten-grigor-dimitrov-zagubi-v-novo-shou-s-nadal-video-667235.html", "text": "Григор Димитров показа най-добрия тенис в кариерата си досега, но и това се оказа недостатъчно срещу нечовека Рафаел Надал. Българинът отстъпи 4:6, 7:6 (4), 3:6 на световния номер 1 в тениса на четвъртфинала на турнира от серията Мастърс в Шанхай  ($5 924 890).В китайския мегаполис видяхме едни бъдещ шампион в лицето на нашето момче! Уникални удари, страхотна тактика, железни нерви. Гришо играеше и за публиката, която го оцени и определено взе неговата страна. На трибуните имаше и няколко родни трибагреника. Димитров няма от какво да сe срамува! С този тенис се задава и първа титла от Големия шлем, повече от сигурно е! Иначе това беше втора поредна драма в три сета с Надал. Само преди седмица той загуби от Матадора и полуфинала в Пекин. Българинът остава с една победа и 10 поражения срещу испанския гений.Двамата започнаха директно със страхотния тенис, като ще се запомни разиграване още в третия гейм, което световните медии завъртяха веднага с етикет \"сензационно\".Всеки печелеше подаването си до 4:4. Тогава Матадора притисна здраво Гришо и направи пробив. После лесно затвори сета.Вторият предложи също тенис от топ класа. Миниобрати, удари от друга планета - всичко, което естетите могат да си пожелаят. И Рафа, и Григор взимаха своите сервиси и логично се стигна до тайбрек.Там българинът направи едни от най-хубавите минути в своята кариера, доказвайки, че е израснал невероятно във всяко отношение, най-вече психологическо. Надал му поведе 3:0, после 4:2 точки. И мачът изглеждаше приключен. Нашето момче обаче направи извънземен обрат и с 5 поредни точки спечели тайбрека, а с това изравни и сетовете.Третият започна без грешка при подаванията на Димитров. Матадора определено изпитваше затруднения при своите, защото отсреща имаше един неуморен съперник. Гришо гонеше и безнадеждните топки, хвърляше се, правеше шпагати. Няколко пъти вдигна публиката на крака с уникални изпълнения. За съжаление пропусна отлична възможност за пробив при 2:2, когато поведе с два минаващи удара за учебниците по тенис. И в следващия световният номер 1 в тениса нанесе своя удар. Надал проби Гришо и като че ли успя да го пречупи 4:2.  С лекота затвърди преднината при своя сервис за 5:2. Като че ли всичко беше решено. Така и стана, въпреки че хасковлията показа отново уникални умения, но Матадора затвори мача с 6:3 ", "date": "2017.10.13", "title": "Невероятен Григор Димитров загуби в ново шоу с Надал (видео)"}
{"url": "https://offnews.bg/obshtestvo/aleksandar-spas-izmamil-uchiteli-i-prokurori-s-bileti-za-la-skala-667238.html", "text": "Разкритията за нови и нови измами на измисления фейсбук персонаж \"Александър Николов\" не стихват.По последна информация българският Остап Бендер - Спас Василев-Мурджов от благоевградското село Кочериново - е ужилил учители от Благоевград и военен прокурор. Срещу него дори са заведени жалби, работата по които сега ще бъде подновена.По информация на благоевградския вестник \"Струма\" през 2010 г. 33-годишният мъж е измамил свои бивши учители и съученици от Езиковата гимназия в града, като им предлагал евтини самолетни билети. Целта била евтино посещение на постановката в италианската Ла Скала в Милано. Потърпевшите загубили общо 1700 лева. След като ги получил, Спас прекъснал връзката с жертвите на своята измама.Тогава било образувано разследване срещу неизвестен извършител, а 6 месеца по-късно делото било спряно поради неустановен извършител, отбелязва изданието.През 2014 г. в Районна прокуратура – Благоевград е имало образувано досъдебно производство и за друга измама на ловкия Александър-Спас, отново с посещение на Ла Скала. Тогава на \"офертата\" се закачили 11 души от Благоевград и военен прокурор от София. Те дали по 200 лева и не получили нищо.Очаква се прокуратурата да повдигне нови обвинения срещу измамника.", "date": "2017.10.13", "title": "Александър-Спас измамил учители и прокурори с билети за Ла Скала"}
{"url": "https://offnews.bg/sviat/strelba-v-shvetcia-chetirima-raneni-667214.html", "text": "Четирима души са приети в болница след стрелба в южношведския град Трелеборг късно снощи, предаде ДПА.Изглежда двама души са били простреляни при инцидента, случил се близо до основната търговска улица на града, а още двама получили други наранявания.Причините за стрелбата засега са неизвестни.Шведската информационна агенция ТТ цитира свидетел, който разказва, че чул шест силни гърмежа от апартамента си и видял няколко души да тичат наоколо. Полицията пристигнала малко след стрелбата. Неуточнен брой хора са задържани за разпит, а разследването е поето от специално звено за борба с тежката престъпност, посочи полицията.", "date": "2017.10.13", "title": "Стрелба в Швеция, четирима ранени"}
{"url": "https://offnews.bg/tehnologii/7-prichini-da-reklamirate-biznesa-si-v-instagram-667213.html", "text": "От своето начало през 2010 г. досега социалната мрежа Instagram се радва на голям успех, а нейните потребители нарастват с всяка изминала година, като само в България те наброяват повече от 170 хиляди (и над 400 млн. в цял свят). Това е една от най-големите социални платформи за споделяне на снимки и видеа (80 млн. на ден), което я прави отличен избор за маркетинг от редица марки в сферата на модата, козметиката, бижутерията, хранителната промишленост, развлекателния бизнес, туризма и редица други. Ако и вие се занимавате с бизнес, но вашият продукт все още не присъства в социалната мрежа, вижте тези 7 причини да стартирате Instagram реклама, които маркетинг специалистите от  ни споделиха:1. Чрез Instagram можете да постигнете много различни цели като увеличаване популярността на марката, лансиране на нови продукти, привличане на посетители към уебстраницата ви, преглед на видео материали, промотиране на мобилно приложение, събития и др. Тъй като това е социална мрежа, в която властва визуалното съдържание, ако разполагате с добри изображения и видеа, си заслужава да ги качите и промотирате именно тук. Подобно на Facebook, Instagram позволява да добавяме бутон с призив за действие към рекламата си, като например „Пазарувай сега“, „Инсталирай сега“, „Регистрирай се“ и „Научи повече“, с което улесняваме аудиторията да предприеме действие съгласно целите на рекламата.2. Instagram предлага подробно таргетиране на рекламата по редица показатели като пол, възраст, местоположение, операционна система на мобилното устройство, интереси, език. За да се убедите в това колко точно една реклама достига до конкретен потребител, който би имал интерес от нея, трябва само да станете потребител в социалната мрежа и да започнете да следите определени марки, които ви интересуват. Постепенно ще забележите как рекламите, които виждате, стават все по-тясно таргетирани и съвпадат с вашите интереси. Така работи мрежата, за да осигури най-доброто преживяване на своите потребители, а това я прави отлично място, на което вие можете да достигнете до своите потенциални купувачи.3. Степента на ангажираност (Engagement rate) на потребителите в Instagram е по-висока (4,21% по данни на Forrester) в сравнение с тази в която и да е друга социална медия. Това означава, че потребителите в Instagram са много по-склонни да взаимодействат с една марка, отколкото са например тези във Facebook.Снимките на брандове в Instagram генерират над 55 пъти по-висока потребителска ангажираност там, отколкото във Facebook. Освен това, според данни на Shopify, потребителите в Instagram са склонни да харчат повече пари за марките, които следват там, в сравнение с тези във Facebook или Twitter. Причината е в качествените изображения, които въздействат силно на емоциите на потребителите и са достатъчни да ги подтикнат към покупка. А Instagram е отлична платформа за споделяне и промотиране на подобни изображения.4. Instagram е перфектното място за вашата реклама, ако целевата ви група са млади хора на възраст 18-29 години, или т. нар. поколение Y (Millenials). Това са хора, които активно пътуват, забавляват се и тестват различни неща, споделяйки от телефоните си своите преживявания и впечатления, независимо къде се намират. Ако вашата марка е в социалните мрежи и особено в Instagram, създавате чудесна възможност доволните потребители да ви намерят и сами да я рекламират и препоръчват на своите приятели.5. За разлика от обхвата на публикациите и рекламата във Facebook, която през последните години претърпя спад, рекламата в Instagram се радва на значително по-голям обхват, което означава, че с 10 долара например можете да достигнете до по-голяма аудитория. Органичният обхват на публикациите в Instagram също се е увеличил през последните години, което означава, че поддържайки активен профил на вашата марка в тази социална мрежа ще достигате до много по-голям кръг от последователи и потенциални купувачи, отколкото във Facebook.6. Ако рекламирате във Facebook си заслужава да го направите и в Instagram, тъй като двете социални мрежи са свързани и рекламата във втората може да се управлява лесно от рекламния акаунт в първата. Това позволява рекламата ви да стигне до много повече хора и спестява време, тъй като можете да използвате еднакво изображение, послание и таргетиране едновременно за двете мрежи. Освен това, за да рекламирате в Instagram не е задължително да имате профил там, тъй като всичко може да се управлява от Facebook, който просто създава акаунт с името на Facebook страницата ви. Анализът на ефективността на рекламата в Instagram също лесно може да се направи през рекламния ви профил във Facebook.7. И най-важната, според маркетинг специалистите на BeShared причина е, фактът, че все още малка част от бизнеса (около 36%) използват Instagram, така че това я прави чудесна платформа за вашата реклама. Точно в този момент имате шанс да достигнете до потребителите преди вашите конкуренти. За сравнение над 90% от търговците са вече във Facebook, което означава че там потребителското внимание е пренаситено с рекламни предложения. В Instagram имате възможност да блеснете, но не чакайте, а започнете сега, докато конкурентите ви се бавят и все още рекламират само във Facebook.", "date": "2017.10.13", "title": "7 причини да рекламирате бизнеса си в Instagram"}
{"url": "https://offnews.bg/obshtestvo/na-8-mesta-v-sofia-bez-voda-dnes-667188.html", "text": "\"Софийска вода\" предупреди за планово спиране на водата на някои места в столицата днес.От 10 до 18 ч. няма да има вода в жк „Люлин“ 5 на бл. 541, бл. 546, бл. 561, бл. 565 (висока зона) бул. „Д-р Петър Дертлиев“ №129.В жк „Овча купел“ също няма да има вода, от 9 до 21 ч., по бул. „Президент Линкълн“, ул. „Кърпи кожух“, ул. „Кукуряк“.В кв. „Симеоново“ тя също ще бъде спряна. От 9 до 19 часа на сухо ще са на бул. „Симеоновско шосе“, ул. „Ягода“, ул. „Малина“, ул. „Божур“, ул. „Шумако“, ул. 77, ул. 82, ул. 85, ул. „Околовръстен път“, бул. „Симеоновско шосе“, ул. „Горска ела“, ул. „Проф. Боян Ничев“, ул. „Златен век“, ул. „Куила“.След възстановяване на водоснабдяването е възможно временно повишаване мътността на водата.След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Центърът също ще е без вода днес - от 9 до 21 часа тя ще бъде спряна по бул. „Патриарх Евтимий“ от ул. „Ген.Скобелев“ до ул. „Княз Борис I“, по ул. „Княз Борис I“ от бул. „Патриарх Евтимий“ до ул. „Гургулят“.В жк „Дружба“ 2 няма да имат вода от 9 до 19 часа живеещите в бл. 301.Във вилна зона „Мало Бучино“ водоподаването ще бъде спряно от 9 до 16 часа на ул. „Хаджи Димитър“ и ул. „Христо Ботев“.Жк „Стрелбище“ също е в списъка. Там няма да има вода 10 до 17 часа по ул. „Нишава“ от ул. „Червена роза“ до ул. „Златишки проход“.Жк. „Бъкстон“ също е засегнат от ремонтите днес. От 10 до 14 часа няма да има вода по ул. „Тодор Каблешков“ от ул. „Ген.Ал.В.Суворов“ до бул. „Цар Борис III“ бул. „Цар Борис III“ от ул. „Пирин“ до ул. „Тодор Каблешков“ и ул. „Майор Горталов“.", "date": "2017.10.13", "title": "На 8 места в София без вода днес"}
{"url": "https://offnews.bg/obshtestvo/otbeliazvame-svetovnia-den-bez-sutien-667202.html", "text": "Днес отбелязваме Световния ден без сутиен, който има за цел да подкрепи информираността за рака на гърдата.Инициативата е един оригинален начин жените да покажат, че са запознати с рисковете, водещи до това тежко заболяване, както и с начините за превенция от него.Ракът на гърдата е сериозен здравен проблем, който има големи обществени и социални последици за жените в целия свят.През последните десетилетия са постигнатите значителни успехи в неговата диагностика и лечение, но проблемът продължава да съществува и придобива все по-комплексен характер.В момента ракът на млечната жлеза е най-често срещания при жените както в България, така и по света. Такива са 25 % от всички злокачествени заболявания.Ракът на гърдата представлява злокачествен тумор, който води началото си от клетките на самата гърда. Туморните клетки при рака на гърдата произлизат от нездрави клетки, при които е възникнало смущение при клетъчното делене.У нас смъртността при жените с рак на гърдата е около 16,4% от откритите случаи, което показва, че това заболяване може да се лекува като всяко друго, стига да е открито навреме.", "date": "2017.10.13", "title": "Отбелязваме Световния ден без сутиен"}
{"url": "https://offnews.bg/drugi/shouto-v-shanhaj-i-mnogo-futbol-v-efir-dnes-667207.html", "text": "08:00 Тенис, турнир за мъже в Шанхай Mtel sport 109:00 Тенис, турнир за жени в Тянжин Mtel sport 209:00 Тенис, турнир за жени в Хонконг F+/Sport+11:00 Голф Mtel sport 214:15 Футбол, СП до 17 г., Герания – Гвинея Ewrosport 214:35 Футбол, Гуанчжоу – Янбиан Mtel sport 215:00 Колоездене, обиколка на Турция Евроспорт 116:00 Монтана – Царско село Диема спорт16:30 Голф Mtel sport 217:00 Тенис, турнир за жени в Линц Евроспорт 117:15 Футбол, СП до 17 г., Испания – КНДР Евроспорт 217:55 Тото, теглене на тиража bTV18:15 Футбол, Ирландия - България (до 17 г.) БНТ НD18:30 Волейбол, \"Хебър\" - \"Нефтохимик\" Диема спорт 219:30 Футбол, \"Ахмат\" - \"Спартак\" (М) Mtel sport 220:00 Футбол, \"Берое\" - \"Локомотив\" (Пд) Диема спорт20:00 Баскетбол, Евролига, \"Жалгирис\" – „Цървена звезда” Mtel sport 121:30 Футбол, \"Щутгарт\" - \"Кьолн\" Евроспорт 221:45 Футбол, \"Лион\" - \"Монако\" Диема спорт 221:45 Футбол, \"Бирмингам\" - \"Кардиф\" Нова спорт22: Баскетбол, Евролига, \"Барселона\" – \"Панатинайкос\" Mtel sport 102:00 NHL, \"Ню Джърси\" - \"Вашингтон\" Mtel sport 203:50 Moto GP, Гран при на Япония (трен.) Mtel sport 106:30 Moto 3, Гран при на Япония (кв.) Mtel sport 107:00 Тенис, турнир за жени в Тянжин Mtel sport 207:30 Moto GP, Гран при на Япония (кв.) Mtel sport 1", "date": "2017.10.13", "title": "Шоуто в Шанхай и много футбол  в ефир днес"}
{"url": "https://offnews.bg/izvan-terena/dzhordzh-uea-vodi-za-prezident-na-liberia-667212.html", "text": "Ранна преднина в изборите за президент на Либерия взе футболната легенда Джордж Уеа. Бившият ас на Милан води в 11 от 15 области. Гласуването обаче продължава. Неговият основен противник и настоящ вицепрезидент Джоузеф Боакаи е победител в единия регион и втори в почти всички останали. Кандидат обаче печели с над 50 процента от гласовете. Ако това не стане тази седмица, ще има втори тур през ноември.Изборите трябва да изберат наследник на Елен Джонсън - първата жена президент в Африка и носител на Нобелова награда за мир.Навсякъде текат фалшиви новини, че изборите са приключили и Уеа е новият президент. Подлъга се дори мениджърът на Арсенал - мосю Арсен Венгер.Той побърза да честити на официална пресконференция на \"топчиите\" преди мача с Уотфорд. \"Не е толкова често спортна личност да ръководи своята страна. Поздравления\", изложи се леко Венгер.За по-младите - Джордж Уеа спечели Златната топка през 1995 година. Направи страхотни сезони за Монако, ПСЖ и Милан. После мина за кратко през английските Челси и Манчестър Сити.", "date": "2017.10.13", "title": "Джордж Уеа води за президент на Либерия"}
{"url": "https://offnews.bg/obshtestvo/balgarite-karame-naj-starite-koli-v-evropa-667209.html", "text": "Българите карат най-старите коли в Европа, показват данните на Европейската асоциация на вносителите на автомобили за 2016 г.Средната възраст на автомобилите в Европейския съюз като цяло е малко над 10 години, а у нас двойно повече - над 20 години.В същото време, средно на 1000 българи се падат около 510 регистрирани автомобила.По данните на МВР около 40 на сто от автомобилния парк у нас през миналата година е бил над 20 годишен, при общо регистрирани над 4 млн. автомобила в страната или около 1 милион и 6 хиляди стари коли по пътищата у нас.Едва 17 на сто от колите са били под 10 години. Само миналата година са купени и регистрирани над 266 хиляди употребявани коли.Най-нови коли в ЕС карат белгийците - средно на 7 години. В Дания, Великобритания и Германия възрастта на автомобилите е средно 8 години, във Франция – 9 и Италия – 10.Освен в България с регистриран над 20-годишен автопарк, най-стари автомобили като цяло са отчетени в Полша - 17 години, Латвия и Литва - 16 години, Румъния - 15 години, Унгария, Чехия и Гърция - по 14 години, Финландия и Португалия – 12 години и Испания - 11 години.Най-много автомобили на глава от населението са маркирани в Малта - 775 автомобила на 1000 души. Следват нея се нареждат Люксембург - 745, Италия - 706, Германия - 600 и др.В Румъния има най-малко автомобили на глава от населението - едва 308 на 1000 души. В Унгария - 377, Латвия и Хърватия - по 390, Словакия - 438 коли на 1000 души и др.Повече от половината коли в ЕС карат с бензин - 56 процента. Около 40 процента са автомобилите на дизел и едва около 4 процента - с алтернативни горива.", "date": "2017.10.13", "title": "Българите караме най-старите коли в Европа"}
{"url": "https://offnews.bg/obshtestvo/slanchevo-s-temperaturi-do-25-gradusa-dnes-667189.html", "text": "Слънчево, с температури до 25 градуса ще е времето днес, показва прогнозата на Националния институт по метеорология и хидрология при БАН.Вятърът от запад-северозапад ще се усили до умерен, в Дунавската равнина временно и силен.Атмосферното налягане ще е по-високо от средното за октомври и няма да се променя съществено.Над планините ще е предимно слънчево. Ще духа умерен, по билата – до силен северозападен вятър. Максималната температура на височина 1200 метра ще около 14°, на 2000 метра – около 7°.Над Черноморието ще е предимно слънчево, с временни увеличения на облачността над северните райони. Вятърът от северозапад ще се усили. Максимална температура на въздуха: 20-23°. Температурата на морската вода е 17-18°. Вълнението на морето ще е 1-2 бала.Прогнозата за следващите няколко дни:", "date": "2017.10.13", "title": "Слънчево, с температури до 25 градуса днес"}
