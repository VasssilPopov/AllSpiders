{"url": "https://offnews.bg/politika/tcvetanov-napuska-parlamenta-no-ostava-zam-predsedatel-na-gerb-700158.html", "text": "Цветан Цветанов напуска парламента, но остава зам.-председател на ГЕРБ и шеф на предизборния щаб на партията. Той направи изявлението след среща с премиера Бойко Борисов. Двамата разговаряха малко след като Цветанов кацна в София след работно посещение в САЩ.До решението му се стигна след скандала с апартаментите, купени на цени под пазарните.  Цветанов е купил апартамент от \"Артекс\" от 315 кв. м с частен ВИП асансьор до него за 627 евро на квадратен метър, макар че цените в луксозната сграда започват от 2600 евро на кв. м.Освен това стана ясно, че само 4 дни преди да купи апартамента си в сградата с буквите на улица \"Латинка\", Цветан Цветанов е инициирал проверка срещу строителната фирма.Цветанов коментира, че не е получил натиск да подаде оставка. Той посочи, че е говорил с Борисов и със съпругата си, но сам е взел решението. Аз съм на 53 години, Борисов, да е жив и здрав, ще стане на 60. Мислите ли, че двама големи мъже могат да се държат като тийнейджъри, каза Цветанов в отговор на въпроса дали е получил натиск. Попитан какво му е казал Борисов по време на срещата, Цветанов посочи, че двамата са се прегърнали и са обсъдили стъпките оттук нататък.На въпрос как е успял да си купи апартамент на толкова по-ниска цена Цветанов заяви само, че това са отношения между купувач и продавач. Той каза, че не чувства никаква вина във връзка със скандала, колегите му също нямали вина.", "date": "2019.03.27", "title": "Цветанов напуска парламента, но остава зам.-председател на ГЕРБ"}
{"url": "https://offnews.bg/politika/kabinetat-odobri-pravilnik-za-prilaganeto-na-zakona-za-horata-s-uvrezh-700160.html", "text": "Правителството прие Правилник за прилагане на Закона за хората с увреждания. С него се доразвива новата правна рамка за защита на правата на хората с увреждания и се уреждат областите и средствата за оказване на подкрепа.С нормативния акт се регламентира редът за избор на представители на всички организации на и за хора с увреждания за членове на Съвета за наблюдение, който ще осъществява функциите по насърчаване, защита и наблюдение на прилагането на Конвенцията за правата на хората с увреждания. С нормативния акт се определя редът, по който ще се извършва индивидуална оценка на техните потребностите. Тя ще се прави по искане на човека с увреждане или на негов законен представител, както и служебно, и ще се изготвя от специализирани отдели в дирекциите „Социално подпомагане“ на Агенцията за социално подпомагане.Въвежда се индивидуален подход при извършването на оценката. За всеки конкретен случай ще бъде определян водещ служител, който ще обработва цялата налична информация. Всеки човек с увреждане или неговият законен представител ще има право да присъства на заседанието, на което ще се изготвя индивидуалната оценка на неговите потребности. Тя ще се предоставя на директора на дирекция „Социално подпомагане“ за предприемане на действия за предоставяне на конкретни подкрепящи мерки.В правилника са регламентирани и условията за отпускане, изплащане и прекратяване на финансовата подкрепа за хората с увреждания въз основа на изготвената индивидуална оценка. В нормативния акт се определя и редът за разработване и финансиране на програми и проекти за насърчаване на стопанската инициатива в интерес на хората с увреждания, както и начинът за финансиране на работодатели за осигуряване на достъп до работното място за хората с трайни увреждания. Правилникът урежда реда за финансиране на проекти за осигуряване на заетост на хората с увреждания в специализирана работна среда и за стартиране на самостоятелен бизнес.Регламентира се и редът за изпълнение на квотните задължения на работодателите за наемане на хора с трайни увреждания. Всяка година до 31 март работодателите ще трябва да уведомяват Агенцията по заетостта за изпълнението на квотата. Определят се и условията, при които работодателите се освобождават от задълженията за изпълнение на квотата поради обективни причини, както и плащането на ежемесечни компенсационни вноски при нейното неизпълнение в размер 30 на сто от минималната работна заплата за страната за всяко незаето работно място за човек с трайно увреждане. Определени са видовете алтернативни мерки, с чието прилагане работодателите се освобождават от изплащане на компенсационни вноски за периода на неизпълнение на квотата.В правилника са определени условията и редът за финансиране на създаването и функционирането на Центрове за защитена заетост като механизъм в подкрепа трудовата интеграция на хора с множество трайни увреждания.Регламентира се и редът за създаване й поддържане на информационната система, в която ще има профил за всеки човек с увреждане.", "date": "2019.03.27", "title": "Кабинетът одобри правилник за прилагането на Закона за хората с увреждания"}
{"url": "https://offnews.bg/obshtestvo/vse-poveche-zhertvi-na-trudova-eksploatatcia-kak-da-se-predpazim-700166.html", "text": "С началото на пролетта стартира активното наемане на работници за сезонна заетост в чужбина – най-често за работа в селското стопанство, строителството и туризма. По този повод ИА “Главна инспекция по труда” напомня някои от основните правила, с които трябва да се съобразяват търсещите работа лица преди да заминат да работят зад граница, за да се предпазят от евентуална измама или нарушаване на трудовите им права.Използването на интернет, и в частност на социалните мрежи, като единствен начин за контакт, отказ от лични срещи или определяне на такива на публични места вместо в офис, от страна на предлагащите работа, са сигнали за евентуална измама. Отказът за сключване на договор или предлагането на договор на език, който лицето не разбира също предполага риск от измама. Подобна опасност има и когато предприятие, неизвършващо никаква дейност в България, сключва договори с работници с обещанието след това да ги командирова веднага зад граница (т.н. предприятия пощенски кутии). Ако предлагащите работа задържат личните документи на лицата, това може да бъде сигнал за попадане в схема за трафик на хора с цел трудова експлоатация.Измамата и трафикът на хора са престъпления по смисъла на закона и ИА ГИТ няма правомощия да упражнява контрол, но сигнализира компетентните органи, когато й стане известна подобна информация. Инспекцията по труда може да се намеси, когато при изпращането на работа в чужбина или командироването е нарушено трудовото законодателство. Зачестяват обаче случаите, в които наетите не могат да предоставят достатъчно информация, за да бъде идентифицирана фирмата, която ги е изпратила или командировала, или местният им работодател, за да може контролните, а при необходимост – разследващите органи да се намесят.Търсещите работа в чужбина трябва предварително да проучат дали фирмите, които им предлагат осигуряване на заетост зад граница, имат регистрация в Агенцията по заетостта като фирми посредници или предприятия, които осигуряват временна работа. Списъците са публични и достъпни на сайта на АЗ. При командироване трябва да се провери дали фирмата, която им предлага договор, извършва идентична дейност в България, което е условие за реално командироване.Всяко искане на такси и други плащания под каквато и да е форма за осигуряване на работа в чужбина са забранени. Законодателството изрично регламентира, че фирмите посредници и предприятията, осигуряващи временна работа нямат право да искат такси под каквато и да е форма. Заплащането трябва да бъде от работодателя, за когото осигуряват работна ръка. Работодателите, които командироват свои работници и служители за изпълнение на дейности в чужбина, също нямат право да искат такси. Най-често се искат суми за издаване на формуляр А1 за командироването им, който се издава напълно безплатно от НАП. При евентуално плащане е наложително да се поискат документи, доказващи за какво са заплатените суми.Лицата, търсещи работа, следва да бъдат запознати предварително и писмено с минималните условия на труд и заплащане в държавата, в която се полага трудът. Предварително между страните трябва да бъдат уговорени и разходите за транспорт, квартира и др.При изпращане от предприятие, което осигурява временна работа, лицето трябва да сключи трудов договор с него, в който да е разписано при какви условия на труд в предприятието ползвател ще работи. Трудовият договор трябва да съдържа данни за страните и определя: размера на основното и на допълнителните трудови възнаграждения с постоянен характер; условията за полагане на извънреден и на нощен труд и размера на заплащането им; продължителността на работния ден и на работната седмица; на дневната, междудневната и на седмичната почивка, както и дните на официалните празници в приемащата държава; размера на платения годишен отпуск; финансови условия на изпращането извън посочените (пътни разходи, квартира и др.).Когато предприятие командирова зад граница свои работници и служители за предоставяне на услуги, с които има сключен и регистриран в НАП трудов договор, работодателят трябва да подпише с командированите лица и споразумение за изменение на договора за периода на командировката. В него се разписват всички условия на командироването, включително се регламентират и разходите за транспорт и спане и др. Дали командироването е законосъобразно може да бъде проверено и чрез попълване на въпросник в сайта, създаден от ИА ГИТ по проект „Контрол на командированите лица“. След анализ на отговорите системата предупреждава дали има риск от „фалшиво“ командироване.Анкетата може да бъде попълнена на интернет адрес  Лицата, търсещи работа в чужбина, трябва да знаят, че когато използват услугите на фирми посредници, трябва да тръгнат от България с подписан трудов договор с чуждестранен работодател, преведен на български или на разбираем за тях език и на езика на приемащата държава. Важни реквизити от трудовия договор са всички данни за работодателя, условията на труд и заплащане. Именно договорът е документът, чрез който на по-късен етап, при необходимост, може да се извърши проверка и да се защитят правата на работника. Трябва да имат сключен и посреднически договор с фирмата посредник, който включва определени клаузи, разписани в специална наредба. Този договор задължително трябва да съдържа коректните данни на посредника и мястото, на което е подписан.Важно е търсещите работа лица да имат достатъчно данни за посредниците или за предприятията, които ги изпращат или командироват в чужбина, по които след това същите да бъдат идентифицирани, за да бъде упражнен контрол или при необходимост извършено разследване от компетентните органи.В рамките на контролната си дейност през 2018 г. са извършени 1415 бр. проверки, свързани с трудовата мобилност и трудовата мобилност и трудовата миграция. За отстраняване на констатираните общо 5561 броя нарушения Инспекцията предприе спрямо работодателите и посредниците над 4700 принудителни административни мерки, основно задължителни за изпълнение предписания. Съставени са и 536 акта за установяване на административни нарушения. Най-често нарушенията са свързани с неуговаряне на минималните условия на труд, неосигуряване на минималното заплащане, липса на някои задължителни реквизити в трудовите договори и в споразуменията при командироване, липса на договор между фирмата посредник и предприятие, за което се набира персонал в приемащата държава.", "date": "2019.03.27", "title": "Все повече жертви на трудова експлоатация. Как да се предпазим?"}
{"url": "https://offnews.bg/sviat/tereza-mej-obeshta-da-podade-ostavka-ako-deputatite-odobriat-sdelkata-700168.html", "text": "Британският премиер Тереза Мей обеща да подаде оставка, ако парламентът одобри споразумението за Брекзит. Мей е направила изявлението на среща с депутати от Консервативната партия. Според депутат, пожелал анонимност, тя не е дала точна дата, на която ще подаде оставка, но е намекнала, че това ще стане в разумни срокове. \"Готова съм да напусна тази работа по-рано отколкото възнамерявах в името на това, което е правилно за нашата страна и за нашата партия\", е заявила Мей, цитирана от Би Би Си.По думите ѝ депутатите от Консервативната партия не искат тя да води следващата фаза от преговорите за Брекзит и затова няма да пречи.\"Знам, че някои хора се боят, че ако одобрите споразумението за оттегляне, ще приема това като разрешение да започна преговорите във втората фаза без необходимите дебати. Няма да го направя. Чух мнението ви. Но трябва да прокараме тази сделка и да проведем Брекзит\", е казала тя. \"Моля всички ви в тази стая да подкрепите сделката, за да изпълним историческия си дълг - да изпълним решението на британския народ и да напуснем ЕС по гладък и уреден път\", е допълнила британската премиерка. Според експерти оставката на Мей може да се очаква през май. Ако Мей подаде оставка, това ще остави управлението в ръцете на партията ѝ. Подобен беше случаят през 2016 г., когато тогавашният премиер Дейвид Камерън подаде оставка след референдума за Брекзит. В този случай партията ще трябва да си избере нов лидер, който ще стане и премиер. Британските депутати провеждат днес серия от ориентировъчни гласувания по разнообразни варианти за развръзка на Брекзит. Те няма да имат задължителен характер за правителството. Срокът за решение по споразумението за излизането на страната от ЕС обаче изтича. ", "date": "2019.03.27", "title": "Тереза Мей обеща да подаде оставка, ако депутатите одобрят сделката за Брекзит"}
{"url": "https://offnews.bg/politika/tcvetanov-za-apartamentgejt-ne-sam-napravil-nishto-nemoralno-700163.html", "text": "След среща с премиера Бойко Борисов Цветан Цветанов обяви пред репортери в Народното събрание, че напуска парламента като лидер на ПГ на ГЕРБ, но остава на постовете си зам.-председател на партията и председател на предизборния щаб. Оставката на Цветанов е следствие на скандала с апартаментите, купени от кадри на ГЕРБ на цени под пазарните. Разследване на \"Свободна Европа\" и гражданската организация \"Антикорупционен фонд\" показа, че Цветанов е купил апартамент от \"Артекс\" в замяна на два предишни негови апартамент и доплащане на стойност 100 хил. лв.От данните от сделката става ясно обаче, че Цветанов е придобил апартамент 315 кв. м с частен ВИП асансьор до него за 627 евро на квадратен метър, макар че цените в луксозната сграда започват от 2600 евро на кв. м. Освен това стана ясно, че само 4 дни преди да купи апартамента си в сградата с буквите на улица \"Латинка\", Цветан Цветанов е инициирал проверка срещу строителната фирма, а в същия ден, в който е заменил своите апартаменти, те са били купени от бившия служител на щаба на ГЕРБ Симеон Велков.СделкатаЦветанов за пореден път повтори, че всичко, което е направил, е напълно законно. Той коментира факта, че дни преди да стане собственик на имота в \"Литера\",, като заяви, че като председател на вътрешната комисия е направил изисканото от закона и е изпратил писмото до компетентните институции. Той отрече и да се е опитвал да прикрие проверката след сключената впоследствие сделка с \"Артекс\". Цветанов коментира още  начело с него, които са позволили на фирма \"Артекс\" да продължи проекта си за небостъргача \"Златния век\" в кв. Лозенец. \"Всички специалисти категорично заявяват, че този закон няма никакво отношение към тази сграда\", заяви Цветанов. На въпроси защо е купил апартамента си на данъчна оценка той отговори, че въпросът е безсмислен. Запитан защо бившият му служител е купил апартаментите му в деня на замяната и двете сделки са изповядани пред един и същ нотариус, Цветанов започна да обяснява, че Велков е на изключително отговорна позиция и е преминал през редица изпити, за да стигне до нея. \"Това, че Симеон Велков е придобил моите стари апартаменти, в това няма абсолютно нищо, което да е незаконно. Преди това аз съм говорил с Мирянови за ситуацията да си разменя апартаментите и те са приели тази отговорност. На по-следващ етап вече Симеон Велков се е появил\", заяви той.Цветанов , но заяви, че тя със сигурност не е 600 евро на кв. м. \"Аз, това, което казах – има замяна на два апартамента, на два гаража, за един апартамент, с един гараж и разлика около 40 квадрата\", заяви той. ОставкаЦветанов заяви, че не е имало натиск от премиера Борисов да подаде оставка - обсъдили са всички възможни варианти \"като равен с равен\", прегърнали са се и е взел решението сам. \"Аз съм на 53 години, премиерът Борисов, да е жив и здрав, тази година става на 60. Смятате ли, че 53-годишен мъж и 60-годишен мъж ще се държат като тийнейджъри, като някакви хора, които да търсят нещо, което да ги разбива? Ние сме с достатъчно богат житейски опит\", заяви той. От неговите думи още стана ясно, че не подава оставка, защото има нещо нередно, а за да се спрат спекулациите около казуса. Цветанов определи като ключово да се възпрепятстват твърденията, че имало разделение в ГЕРБ. \"Взел съм решение, което действително да даде възможност да направи всякакво успокоение на всички тези спекулации, които медиите тиражират в публичното пространство - че Цветанов иска да вземе ГЕРБ, че Цветанов иска да разцепи ГЕРБ - мога да ви кажа, че винаги съм се ръководил от семейните ценности и знам, че в едно семейство, като има проблем - страдат децата, ако има развод - страдат децата\", заяви той.От думите му стана ясно, че затова е и отказал свои привърженици да идват да го чакат на летището при пристигането му от САЩ или партийни членове да подписват декларации в негова защита.Според него \"няма драма\" в решението, тъй като той ще продължи да работи в името на своята \"кауза\" - партия ГЕРБ.\"Смятате ли, че за нас позицията или постовете, които заемаме, имат някакво значение? Важното е да знаеш, когато правиш един политически проект, да го възприемаш като кауза, аз съм го възприел по този начин. И трябва да ви кажа, че никога, по никакъв начин не съм възнамерявал да правя нещо, което да не кореспондира както с волята на нашия политически лидер, така също и моята съпруга, така също и всичко това, което съм правил последните няколко дни, да разговарям с всички политически структури в страната\", заяви той.От думите му стана ясно още, че е взел решението да подаде оставка преди два дни и половина - т.е. след майко министърът на правосъдието Цецка Цачева и зам.-министърът на спорта Ваня Колева подадоха своите.Цветанов допълни, че ще напусне и сегашната си позиция в Управителния съвет на Европол, но това не гарантира, че тя ще бъде заета от друг българин.ЖертваЦветанов нарече казуса \"атака\" и направи паралел със скандала за незаконното подслушване от края на първото правителство на ГЕРБ. Според него той бива нарочно таргетиран в точно този момент, за да може това да се отрази негативно на партията преди европейския вот през месец май. \"От всичко това, което разбрах, това, че фирма \"Артекс\" е предпочитана от много български граждани, независимо кой каква професия има, независимо кой какъв клиент е, това са хиляди жилища, които са направени. Фокусът пада върху мен, защото може би съм политическото лице, което трябваше да бъде ударено точно в този момент - два месеца преди европейските избори\", заяви той. ПарламентЗапитан дали работата в парламента ще може да продължи без неговото ключово присъствие, Цветанов заяви, че разчита както на депутатите от ГЕРБ, така и на колегите си от другите парламентарни групи да бъдат отговорни.\"Аз съм убеден, че колегите от ПГ са достатъчно отговорни - те имат своята представителност на своите избиратели от съответните многомандатни избирателни райони. Не смятам, че колегите няма да се съобразят с волята и с това, което ние сме декларирали пред нашите избиратели, печелейки изборите през 2017 г. И тук ще има доста разговори, които ще се водят с всички ПГ, защото парламентът и взимането на едно решение е въпрос на консенсус\", заяви той. На въпроси кой ще застане начело на парламентарната група след оставката му, той отговори, че с Борисов имат идея, но отказва да коментира засега. ЕвролистаЦветанов обясни още, че евролистата на ГЕРБ, която се очаква да бъде обявена в неделя, няма да бъде подложена на промени. Очакванията преди скандала бяха, че подкрепяната от него Мария Габриел ще бъде на водещо място. Цветанов заяви, че не знае как изглежда листата, но няма да бъде променена. МоралСлед като неколкократно заяви, че не е направил нищо незаконно, на Цветанов му бяха отправени въпроси дали е направил нещо неморално. Отговорът на бившия председател на ПГ на ГЕРБ беше - \"не\".", "date": "2019.03.27", "title": "Цветанов за 'Апартаментгейт': Не съм направил нищо неморално"}
{"url": "https://offnews.bg/politika/stanishev-triabva-ni-palna-mobilizatcia-za-da-sprem-paketa-mobilnost-700170.html", "text": "\"Битката за справедливост продължава! Отлагането на гласуването по пакета \"Мобилност\" е още една крачка към успеха, но не бива да се заблуждаваме, че въпросът е решен. Сега повече от всякога е необходима пълна мобилизация. Очите на цяла България са вперени в евродепутатите, но трябват усилия на всички нива, за да наваксаме пропуснатите възможности досега - както в Съвета на ЕС, така и в Европарламента.\"Това коментира българският евродепутат и лидер на ПЕС Сергей Станишев по повод новината, че предвиденото за днес гласуване в пленарната зала на ЕП на пакета „Мобилност“ се отлага поради големия брой предложени изменения и редица процедурни и правни неуредици, които биха поставили под съмнение легитимността на текстовете, ако бъдат приети.Председателят на ЕП върна трите доклада за разглеждане обратно в комисията по транспорт на ЕП, за да се направи нов опит за намиране на компромис преди следващата пленарна сесия, която ще се проведе в Брюксел на 4 април.Отлагането е резултат от интензивните усилия на българските евродепутати от последните дни, с помощта на колеги от други страни – използвахме всички процедурни възможности, за да натрупаме аргументи за отлагането на това гласуване днес. Радвам се, че усилията ни засега се увенчаха с успех и благодаря на всички колеги за доброто сътрудничество. Силно се съмнявам обаче, че в рамките на следващата седмица е възможно да се постигне компромис, който да удовлетворява всички страни. Напрежението е огромно, всички са в предизборна кампания и никой няма да отстъпи от позициите си, коментира Станишев.Пред сградата на Европейския парламент в Страсбург над 800 представители на транспортния сектор от няколко европейски държави се събраха на протест срещу приемането на пакета „Мобилност“. Освен шофьори и представители на превозвачите, от българска страна с протестиращите пътуваха и депутатите от БСП Манол Генов и Димитър Данчев.", "date": "2019.03.27", "title": "Станишев: Трябва ни пълна мобилизация, за да спрем пакета Мобилност"}
{"url": "https://offnews.bg/politika/shte-sravniavame-tcenite-na-lekarstvata-s-10-a-ne-sas-17-darzhavi-700164.html", "text": "България вече ще сравнява цените на лекарствата с 10, а не със 17.Това се случва чрез промяна на Наредбата за условията, правилата и реда за регулиране и регистриране на цените на лекарствените продукти. При липса на цени за определен лекарствен продукт в референтните държави се въвежда правилото да се търси най-ниска цена на лекарствен продукт със същото международно непатентно наименование, лекарствена форма и количество активно вещество в дозова единица. С промяната се цели преустановяването на случаите, в които на българския пазар се пускат опаковки, които не се намират в другите европейски държави и съответно не могат да попаднат в обхвата на външното ценово рефериране.Въвежда се и нормативно изискване за наличие на една положителна оценка от държавна институция по ОЗТ на Великобритания, Франция, Германия и Швеция при включване в Позитивния лекарствен списък.Разписани са условията, реда и критериите за определяне на лекарствените продукти, за които ще се извършва проследяване на ефекта от терапията, срока и лечебните заведения, в които ще се провежда. Посочен е и реда, по който ще се извършва самата оценка на ефекта от терапията.Изменя се и се допълва Тарифата за таксите, които се събират по Закона за лекарствените продукти в хуманната медицина. В продължение на две години оценката на здравните технологии беше извършвана за сметка на държавния бюджет. Оценката на здравните технологии на лекарствен продукт е високо експертна дейност. С нея са ангажирани множество специалисти, а от резултата й се ползват както притежателите на разрешения за употреба, които желаят техните продукти да бъдат включени в националната система за заплащане, така и заплащащите институции. Предвид тези обстоятелства е необходимо да се въведат държавни такси, които да обезпечат процеса по извършване на ОЗТ.Заради въвеждането на нови функции се извършват и изменения и допълнени в Устройствения правилник на Националния съвет по цени и реимбурсиране на лекарствените продукти и неговата администрация. Числеността на Съвета се увеличава с 5 щатни бройки.", "date": "2019.03.27", "title": "Ще сравняваме цените на лекарствата с 10, а не със 17 държави"}
{"url": "https://offnews.bg/kultura/edin-g-z-t-shak-i-edna-nadgrobna-plocha-700156.html", "text": "Сега разбрах защо не ѝ върви на София.Изведнъж ми просветна.Защо например ремонтът на „Графа” се превърна в аутодафе и за управници, и за проектанти, и за изпълнители. Защо градинките на „Кристал”, на „Св. Седмочисленици” и пред Университета от макар и поохлузени, но приятни места се превърнаха в озъбени гледки от далечните предградия, които и пролетта няма да може да спаси?То не бяха перки на акули, то не бяха крокодилски муцуни. То не бяха разбити чейнета.  – като цялостна, така да се каже, метафора на ремонта.Сега ще ви кажа защо. Защото с думите шега не бива.Има пред НДК едно паметниче. Малко така вляво от входа. Прилича на издължена камбана, както обяснява и авторът. Издигнато е през 2008 г. Горе завършва с две стилизирани глави ала Джакомети. Дори не го наричат паметник, а пластичен знак. Указателната табела гласи:Пластичният знак е създаден по идея на Националния дворец на културата и е реализиран с подкрепата на:Министерство на културатаНационален фонд „Култура”Министерство на отбранатаМинистерство на транспортаСтолична общинаБългарско национално радиоМ-тел, Банка ДСК, КНСБ, ГУСВОколо ствола на камбаната обикалят и се вият стилизирани старинни букви. А отпред, на гърдите ѝ, ясно и недвусмислено, пак със старите букви, е изсечено Г*З Т*ШАК.Така че – няма какво да се чудим. Всичко си дойде на мястото.Паметник на българската писменост пред НДК. Снимка: Opoznai.bg----------------------------", "date": "2019.03.27", "title": "Един Г*З Т*ШАК и една надгробна плоча"}
{"url": "https://offnews.bg/politika/otstraniha-kmeta-na-kalofer-ot-posta-mu-naznachil-shureia-si-v-kmetst-700171.html", "text": "Кметът на Калофер Румен Стоянов е отстранен от поста му заради обвинение в конфликт на интереси. Причината е, че през 2016 година е назначил по заместване за финансист в кметството шурея си Лальо Бичев.Върховният административен съд реши, че кметът е бил в конфликт на интереси в продължение на две години и половина и така се стигна до решението на Общинската избирателна комисия за отстраняването му, съобщи БГНЕС.Стоянов може да обжалва.Това е второто му отстраняване. В началото на първия си мандат той бе отстранен, защото не е излязъл от управлението на една от фирмите си, когато е станал кмет.След това обаче той се яви на частичните избори и ги спечели с мнозинство. ", "date": "2019.03.27", "title": "Отстраниха кмета на Калофер от поста му, назначил шурея си в кметството"}
{"url": "https://offnews.bg/politika/maria-gabriel-se-sreshtna-s-papata-podari-mu-snimka-na-diado-dobri-700172.html", "text": "Българският еврокомисар Мария Габриел се срещна с папа Франциск.Двамата са разговаряли по въпроси, свързани с новите технологии и отстояването на общочовешките ценности, съобщиха от Европейската комисия.Срещата е била по покана на Ватикана.Мария Габриел е подарила на папата снимка на дядо Добри - старецът, посветил живота си на духовния свят и православната вяра, който се превърна в синоним на добродетел.Папа Франциск също поднесе подарък на българския еврокомисар - медал с герба за 6-ата година от папството му, на обратната страна на който е изписано, че никой не е по-важен от мира и всичко може да бъде загубено с война.", "date": "2019.03.27", "title": "Мария Габриел се срещна с папата, подари му снимка на дядо Добри"}
{"url": "https://offnews.bg/kultura/neodachnitci-s-dve-nagradi-ikar-vizhte-i-ostanalite-otlicheni-700169.html", "text": "На церемония в Народен театър \"Иван Вазов\" бяха връчени наградите Икар 2019. Събитието бе открито със специално изпълнение на Лили Иванова, а негови водещи бяха Александър Кадиев и София Бобчева.Награда за водеща женска роля получи Ива Тодорова за „Приятно ми е, Ива!“ от Ива Тодорова, постановъчен консултант Стоян Радев, Театър 199 „Валентин Стойчев“Награда за водеща мъжка роля взе Боян Арсов за Сехизмундо в „Животът е сън“ по Педро Калдерон де ла Барка, реж. Дина Маркова, Театър „Зонг“, Център за култура и дебат „Червената къща“Награда за режисура - Иван Пантелеев за „Neoдачници“ от Максим Горки, Народен театър „Иван Вазов“Награда за най-добър спектакъл - „Neoдачници“, Народен театър „Иван Вазов“Награда за дебют получи Дина Маркова за режисурата на „Животът е сън“ по Педро Калдерон де ла Барка.За куклен спектакъл - „Филифьонката, която вярваше в бедствия“ от Туве Янсон, сценарий и режисура Петър Тодоров, Държавен куклен театър – БургасНаградата за куклено изкуство - Георги Спасов за ролите му в „Нос“ по Николай Гогол от Веселка Кунчева и Ина Божидарова, реж. Веселка Кунчева, Театър 199 „Валентин Стойчев“.Поддържаща женска роля - Весела Бабинова за Поп-фолк певица в „Поп-фолк хроники: Бели птици и куршуми“ – вербатим спектакъл, режисьор и драматург Неда Соколовска, Малък градски театър „Зад канала“Награда за поддържаща мъжка роля - Йордан Ръсин за Глигор в „Нова Библия“, Програма „Ноев ковчег“ по Йордан Радичков, реж. Иван Добчев, Театрална работилница „Сфумато“Наградата за сценография получи Никола Тороманов за \"Дивата патица\", приз за \"Майсторско техническо осъществяване\" спечели постановката \"Опит за летене\". Награда за авторска музика - Павел Терзийски за „Дом за овце и сънища“ от Здрава Каменова, реж. Гергана Димитрова, Международна театрална мрежа „Undernational Affairs“, Център за култура и дебат „Червената къща“, Театър „Максим Горки“ (Студио „Я“) – Берлин, Театър „Ноймаркт“ – Цюрих в партньорство с ОСАИК „36 маймуни“.Награда за цирково изкуство, излъчена от Гилдията на цирковите артисти - Стоян Митев за приноса му към цирковото изкуство в сферата на дресурата.Награда за вариететно и атракционно изкуство, излъчени от Гилдия за атракционни и сценични изкуства и Гилдия за вариететно изкуство - Данчо Балджиев за постижения в областта на илюзионното изкуство.Награда за изключителен принос към музиката и културата - Лили Иванова.Награда за съвременен танц и пърформанс, излъчени от Гилдията за съвременни изпълнителски изкуства - Ива Свещарова и Вили Прагер за „Произведени за щастие“, „Брейн Стор Проджект“ и ДНК, Национален дворец на културата.Награда за съвременна българска музика, излъчени от Гилдията на музикалните артисти - Кирил Пелтеков–Stamely за авторската композиция „Dignity ”.Награда за дублаж, излъчени от Гилдията на актьорите, работещи в дублажа – жени - Василка Сугарева за Топси в „Мери Попинз“.Награда за дублаж, излъчени от Гилдията на актьорите, работещи в дублажа – мъже - Здравко Методиев за Тоби в „Скорпион“.Награда на Асоциацията на куклените театри - Рада Москова.Награда за критически текст, излъчени от Гилдията на театроведите, критиците и драматурзите - Ромео Попилиев за „Цензурата по времето на комунизма или режимът на забраняване – позволяване“, Рива 2018.Награда за драматургичен текст, излъчени от Гилдията на театроведите, критиците и драматурзите - „Приятно ми е, Ива!“ от Ива Тодорова.Грамота за най-успешен театрален сезон, излъчена от Министерство на културата - Куклен театър – Стара Загора.Грамота за постигнати високи постижения в културния мениджмънт, излъчена от Министерство на културата - Драматичен театър „Николай Масалитинов“ – Пловдив.Награда за чест и достойнство - Михаил Мутафов.Наградата за педагогическа дейност - проф. Елена Баева.Награда за изключителен принос към българския театър - Стефан Цанев.", "date": "2019.03.27", "title": "'Neoдачници' с две награди 'Икар', вижте и останалите отличени"}
{"url": "https://offnews.bg/politika/matej-matev-stana-shef-na-upravitelnia-savet-na-fonda-za-garantirane-n-700159.html", "text": "Министерският съвет прекрати правомощията на председателя на Управителния съвет на Фонда за гарантиране на влоговете в банките Радослав Миленков. Причината е избирането му от Народното събрание за подуправител на Българската народна банка - ръководител на управление „Банков надзор“.На мястото на Радослав Миленков правителството определи за нов председател на фонда Матей Матев, считано от 25 март 2019 година.Матей Матев е магистър по право от Софийския университет „Св. Климент Охридски“ и има дългогодишен опит в областта на облигационното, търговското, вещното право, приватизацията, чуждестранните инвестиции и ценни книжа, както и процесуалното представителство по търговски, административни и граждански съдебни спорове.Решението на правителството за прекратяване на правомощията и определяне на председател на Управителния съвет на Фонда за гарантиране на влоговете в банките е прието неприсъствено.", "date": "2019.03.27", "title": "Матей Матев стана шеф на Управителния съвет на Фонда за гарантиране на влоговете в банките"}
{"url": "https://offnews.bg/politika/bivshiat-zdraven-ministar-moskov-pravi-nova-partia-700167.html", "text": "Бившият здравен министър Петър Москов ще учреди нова партия - Консервативно обединение на десницата (КОД).В бъдещата формация ще се включи Ваньо Шарков, който беше заместник-министър на здравеопазването по времето, когато Москов беше министър, както и бившият председател на ДСБ в Пловдив Пепа Деведжиева.Сред инициаторите за създаването на новата партия са и психиатърът и писател Любомир Канов, Боян Стефанов от Младежкия консервативен клуб, Ралица Кирилова, Цветанка Йотина, Росица Рачева, Момчил Станков, Валентин Павлов, Хари Аничкин. Москов и бъдещите му съпартийци ще обявят инициативата си за създаване на КОД на пресконференция в петък.", "date": "2019.03.27", "title": "Бившият здравен министър Москов прави нова партия"}
{"url": "https://offnews.bg/bojni/novo-razsledvane-sreshtu-konar-makgregar-700143.html", "text": "Часове след като Конър Макгрегър обяви оттеглянето си от смесените бойни изкуства, американският медиен гигант \"Ню Йорк Таймс\" съобщи, че ирландецът е разследван по обвинение в изнасилване.Звездата в смесените бойни изкуства е бил арестуван през януари заради случка от декември в хотел в Дъблин, при която е последвало оплакване от жена. Обвинения срещу Макгрегър не са повдигнати, но изданието твърди, че разследването на ирландската полиция срещу него продължава.Говорител на екипа на Конър обаче категорично отрече оттеглянето на ирландеца да е свързано със слуха, че е разследван.Припомняме, че Макгрегър нееднократно си е имал проблеми с полицията. Преди година той и хора от екипа му счупиха стъкло на автобус, в който се намираше Хабиб Нурмагомедов, след края на пресконференция в \"Барклейс Център\".Този месец ирландецът бе арестуван във Флорида заради кражба на телефон на фен. Запалянкото опитал да снима Макгрегър в 5 сутринта, докато двамата излизали от бар. Това вбесило Конър. Бившият шампион на UFC взел апарата, хвърлил го в земята, а след това скочил няколко пъти върху него.", "date": "2019.03.27", "title": "Ново разследване срещу Конър Макгрегър"}
{"url": "https://offnews.bg/vitc-na-denia/vitc-na-denia-27-mart-700142.html", "text": "Разбра се кой е виновен за случващото се в София: Ислямска държава днес пое отговорност за ремонта на \"Графа\" и \"Гарибалди\".", "date": "2019.03.27", "title": "Виц на деня: 27 март"}
{"url": "https://offnews.bg/interviu/ivan-kostov-pred-offnews-lazov-e-nenadezhden-svidetel-pametta-mu-i-700136.html", "text": "Ето какво ни каза министър-председателят в периода 1997-2001 г.:- Г-н Костов, от разпита на Бисер Лазов излезе само вашето име. Очаквахте ли го?- Свидетелството на Бисер Лазов е отдавна известно на обществеността. От информацията в медиите оставам с впечатлението, че е пропуснал няколко факта и уточнения, които променят смисъла на спомените му.- Какво имате предвид?- По времето, за което свидетелят говори, срещите ми с Цветан Василев са свързани с моето участие в изпълнение на договор за анализ, оценка и мониторинг на рискове за неговия бизнес. Бях основен изпълнител на този договор, за който свидетелят Лазов е повече от отлично осведомен. Стойността на този договор не се различава от обичайната на пазара.- Лазов говори за ежемесечни суми, които ви давал!- На него му е много добре известно, че плащанията по този договор бяха ограничени до 4-5 месеца. Те са по банков път, не са нито за мен нито за управителя на фирмата дъщеря ми Мина Костова. Никой от нас не е получавал лично такива доходи. Този и последвалите договори позволиха да се създаде и развие експертния потенциал на Лабораторията за управление на рискове.- Изненадаха ли ви вчерашните показания на бившата дясна ръка на Цветан Василев?- Не. Те отдавна са експлоатирани от прокуратурата и жълтите медии. Надявам се, че съдът ще оцени колко ненадеждна и избирателна е паметта на прокурорския свидетел Лазов. Той си спомня само моето име и не си спомня никой от списъка с действащи политици, който е известен на обществеността. Напомням - по това време вече не заемах никакви политически позиции, така че очевидно не съм злоупотребил с тях.", "date": "2019.03.27", "title": "Иван Костов пред OFFNews: Лазов е ненадежден свидетел, паметта му - избирателна"}
{"url": "https://offnews.bg/medii/gerb-i-dps-v-nov-sgovor-udalzhavat-mandatite-na-shefovete-na-bnt-i-bn-700155.html", "text": "Да се удължат мандатите на генералните директори на двете държавни електронни медии БНТ и БНР от 3 на 5 години, предлагат депутати.Това автоматично ще удължи и мандатите на членовете на Управителните им съвети.Любопитният проект за промени в Закона за радиото и телевизията е внесен днес в деловодството на парламента. Не по-малко любопитно е, че той е изготвен съвместно от ГЕРБ и ДПС. Като вносители са подписани депутатите Тома Биков (ГЕРБ), Евгени Будинов (ГЕРБ) и Велислава Кръстева (ДПС).Проектът ще бъде гледан в медийната комисия в деликатен момент и за двете държавни медии.В БНР съвсем скоро предстои нов конкурс за генерален директор. Той ще започне в средата на май и се очаква да приключи до края на юни. Все още не са известни кандидатите, нито дали настоящият генерален директор Александър Велев ще се кандидатира за нов мандат.В БНТ мандатът на Константин Каменаров е само преполовен, но пък до месец се очаква съдебно решение по висящото му дело за шофиране в нетрезво състояние. За Каменаров изходът от делото може да се окаже и изход от \"Сан Стефаноо\" 29 заради изискването на ЗРТ генералните директори да не са осъждани на лишаване от свобода.Ще важи ли при заварено положение?Все още е рано да се кажи дали новите промени, ако бъдат одобрени в пленарната зала, ще удължат мандатите на настоящите генерални директори.Вносителите изрично са споменали (чрез текст за промяна на преходните и заключителните разпоредби на медийния закон), че настоящите генерални директори запазват мандата си при новите условия - т.е. той се удължава от 3 на 5 години. Това, разбира се, ще важи, ако промените бъдат гласувани в рамките на тези мандати на двамата медийни директори.Но съществува и обратният вариант. Ако се забави гласуването в зала (или проектът бъде отхвърлен), това означава, че СЕМ ще има достатъчно време да проведе новия конкурс за шеф на Радиото. А междувременно може да стане ясно дали предсрочно ще бъде прекратено управлението на на шефа на БНТ.МотивитеМандатът от 3 години е много кратък, за да имат БНТ и БНР ефективно и стабилно ръководство, посочват авторите на законопроекта. Според тях за навлизане в проблематиката се губят от 4 до 6 месеца, а от тази повтаряемост в началото и в края на всеки мандат страдали и служителите. Тогава традиционно се отлагала реализацията и финансирането на много творчески проекти. Депутатите са приложили и справка за продължителността на мандатите на обществените медии в други европейски страни, според която толкова кратки са мандатите само в Македония и Малта.", "date": "2019.03.27", "title": "ГЕРБ и ДПС в нов сговор: Удължават мандатите на шефовете на БНТ и БНР"}
{"url": "https://offnews.bg/nashite-avtori/kalin-terzijski-prikliucheniata-na-moite-lichni-danni-3-700157.html", "text": "Както е известно от най-дълбока древност, хората се делят на обикновени хора и Юлиан Вучков, които са характерни с това, че са издали повече от 23 книги, 21 от които – значими. Освен с всичко друго, хората Юлиан Вучков са характерни с това, че са тъмнозелени, обичат народна музика, а докато говорят – езикът им се движи равноускорително в елипсовидна орбита около главата. Някои учени от Земята твърдят, че орбитата не е елипсовидна, а има неправилна форма, наподобяваща по-скоро круша или крушовидните задни части на известната певица (не се чете), но това, според по-голямата част от световната научна общественост, към която принадлежат и хората Юлиан Вучков, са най-жалки инсинуации. И така – простете за тази бележка, но тя беше необходима, за да ви въведа отново в мрачната, но поучителна история на Моите лични данни. Те, както добре помните, тъкмо се оказаха в едно студио с този изключително опасен стар вълк на телевизионното водачество, а именно Юлиан Вучков. Ако ви учудва, че в началото говоря за Юлиан Вучков като за цяла порода хора, а сега – като за един отделен човек – това е защото и двете положения са верни: Юлиан Вучков е както порода хора, така и отделен човек, който даже има нещо което биха искали да имат всички мъже, а именно - (не се чете). Но нека вървим напред. Моите лични данни бяха, са и ще бъдат едни от най-смелите и самоотвержени лични данни на земното кълбо. И дори бих казал – уникални! (с думата „уникални” поздравявам всички малки и пораснали момичета, които още не са, но силно мечтаят да станат кифли, когато намерят източник на достатъчно пари за целта). Да, уникални лични данни! Ако се спра и се захвана и ви опиша само осмицата във втората половина на номера на личната ми карта...О! Каква изящна и фина еротика има в извивките и! Хм, сега ми хрумна, че в номера на личната ми карта няма осмица!Дали пък...Моите лични данни не са си правили някаква процедура? По...хм, разкрасяване...?! Дали пък докато аз съм се реел в морето на небрежността, някой Друг не им е подарил тая осмица? О, богове, докато имаш лични данни – винаги ще има страдание; питайте Буда по въпроса; той казва:”Ако имаш сто лични данни – ще имаш сто грижи, ако нямаш нито едни лични данни – няма да имаш никакви грижи!”Но да карам напред: Исках да кажа, че Моите лични данни са смели и красиви, безстрашни и недосегаеми...но това – да попаднеш сам в студиото не с някой друг, а със самия Юлиан Вучков...това наистина е страховита ситуация!И ето: Юлиан Вучков отвори уста и в нея още на мига изчезна една по-второстепенна галактика. Моите лични данни застанаха в готовност: усетили че им предстои борба на живот и смърт, те напрегнаха всичките си крайници.(Личните данни са обикновено доста неопределено нещо и затова имат и неопределен брой крайници, както и вариращ брой началници). В студиото настъпи смразяваща кръвта суетня. Оператори вървяха безцелно или следваха дребни и незначителни житейски цели, подвикваха си и се щураха между камерите; прескачаха кабели, включваха щепсели; гримьорка поставяше малко фон дьо тен в ъгъла на масата, на която беше поставил плавниците си Юлиан Вучков; и даже един осветител отиде до тоалетната, а след един месец го откриха – женен и вече с две деца – на поста председател на общинския съвет на село Бутан, Врачанско. Тук ми се ще да спомена, че ако някой се дразни от нескопосаните словосъчетания като „смразяваща кръвта суетня”, то това е само негова работа. Защото именно очакваните съчетания от думи като да речем„смразяваща кръвта тишина” и т.н. предизвикват у малко по-умния човек позиви за повръщане. И така. Юлиан Вучков беше готов да нападне.Той бе прочут (с думата „бе” поздравявам всички начинаещи и вече оформени писатели-полуидиоти, които мислят, че като използват фалшиви архаизми като „бе”, ще направят писанията си мощно-внушителни и ярко-художествени) с това, че попадне ли в студиото му някое невинно същество – той се нахвърля върху него и само за няколко минути успява да го омаломощи от радост и позитивни чувства. Когато казахме, че Юлиан Вучков очакваше в студиото да пристигне самата Косара Марчинкова, това беше нещо като езиково клише, нещо като „чакаше да падне гръм от ясно небе”; тъй като Юлиан Вучков винаги чакаше да дойде Косара Марчинкова, както и нейната майка – Стефка Берова. Всъщност Юлиан Вучков не очакваше никого, а просто беше зловещо и стръвно решен да обладае Моите лични данни. Тук съм склонен да отворя една малка скоба и да поговоря за думите. Още в мига, в който казах думата „обладае”, аз моментално си дадох сметка, че някой мнителен и склонен към съмнения човек, че дори и самият Юлиан, ще вземе да помисли, че под „обладае” аз разбирам: да извърши полов акт, да извърши коитус, да проникне по полов път в, да постави члена си вътре в...и така нататък. Но аз съвсем нямах предвид това! О, богове, колко са склонни към параноя хората! Как могат да тълкуват ужасно Себеотносно и Злонамерено всяко твърдение! Ти казваш за някого: Тоз Прави свирки на Оногова! – и същият Тоз се хваща за думите! И ги интерпретира в именно това ниво на метафоричност, което отговаря на неговата си, дълбоко параноична нагласа! И те дава на съд! Защото той е решил, примерно, че казвайки за него, че прави свирки, си искал да кажеш: Задоволява полово чрез орално дразнене на гениталиите;изпълнява фелацио; стимулира полов орган чрез орална активност. А ти си искал да кажеш нищо повече от това, че Тоз е сътворил посредством подходящите материали (метал и върбови пръчки) музикални инструменти, на които се свири с уста, чрез изпущане на въздух в специални, пригодени за целта приспособления (вж. Мундщуци). И нищо повече! Цук-тромбони, фаготи и окарини!Та казвайки „обладае” аз не насочвах ли вниманието на читателите именно към едно чисто и възвишено значение на думата?! Каквото влагаме, когато казваме: Господин Вучков обладаваше неописуемо красноречие?! Нима казвайки: „Господин Вучков обладаваше неописуемо красноречие” – аз имах предвид „господин Вучков извършваше полов акт с, копулираше с, осъществяваше коитус с едно неописуемо красноречие”? Не, не и не! Аз имах предвид само и единствено „имаше, притежаваше, владееше, беше изконен носител на”И така. Моите лични данни бяха в единия ъгъл, а Юлиан Вучков – в другия. Моите лични данни се опитваха да оправят външния си вид, гледайки се с ъгъла на окото в един от мониторите, а Юлиан Вучков пишеше 28-та си книга, като предвиждаше да я включи към 21-те „значими” от предишните. Изведнъж Юлиан Вучков спря, вторачи се в Моите лични данни и отвори уста. Ако на някой внимателен читател се стори, че героят (Юлиан) вече е отварял уста и не е уместно от сюжетна гледна точка да го прави отново, за него ще се наложи да уточня, че Юлиан Вучков имаше само две възможни състояния – на отваряне на устата и на нейното затваряне; което, както ще установи всеки, ако се замисли по-задълбочено, е характерно и за почти всички други живи същества, с изключение на тия, които единствено знаят да си затварят устата. И така – Юлиан Вучков отвори уста и от нея се изтърколи неумолим и точен като аполонова стрела въпрос; като стрела на Аполон, но не какъв да е, а такъв, който е завършил Националната спортна академия в профил спортна стрелба с лък (поздрав за слабите хумористи). Въпросът бе: Вие сте личните данни на Калин Терзийски! Бихте ли ми казали защо?Наистина изумителен въпрос!Тук дори аз изпънах врат, изпружих го като първокласник, като себе си по време на първата обща снимка в началното училище: та какво точно...Какво иска да каже страховитият Юлиан с това: Защо?Защо точно тия данни са моите лични данни ли? Защо са такива, каквито са? Защо са мои, а не негови ли?Или защо са лични, а не обществени? Невероятно! – такива мисли се завъртяха в главата ми като тих тайфун, когото нарекох с нежното име Долорес в чест на Лолита на Набоков и отидох да пия денатуриран спирт, както обикновено.Защото когато много сложни въпроси се натрупат на главата ми – аз, както е известно на всички - пия денатуриран спирт, туш, живат и арсен, а понякога дори прочутият сок от пачетни преси на Гутенберг, който е известен с това, че използвал винарска преса, която основно преработил, за да направи преса за печатане. С която пък направил най-голямата съблазън на света достъпна за абсолютно всички. А именно – книгите.В това време в студиото настана весел и всеобщ разпад. На Всичко.", "date": "2019.03.27", "title": "Калин Терзийски: Приключенията на моите лични данни 3"}
{"url": "https://offnews.bg/politika/27-godishen-sastezatel-po-motokros-zastava-na-deputatskoto-miasto-na-t-700165.html", "text": "27-годишен състезател по мотокрос ще застане на мястото на Цветан Цветанов, когато той напусне официално парламента, съобщи БНР. Цветанов обяви по-рано днес, че напуска парламента заради скандала с евтините апартаменти. Той обаче ще остане зам.-председател на ГЕРБ и шеф на предизборния щаб на партията. Георги Недев е областен координатор на младежката организация на ГЕРБ във Велико Търново. Той е и общински съветник в града. Благодарение на феномена 11/11 на последните избори Недев събра 2861 гласа. Подкрепата за него беше със 181 гласа по-голяма от дадената за Цветан Цветанов като водач на листата във Велико Търново.Преди месец Георги Недев беше един от тримата кандидати за председател на Българската федерация по мотоциклетизъм.Той е завършил педагогика на обучението по физкултура и магистратура по публична администрация във Великотърновския университет.", "date": "2019.03.27", "title": "27-годишен състезател по мотокрос застава на депутатското място на Цветанов"}
{"url": "https://offnews.bg/tenis/lichni-problemi-povliali-na-igrata-na-dzhokovich-v-maiami-700147.html", "text": "Сръбската суперзвезда в мъжкия тенис Новак Джокович разкри, че лични проблеми са му попречили да играе на топ ниво при загубата от Роберто Баутиста Агут (1:6, 7:5, 6:3) в турнира от сериите Мастърс 1000 в Маями.\"Не за първи път отпадам и в Индиън Уелс, и в Маями. Щом това се повтаря, трябва да преосмисля подготовката си за тези турнири.\"Извън корта се случиха много събития. Това ми повлия на изявите. И със здравето не съм на 100%. Не съм достигнал оптимална форма. Но това е животът и продължавам да се уча.\"Сега започва сезонът на клей. Израснал съм на тази настилка и обичам да играя на нея. Ще видим. Трябва да повиша нивото си\", каза Джокович.", "date": "2019.03.27", "title": "Лични проблеми повлияли на играта на Джокович в Маями"}
{"url": "https://offnews.bg/drugi/evrofutbol-podkrepi-31-sportisti-po-programa-sportni-talanti-700150.html", "text": "На официална церемония бяха обявени победителите от конкурса за участие в програма \"Спортни таланти\" на \"Еврофутбол\" за 2019 година, която се осъществява в партньорство с Фондация \"Работилница за граждански инициативи\".Финансова подкрепа за предстоящата състезателна година на стойност общо 92 382 лева получиха 31 спортисти от 17 вида спорт – бадминтон, таекуондо, вдигане на тежести, лека атлетика, лека атлетика за хора с увреждания, тенис, тенис на корт за хора с увреждания, академично гребане, шахмат, сноуборд, шорттрек и кайтсърф и др.Победителите чуха своите имена на официалната церемония в Музея на спорта на националния стадион \"Васил Левски\" в София в присъствието на свои близки и треньори. Те получиха от Еврофутбол символични чекове с размера на индивидуално одобрените суми.Сред по-известните имена, които получиха финансова подкрепа тази година, са лекоатлетите Тихомир Иванов и Петър Пеев, плувкинята Василики Кадоглу, биатлонистите Антон Синапов, Димитър Герджиков и Даниела Кадева, състезателката по тенис на маса Мария Йовкова и шахматната ни сензация Нургюл Салимова.В началото на събитието г-жа Руди Вачкова – управител на \"Еврофутбол\", заяви: \"Стартирахме програма \"Спортни таланти\" през 2012-та в партньорство с Фондация \"Работилница за граждански инициативи\" (ФРГИ). От тогава до сега \"Еврофутбол\" е подкрепила общо 217 спортисти, някои от които повече от един път. Предоставените средства от 2012 година до сега са близо 1 000 000 лева. Само за тази година директното финансиране на тези 31 спортисти е на стойност над 92 000 лева\".През 2019-та Спортни таланти на \"Еврофутбол\" станаха 31 индивидуални състезатели – 14 момичета и 17 момчета. Те са от 17 вида спорт.Ето и техните имена и средствата, с които българският букмейкър ги подпомага (по азбучен ред):1. Александра Георгиева, Дупница, 14 г., таекуондо WTF - 2333,80 лева.2. Антон Синапов , Чепеларе, 25 г., биатлон – 3698 лева.3. Биляна Александрова, Войнеговци, 13 г., плуване, 1566,67 лева.4. Биляна Чавдарова, Стамболово, 14 г., биатлон – 1130 лева.5. Василики Кадоглу, Варна, 16 г., плуване – 3115 лева.6. Гергана Топалова, Пловдив,19 г., тенис на корт – 3000 лева.7. Георги Цурев, Благоевград, 17 г., плуване – 2450 лева.8. Димитър Герджиков, Смолян, 27 г., биатлон - 1711,25 лева.9. Димитър Исаев, София, 21 г., скокове във вода – 2512 лева.10. Даниела Кадева, Банско, 25 г., биатлон – 2637 лева.11. Зоя Чавдарова, Варна, 27 г., Тенис на корт (параолимпийска дисциплина) - 4367,95 лева.12. Иван Банчев, Русе, 17 г., стрелба с лък - 3759,79 лева.13. Калоян Бинев, София, 21 г., таекуондо WTF - 3891,60 лева.14. Константин Василев, Ловеч, 16 г., биатлон – 3640 лева.15. Любомир Калчев, София, 16 г., шорттрек - 3663,71 лева.16. Мария Йовкова, Асеновград, 20 г., тенис на маса – 3005 лева.17. Михаил Иванов, Плевен, 21 г., лека атлетика – 2430 лева.18. Михаела Чепишева, Първомай, 14 г., бадминтон – 2400 лева.19. Никола Абаджиев, София, 19 г., кайтсърф – 1400 лева.20. Нургюл Салимова, Крепча, 16 г., шахмат – 4020 лева.21. Петър Пеев, София, 22 г., Лека атлетика - 3450 лева.22. Радина Борисова, Дупница, 14 г., таекуондо WTF - 1655,20 лева.23. Румина Кирчева, София, 17 г., Таекуондо WTF – 3525 лева.24. Светлозар Николов, Пловдив, 19 г., плуване – 3112 лева.25. Станимир Халаджов, Русе, 21 г. - академично гребане – 2710 лева.26. Стефчо Христов, Варна, 16 г., вдигане на тежести – 2500 лева.27. Теодора Илиева, София, 16 г., сноуборд - 4126,80 лева.28. Тиана Темелкова, Пловдив, 13 г., плуване – 1820 лева.29. Тихомир Иванов, Плевен, 24 г., лека атлетика – 3180 лева.30. Християн Стоянов, София, 21 г., лека атлетика за хора с увреждания - 4571,67 лева.31. Христо Христов, Варна 17 г., вдигане на тежести – 5000 лева.\"Ние сме едно голямо семейство и за мен е голямо удоволствие да Ви приветствам тук\", заяви главният уредник на Музея на спорта г-жа Екатерина Иванова.\"Програма \"Спортни таланти\" ме промени както ментално, физически, но и на външен вид. За тази една година (бел. р. 2018) постигнах много, но и научих много. Пожелавам на всички спортисти да се развиват и да не се отказват“ – това сподели Станимир Халаджов – състезател по академично гребане.На връх рождения си ден националът ни по биатлон Димитър Герджиков призова всички да вярват в себе си и да не се отказват.Тазгодишното 8-о издание на програма \"Спортни таланти\" стартира с национален конкурс, който продължи от 30 януари до 28 февруари 2019 г. За този период бяха получени общо 84 проекта, а кандидатите са представители на 30 вида спорт – бадминтон, биатлон, вдигне на тежести, ветроходство, джудо, кайтсърф, конен спорт, лека атлетика, маунтийнбайк, плуване, ски, сноуборд, спортна стрелба, стрелба с лък, таекуондо, тенис на маса, тенис на корт, шахмат, шортрек, акробатика, триатлон, фехтовка, художествена гимнастика, академично гребане и други. До оценяване от Групата на съветниците бяха допуснати 78 състезатели в индивидуалните спортове, след като 6 отпаднаха по формален критерий.Статистиката показва, че най-много проекти има във възрастова група от 16 до 20 години - 43 кандидатури. Общо 21 са кандидатурите на спортисти до 16 години и 20 на състезатели във възрастова група от 21 до 28 години. Още информация за Програма \"Спортни таланти\" на \"Еврофутбол\" може да намерите на .", "date": "2019.03.27", "title": "Еврофутбол подкрепи 31 спортисти по програма Спортни таланти"}
{"url": "https://offnews.bg/politika/kabinetat-otchete-89-napredak-po-plana-za-otpadane-na-administrativna-700151.html", "text": "Кабинетът прие отчет по плана за намаляване на административната тежест за бизнеса, който вече е изпълнен на 89%, съобщава правителствената преесслужба.Изпълнени са 384 от 432 заложени в плана мерки.Изменени са 159 нормативни акта.Променени и отменени са 334 задължения за информиране, което представлява 95% от планираните 353.В резултат на това административната тежест за бизнеса е намаляла с 461.5 млн. лева годишно, което представлява 96% от планираното намаление с 482.6 млн., сочи отчетът.Неизпълнените мерки са 48, т.е. 11% от всички. Отговорните институции са поели ангажимент за тяхното изпълнение до 31.12.2019 г., посочва пресслужбата.Сред най-важните изпълнени мерки по трите плана от началото на тяхното изпълнение до края на 2018 г. са: стартирането на Електронния регистър на болничните листове; създаването на възможност за подаване на различни документи по електронен път в Националната агенция за приходите: разработването на електронни услуги, позволяващи обмен на информация по служебен път между Национална агенция за приходите и други държавни институции за наличие или липса на данъчни задължения и актуално състояние на трудовите договори и др.Предстои изпълнението на една от най-важните мерки в третия план за действие, а именно: изграждането на единна информационна система между Националния статистически институт, Националната агенция за приходите и Агенцията по вписванията, даваща възможност еднократно попълнената информация в електронния документ, подаден в НСИ, автоматично да послужи и за целите по публикуването на годишния финансов отчет, подлежащ на обявяване в Търговския регистър. Тази мярка ще доведе до намаляване на административната тежест за бизнеса с над 9 млн. лева годишно.", "date": "2019.03.27", "title": "Кабинетът отчете 89% напредък по плана за отпадане на административната тежест"}
{"url": "https://offnews.bg/obshtestvo/ofitcialno-zakriha-fonda-za-lechenie-na-detca-700153.html", "text": "Център „Фонд за лечение на деца“ официално бе закрит днес с постановление на правителството.Така дейността на фонда, който често бе във фокуса на медиите и обществото, преминава под шапката на Здравната каса.Чрез нормативните промени се осигурява плавен преход на изпълняваните от Фонда дейности към НЗОК, като същевременно се гарантират правата и достъпът до лечение на нуждаещите се пациенти, се посочва в съобщението на правителствената пресслужба.До 31 март Фондът ще продължи да осъществява в пълен обем дейността си, а след това всички неприключили процедури по заявления за подпомагане на деца, както и изпълнението на издадените от директора на Фонда заповеди за организационно и финансово подпомагане, ще бъдат изпълнени от НЗОК.Средствата, необходими за прилагането на новата уредба, са предвидени в бюджета на НЗОК за 2019 г. и ще бъдат предвиждани в ежегодните бюджети на НЗОК като средства от трансфери от държавния бюджет чрез бюджета на Министерството на здравеопазването.", "date": "2019.03.27", "title": "Официално закриха Фонда за лечение на деца"}
{"url": "https://offnews.bg/sviat/britanskiat-parlament-shte-razgleda-petitciata-za-otmiana-na-brekzit-n-700149.html", "text": "Парламентът във Великобритания планира разглеждане на петицията за отмяна на Брекзит на 1 април, съобщава The Independent.Комисията по петициите при Камарата на общините отбелязва, че тази петиция, призоваваща правителството да се откаже от задействането на член 50 от Лисабонския договор за излизането на Великобритания от състава на ЕС, постави рекорд по броя на събраните подписите сред всички подобни инициативи, публикувани в сайта на парламента и кабинета. В сряда следобед петицията събра почти 5, 9 милиона подписа, десетки я подкрепят буквално всяка минута.В понеделник ще бъдат разгледани още две петиции – за провеждането на втори референдум за Брекзит /подкрепена от 120 000 души/ и другата за задължително напускане на ЕС независимо от сключването на сделка с Брюксел /140 000 подписа/. Решението всички петиции да се обсъждат в един ден е свързано с желанието на комисията да се убеди, че дебатите по тях ще преминат в кратки срокове.На 27 март британският парламент се опитва да стигне до варианта за Брекзит, поддържан от мнозинството и заради това депутатите ще направят серия ориентировъчни гласувания. Депутатите могат да гласуват за всеки от вариантите. Дори един от тях да получи мнозинство, британското правителство няма задължението да последва волята на парламента. Очаква се резултатите от гласуванията да станат известни около полунощ.В сряда парламентът ще гласува не само вариантите за развитието на събитията по Брекзит, но и промяната на датата на изхода в британското законодателство. Председателката на камарата на общините Андреа Лидсъм съобщи, че в сряда ще се гласува по съответния нормативен акт. Тя поясни, че в документа са заложени две дати – 12 април и 22 май. Датата на напускането ще зависи от това дали в британския парламент към 29 март ще се приеме споразумение за Брекзит.", "date": "2019.03.27", "title": "Британският парламент ще разгледа петицията за отмяна на Брекзит на 1 април"}
{"url": "https://offnews.bg/futbol/pochina-edin-ot-otceleletite-sled-tragediata-s-shapekoenze-700146.html", "text": "Един от оцелелите в самолетната катастрофа на бразилския футболен клуб Шапекоензе почина на 45-годишна възраст от сърдечен удар. Става въпрос за журналиста Рафаел Хензел.Той е получил удара, докато е бил на терена и е играел футбол. Веднага е бил закаран в болница, но лекарите не са го спасили.Припомняме, че в края на 2016 г. самолетът, превозващ играчите и щаба на Шапекоензе, както и журналисти, пътуващи към първия мач от финала за Купа \"Судамерикана\", се разби в Колумбия.От 77 пътници оцеляха само 6. Като основна причина за катастрофата се счита изчерпано гориво и проблем с електрониката.“По време на брилянтната си кариера той разказа нашата история. Рафаел бе символ на възраждането на клуба и винаги ще бъде помнен от зелено-бялата институция”, пишат от бразилския тим.От Чапекоензе са помолили бразилската футболна федерация за отлагане на предстоящия им мач срещу Крисиума за Купата на страната като знак на почит към починалия журналист.", "date": "2019.03.27", "title": "Почина един от оцелелетите след трагедията с Шапекоензе"}
{"url": "https://offnews.bg/temida/prokurorka-osadena-za-lazhesvidetelstvane-opitala-da-onevini-mazha-s-700133.html", "text": "Прокурорът от Окръжната прокуратура в Добрич Румяна Желева е осъдена на 6 месеца пробация за лъжесвидетелстване, съобщиха от прокуратурата.В началото на октомври 2018 г. Специализираната прокуратура внесе в съда обвинителен акт срещу Желева за извършване на две престъпления. Първото бе за това, че на 30 юни 2012 г, като длъжностно лице, тя използвала служебното си положение (представяйки се като прокурор пред служители в Първо РУ \"Полиция\" - Добрич), за да преустанови започнала проверка на съпруга ѝ, спрян от полицаите във видимо нетрезво състояние и без документи за управление на МПС (престъпление по чл. 283 от НК). Желева бе обвинена и за лъжестидетелстване – за това, че в хода на образуванотодосъдебно производство по случая, по свое желание (макар да не е длъжна да свидетелства срещу член от семейството) тя на три пъти дала лъжливи показания като свидетел пред разследващи и съдебни органи в Добрич, Варна и Разград.По първото обвинение Специализираният наказателен съд призна Румяна Желева за невиновна и ѝ наложи наказание единствено за лъжесвидетелстване.Специализираната прокуратура ще внесе протест срещу решението на първата съдебна инстанция.Според обвинението през 2012 г. съпругът на Желева отказал на служители на МВР проверка за алкохол. След негово обаждане по телефона на мястото пристигнала съпругата му, представила се със служебното си качество и поискала да няма последствия за съпруга ѝ. Носела и документите му. След повторна покана от полицаите за алкохолна проверка с дрегер, мъжът станал агресивен, хванал единия от полицаите за ръката, нанесъл му удар с юмрук в гърдите, отправял заплахи и обиди. Наложило се идването на втори полицейски екип, след което бил задържан и отведен в Районното управление.Досъдебното производство срещу прокурора от Окръжна прокуратура-Добрич бе образувано през 2015 г. от Софийска градска прокуратура и приключи с обвинителен акт. Желева бе осъдена от Софийски градски съд през 2017 г., но Софийски апелативен съд реши, че присъдата е била произнесена от незаконен състав и делото бе изпратено по компетентност на Специализираниата прокуратура.", "date": "2019.03.27", "title": "Прокурорка осъдена за лъжесвидетелстване - опитала да оневини мъжа си, заловен да кара пил"}
{"url": "https://offnews.bg/offtopic/nadgrobnata-plocha-na-upravlenieto-na-gerb-snimki-700140.html", "text": "Вчера беше открит новоремонтираният площад \"Гарибалди\" като част от цялостния ремонт на улица \"Граф Игнатиев\". Както с всичко друго досега в този ремонт, .След като се разбра, че новата водна стена от 3 метра черен гранит много прилича на надгробен камък, а в интернет дори продават , които са почти едно към едно с нашенската, българската интернет общност \"избухна\" с редица от осмиващи колажи. Показваме ви най-доброто до момента, не се срамувайте да публикувате и вашите творби като коментар под дописката.Колаж на Иван Червенков от Фейсбук, който прави връзка с монолита от филма \"Космическа одисея\", който прилича на водната стена на \"Гарибалди\", а в лентата е заобиколен от човекоподобни маймуни. Въпросният монолит от филма \"Космическа одисея\".Снимка: Милена Вълнарова / Фейсбук.Снимка: Фейсбук.Снимка: Станимир Михайлов / Фейсбук.", "date": "2019.03.27", "title": "Надгробната плоча на управлението на ГЕРБ (снимки)"}
{"url": "https://offnews.bg/sviat/kommersanta-rusia-i-sasht-si-premeriha-namesite-vav-venetcuela-700137.html", "text": "В конфликта между властите на САЩ и Венецуела на първи план се вдигна американският Конгрес. Камарата на представителите наведнъж одобри три законопроекта, касаещи Каракас, пише руският „Коммерсантъ“.Единият законопроект изисква от Държавния департамент да оцени „степента на заплаха от руското влияние във Венецуела“ и да изработи стратегия за противодействие. Обсъждането на законопроектите премина скоро след пристигането на руските военни в Каракас, което представители на Вашингтон и венецуелската опозиция определиха като намеса във вътрешните работи. В същото време властите във Венецуела и Китай застанаха на страната на Москва, като обвиниха САЩ в откровен цинизъм като „страна с над 800 военни бази по целия свят“.В близко време американският Сенат ще гласува три законопроекта, засягащи Венецуела, които долната камара на Конгреса одобри във вторник. В единия от тях „категорично се осъждат всички насилствени действия на режима на Николас Мадуро и на силите за сигурност в страната при блокирането на доставките на хуманитарната помощ“. Конгресмените твърдят, че САЩ планират през 2020-2021 г. да изпратят хуманитарни помощи за венецуелците в размер не по-малък от 300 млн.долара.Вторият законопроект предвижда забрана на доставки от различно американско оборудване за венецуелските силоваци. А третата инициатива пряко засяга Москва и предвижда Държавният департамент да направи оценка на „потенциалната заплаха, която руско-венецуелското сътрудничество в сферата на сигурността ще донесе на САЩ и на други страни от Западното полукълбо“. Авторите на законопроекта призоваха дипломатическото ведомство да изработи стратегия за „противодействие на руското влияние във Венецуела“. Лицата, които, по мнението на Държавния департамент, от името на Русия оказват подкрепа на венецуелските силови структури, ще бъдат под забрана да пътуват до САЩ, а издадените им визи ще се анулират.В документа се отбелязва също, че финансовата подкрепа за Каракас от Москва се засилва, както и военната. През декември миналата година, се посочва в текста, руските ракетоносци Ту-160 летяха до Венецуела, а през януари тази година Русия изпрати там „вербовчици, свързани с групировката Вагнер, за осигуряване безопасността на Николас Мадуро“. И Москва, и Каракас опровергаха това.Допълнителен повод за приемането на този законопроект стана пристигането във Венецуела на два самолета с 35 тона товари и 99 руски военни начело с началника на главния щаб на сухопътните сили Василий Тонкошуров. Дипломатически източник в Каракас подчерта пред руската държавна агенция РИА Новости, че военните са пристигнали за участие в двустранните консултации „в рамките на продължаващото сътрудничество между двете страни“, а визитата им е свързана с реализацията на договори, подписани преди много години.Новината предизвика очаквано възмущение в редиците на венецуелската опозиция и нейните съюзници. Така един от главните противници на поддръжниците на Чавес, бившият кандидат за президент Енрике Каприлес, в Туитър се обърна към „господата от руското външно министерство: „Обяснете на народа какво ще правят във Венецуела руските военни. Те ще помагат на народа или ще подкрепят узурпатора? Ако това не е намеса, какво тогава донесоха. Венецуела не се нуждае от оръжия. Тя има нужда от храна и лекарства“.Обединяващата страните от Западното полукълбо Организация на американските държави заяви, че военно сътрудничество с „режима, узурпиращ властта“. Тази позиция подкрепи и съветникът на президента на САЩ по националната сигурност Джон Болтън в Туитър: „САЩ няма да търпят, когато враждебни чужди военни държави се намесват в постиженията на общите цели на страните от Западното полукълбо – демокрацията, сигурността и върховенството на правото“.Не по-малко очаквана бе и реакцията на тези, които подкрепят Николас Мадуро. „Какъв цинизъм само, когато страна като САЩ с над 800 военни бази по целия свят, значителна част от които са в Латинска Америка, и с растящ военен бюджет над 700 милиарда долара, иска да се намеси в програмата за военно-техническото сътрудничество между Русия и Венецуела“, написа в туитър министърът на външните работи на Боливарианската република Хорхе Арреас. Тези негови думи получиха подкрепата на другия край на земята: представителят на китайското външно министерство Ген Шуан заяви, че „Латинска Америка не принадлежи на никоя определена страна и не е нейният заден двор“. „Страните от Западното полукълбо са суверенни независими държави и сами могат да вземат решения за сътрудничеството си с някого“, допълни той.В Москва във вторник отново разкритикуваха позицията на САЩ. Говорителката на руското външно министерство Мария Захарова коментира във Фейсбук хуманитарния аспект на конфликта и отбеляза: „Ако една голяма страна от Западното полукълбо /САЩ/ спре да трови народа на Венецуела със санкции, а втора страна от Източното полукълбо /Великобритания/ и цяла редица международни банкови структури отблокират милиарди долари венецуелски пари за своя сметка, то венецуелците и сами ще могат да си купят медикаменти и продоволствия без помощите на „добрия Вашингтон“.А ръководителят на международния комитет при съвета на федерацията Константин Косачов, също във Фейсбук, предложи да „представи реакцията на световната общност в нейната западна интерпретация /т.е. на самия Запад и на зависимите от него държави/, ако Русия приеме закон за борбата с влиянието на САЩ, примерно, в Украйна“. Той определи американския законопроект като акт на „недопускане на руската намеса в американската намеса“ в работите на Венецуела.„Никакви американски законопроекти няма да повлияят на развитието на нашите връзки с Венецуела“, обобщи Косачов. В потвърждение на това дойде и изявлението на енергийното министерство за силната заинтересованост на двете страни за разширяването на взаимно изгодното партньорство в областта на топлинно-енергийния комплекс. Конкретни проекти в тази сфера, а и други, ще се обсъдят на 4-7 април – тогава в Москва е планирано поредното заседание на руско-венецуелската международна правна комисия.", "date": "2019.03.27", "title": "Коммерсантъ: Русия и САЩ си премериха намесите във Венецуела"}
{"url": "https://offnews.bg/politika/tcvetanov-katcna-v-sofia-vzel-sam-konkretno-reshenie-shte-go-spodeli-700138.html", "text": "Взел съм конкретно решение. Засега съм го споделил само със съпругата ми. Винаги, когато вземам важно решение, го споделям първо с премиера, сега също ще застъпя така и тогава ще го съобщя.Това бяха първите думи на Цветан Цветанов след горещо чаканото му завръщане в България след като гръмна имотният скандал. Днес трябва да стане ясно дали той ще запази постовете си в парламента и в партията.От летището Цветанов се отправи на среща с министър-председателя, но отказа да каже къде и кога ще бъде тя. Двамата многократно разговаряли, докато зам.-председателят на ГЕРБ бе в САЩ на работно посещение, стана ясно още от думите му.Много се наслушах и се нагледах в последните дни. Това е добре планирано мероприятие във връзка с евроизборите и с решения и коментари от последните дни, заяви той пред репортерите на летището.От 2001 г. работим, лоялността ми към премиера и ГЕРБ ще продължи и занапред, добави той.Очаквайте подробности.", "date": "2019.03.27", "title": "Цветанов кацна в София: Взел съм конкретно решение, ще го споделя първо с премиера"}
{"url": "https://offnews.bg/izvan-terena/andrea-za-tceluvkata-na-kobrata-vsichki-obichame-sushi-700139.html", "text": "Приятелката на Кубрат Пулев - Андреа взе отношение по случая с целувката на звездатани в профибокса и репортерката на Vegas Sports Daily Джени Суши.Ситуацията предизвика сериозни полемики, самият Пулев обясни конфузната случка \"като една невинна закачка\" и Кралицата на голото суши дори се включила и в празненствата за победата му.\"\" написа Андреа в официалния си профил в социалната мрежа Инстаграм.Тервел Пулев също защити брат си: \"\"", "date": "2019.03.27", "title": "Андреа за целувката на Кобрата: Всички обичаме суши"}
{"url": "https://offnews.bg/obshtestvo/euprotects-opazvaneto-na-zastrashenite-ot-izchezvane-chervenogushi-g-700077.html", "text": "Защитените червеногуши гъски всяка зима изминават по два пъти разстоянието от родината си – Западен Сибир, до североизточното крайбрежие на България. В близост до нос Калиакра, Шабленското и Дуранкулашкото езеро те намират места за храна и нощувка.Орнитолозите от  работят заедно с британските си колеги по изследването на мигриращите червеногуши гъски. Почти цялата им световна популация зимува на българска и част от румънската територия. Ако не успеем да съхраним застрашения вид, страната ни ще понесе огромни морални и материални щети, основани и на европейското законодателство.Как следите на червеногушите гъски водят към Деветашката пещера и Древен Египет, защо спасяването им е световна инициатива, в която България има ключова роля, и кой стреля по колата на Българското дружество за защита на птиците – Борислав Лазаров разказва във .Египет, 2500 години преди Новата ера. На стотина километра южно от Кайро фараон Снофру проектира и изгражда 92-метрова пирамида. Близо до нея е гробницата на сина му, в която през 1871 г. археолози откриват нещо изумително: най-старите запазени изображения на Branta Ruficollis – червеногуши гъски.„Застрашена е от изчезване в света, популацията й намалява много бързо. Тоест, това е един от приоритетните видове, с които работи Българското дружество за защита на птиците”, каза Ирина Матеева – отговорник по европейските политики на БДЗП.„Червеногушата гъска е доста пъстра птица. Основният цвят ѝ е черен, като на гърдите има, оттам идва и името й, тухлено-ръждиво оперение. Самият ѝ силует е много специфичен – със сравнително къса шия, много къса човка, даже ние се шегуваме, че е с чипо носле”, посочи д-р Петър Янков – еколог, Българско дружество за защита на птицитеРодината на „чипоносите” гъски е Западен Сибир. Те обитават полуостровите Ямал и Таймир, където по последни данни са останали само 40 хиляди от този вид.Гнездата им са на земята, между храстите и тревите в тундрата. През 6-те месеца на сибирското лято те се размножават и отглеждат малките си. Но щом дойде зимата и студът стане непоносим, червеногушите гъски потеглят на дълъг път. Те прелитат между 6 и 8 хиляди километра от Сибир до нашето североизточно крайбрежие. Ако дойдете тук през зимните месеци и забележите птици с червеникаво-кафява окраска, може да сте сигурни, че виждате последните оцелели от този вид.Българските орнитолози изследват червеногушите гъски заедно с колегите си от Великобритания. Деликатна, но важна задача е улавянето на отделни екземпляри от птиците, за да им бъдат поставени маркиращи пръстени и сателитни предаватели.„Целта на маркирането със сателитни предаватели е да се проучат основните места на концентрация на вида по време на миграцията и същевременно да се съберат данни за заплахите по протежение на миграционния път”, каза д-р Николай Петков - ръководител на проекта за опазване на червеногушата гъска по програма „LIFE” на ЕС.Но съвсем не са редки случаите, в които орнитолозите намират убити маркирани червеногуши птици. Въпреки че са със статут „застрашен вид” в света, според Международния съюз за защита на природата.„Много сериозен проблем при червеногушата гъска е ловът. Тъй като тя се държи заедно с един ловен вид, който е Голямата белочела гъска, ятата са смесени. Дори ловците да имат желание да не я отстрелват е много трудно това да се случи. Затова, за съжаление, много червеногуши гъски биват убити от ловци”, коментира д-р Петър Янков – еколог, Българско дружество за защита на птиците.", "date": "2019.03.27", "title": "#EUProtects: Опазването на застрашените от изчезване червеногуши гъски (видео)"}
{"url": "https://offnews.bg/futbol/ot-esa-sa-saglasni-za-promiana-na-formata-na-klubnite-turniri-700141.html", "text": "От Европейската асоциация на клубовете дадоха зелена светлина за започване на преговори за промяна на формата на клубните турнири на Стария континент, съобщават от Левски. \"Сините\" са членове на ЕСА.Промените ще бъдат няколко - нов формат на Шампионската лига, организирането на трети континентален турнир и изцяло нов регламент за световната клубна купа. Последното предложение се оказа неприемливо за членовете на ЕСА, като новият формат няма да влезе в сила през следващите четири години.\"Eвропейската асоциация на клубовете, известна с акронима ЕСА, част от която е и ПФК Левски, даде зелена светлина за започване на преговори по промяна на формата на клубните турнири.Срещата на най-високо ниво между клубовете се проведе в Амстердам, а президентът на Ювентус - Андреа Аниели, в ролята на президент на ЕСА, обяви взетите решения на срещата.Той изрази надежда, че съвсем скоро ще има и яснота относно новия формат на Шампионската лига.Президентът на Ювентус изрази желание турнирът да бъде отворен за всички, а да не бъде затворена Суперлига, каквито бяха първоначалните идеи. Той отрече и информациите, че на този етап е възможно мачовете от новата Суперлига да се играят през уикендите.Аниели даде да се разбере, че позициите на Европейската асоциация на клубовете са много близо до позициите на УЕФА, чийто президент Александър Чеферин присъства на срещата.В Амстердам клубовете обсъдиха и създаването на трети континентален турнир - Лига Европа 2, както и промяната на Шампионската лига, която трябва да влезе в сила от 2024 година.'Приоритетът е да се поддържа система, в която участието е отворено за всички, като се мисли за глобалния растеж на европейския футбол', коментира Аниели.Тепърва предстои двете страни да навлязат в по-сериозна конкретика за формата на новата Шампионска лига, но не е изключено тя да бъде съставена от две дивизии. Първата се очаква да бъде съставена от 24 отбора и да има изпадащи, за да се поддържа интереса към новата Суперлига\", пишат от клуба.", "date": "2019.03.27", "title": "От ЕСА са съгласни за промяна на формата на клубните турнири"}
{"url": "https://offnews.bg/offtopic/stenata-na-garibaldi-nadgrobna-plocha-v-ruski-stil-ot-kitaj-700134.html", "text": "Вчера ви представихме новооткрития след ремонта площад \"Гарибалди\" с неговата , която обаче доста прилича на надгробна плоча.Оказва се, че подозренията имат някакъв резон, след като читатели  обяви за изготвяне и продажба на надгробни плочи, които приличат изключително много на творението на \"Гарибалди\".По-долу може да видите снимки на предлагания в китайския сайт за онлайн пазаруване \"Али Баба\" (нещо като \"Амазон\") надгробен камък в руски стил, направен от черен китайски гранит. Размерите са далеч по-малки от трите метра на нашия \"надгробния камък\", който зевзеци в мрежата определиха, че е сложен за възпоменание на управлението на Фандъкова, некадърния ремонт на \"Графа\", столичната градска среда или управлението на ГЕРБ като цяло. А защо не и всички заедно.Така изглежда предлаганата от \"Али Баба\" надгробна плоча в руски стил от китайски гранит. Нейната цена е между 750 и 850 долара, макар че е доста по-малка от нашенската. Снимка: alibaba.com.А ето така изглежда водната стена на \"Гарибалди\". Сравненията ще оставим на вас. Снимка: OFFNews.Водната стена на \"Гарибалди\". Сами преценете има ли прилика с китайските надгробни плочи. Снимка: OFFNews.", "date": "2019.03.27", "title": "Стената на Гарибалди: Надгробна плоча в руски стил от Китай"}
{"url": "https://offnews.bg/tehnologii/a1-predlaga-naj-novite-modeli-na-huawei-p30-i-p30-pro-700144.html", "text": " вече предлага най-новите модели смартфони на Huawei – P30 и P30 Pro. Броени часове след своята премиера двата флагмана са налични в търговската мрежа на А1, като Huawei P30 може да се закупи за 829,99 лева в брой или за 37,99 лева на изплащане с план A1 One Unlimited 5XL, а цената на Huawei P30 Pro със същия план е 1 079,99 лева в брой или 49,99 лева на изплащане.P30 и P30 Pro са с нов дизайн, вдъхновен от природата, и са изработени от иновативни материали. Двата модела идват с FHD+ Dewdrop дисплей с резолюция 2340x1080, като този при P30 е с размер 6.1 инча, а този на P30 Pro е 6.47-инчов. В екрана на двата флагманa има вграден сензор за пръстови отпечатъци, който дава максимална сигурност и позволява бързо отключване. Те ще се предлагат в класическо черно и два нови преливащи цвята – Breathing Crystal и Aurora Blue.Новата серия на Huawei идва на пазара с мисията да промени правилата на фотографията с високо технологична система от камери, която пряко конкурира професионалните фотоапарати. P30 Pro разполага с четворна Leica камера, която включва 40 MP широкоъгълен обектив с апертура f/1.6 и оптична стабилизация, 20 MP ултраширокоъгълен обектив с апертура f/2.2, 8 MP телефото обектив, при който също има оптична стабилизация, а отворът на блендата е f/3.4 и Time-of-Flight (TOF) камера, поддържаща автофокус и система за стабилизиране на изображението AIS. P30 разполага с тройна Leica камера, която обединява 40 MP широкоъгълен обектив с апертура f/1.8, 16 MP широкоъгълен обектив с апертура f/2.2 и 8 MP телефото обектив с апертура f/2.4 и оптична стабилизация. Основните камери на новата серия на Huawei могат да уловят детайли в кадъра дори при липса на светлина.Предната камера и при двата флагмана е 32 MP с интелигентно разпознаване и възможност за селфита с прецизна яркост и острота. Тя успява да изкара детайли в кадъра и при по-слаба фонова светлина или по време на нощно парти.Новата серия на Huawei работи с процесор Kirin 980 с двойна невронна мрежа. И двата модела разполагат с 6 GB оперативна и 128 GB вътрешна памет. А1 ще предлага и топ изпълнението на P30 Pro, което е оборудвано с 8GB оперативна и 256 GB вътрешна памет. Батерията при P30 Pro е с мощност 4200 mAh, а тази при P30 – 3650 mAh. Новата серия може да се похвали със система за бързо зареждане, а P30 Pro позволява и бързо безжично зареждане.", "date": "2019.03.27", "title": "A1 предлага най-новите модели на Huawei – P30 и P30 Pro"}
{"url": "https://offnews.bg/politika/parlamentat-varna-staria-prag-za-preferentcialnia-vot-700121.html", "text": "Депутатите гласуваха днес да върнат стария праг на преференциалния вот - 7% за местни и парламентарни избори и 5% за европейски избори. Последните промени в Изборния кодекс, приети на 14 февруари 2019 г. по предложение на ДПС, покачиха нереално прага за преференциален вот, де факто обезсмисляйки го. Според тогава приетите промени избраният преференциално кандидат за евроизборите трябваше да получи гласове не по-малко от националната избирателна квота, на парламентарните - не по-малко от регионалната, а на местните - не по-малко от общинската. След острата реакция от страна на опозицията и обществото, от ГЕРБ внесоха законопроект, който предвижда връщането на предишния праг на преференциите.От НФСБ отново се опитаха да покачат прага на преференциален местен вот на 20%, но предложението им бе отхвърлено. Народното събрание отхвърли и предложението на ДПС да отпадне принципът за уседналост.", "date": "2019.03.27", "title": "Парламентът върна стария праг за преференциалния вот"}
{"url": "https://offnews.bg/politika/arh-zdravkov-ne-e-iasno-dali-stroitelstvoto-na-nebostargacha-zlaten-700132.html", "text": "За момента не е ясно законно ли е строителството на небостъргача „Златен век” в столичния квартал „Лозенец”. Това заяви главният архитект на София Здравко Здравков, цитиран от бТВ.По думите му ДНСК трябва да каже дали това е така и в случай че е незаконно, според правилата незаконната част би трябвало да се премахне.По думите на Здравков разрешителното за строеж на „Златен век” не е презаверявано, а това е можело да се случи до ноември 2018 г.Главният архитект на София не можа да отговори на въпроса по какви правила строителството продължава и в момента.Освен това в тази сграда според издадените разрешителни не би трябвало да има жилища. Тя е административна и обектите вътре са описани като ателиета. Ако се продават като апартаменти, хората трябва да знаят, че ще плащат по-високи данъци, допълни главният архитект.Той потвърди, че е получавал SMS-и за натиск от семейство Мирянови, но отказа да ги покаже. Коментира също, че те не са единствените, които се опитват да му влияят.", "date": "2019.03.27", "title": "Арх. Здравков: Не е ясно дали строителството на небостъргача Златен век е законно"}
{"url": "https://offnews.bg/politika/tcvetanov-se-zavrashta-ot-sasht-kvorumat-v-ns-dnes-shte-pokazhe-kakva-700112.html", "text": "Вторият човек в ГЕРБ и председател на парламентарната група на партията Цветан Цветанов се прибира от САЩ днес, Народното събрание трябва да събере кворум без него. Заради скандала с евтините апартамента завръщането на Цветанов се очаква с особен интерес.Сред основните доводи на защитниците му е, че само той може да осигури кворума в пленарна зала, за да не се стигне до политическа криза. Очаква се днес близки до Цветанов депутати да отсъстват, за да потвърдят \"незаменимостта му\" като лидер на ПГ. Заседание на Изпълнителната комисия на ГЕРБ, на което се очаква да стане ясна политическата съдба на Цветанов, ще се проведе най-вероятно утре. ", "date": "2019.03.27", "title": "Цветанов се завръща от САЩ, кворумът в НС днес ще покаже каква ще е съдбата му"}
{"url": "https://offnews.bg/ikonomika/pravitelstvoto-opredeli-ryanair-da-izpalniava-poletite-sofia-kiev-700154.html", "text": "Правителството определи Ryanair DAC за въздушен превозвач, който да оперира по линията София - Киев - София.Авиокомпанията е заявила готовност да започне да изпълнява редовни полети по линията София - Киев - София от началото на април 2019 г. с честота два пъти седмично - в сряда и неделя.\"Назначаването на Ryanair DAC като установен в България въздушен превозвач от държава членка на ЕС е извършено в съответствие с двустранния международен договор, правото на ЕС и националните правни норми на Република България\" - обявиха от правителствения пресцентър.", "date": "2019.03.27", "title": "Правителството определи Ryanair да изпълнява полетите София - Киев - София"}
{"url": "https://offnews.bg/obshtestvo/ep-niama-da-glasuva-paketa-mobilnost-taiani-go-izteglil-700116.html", "text": "Председателят на Европейския парламент Антонио Таяни тази нощ е изтеглил пакета \"Мобилност\", той няма да се гледа в пленарна зала. Върнат е на транспортна комисия.Това заяви Йордан Арабаджиев от Съюза на международните превозвачи по Нова тв. Планът \"Макрон\" влезе в дневния ред, след като два гласа на отсъстващи български евродепутати не достигнаха, за да може текстовете да се отложат след европейските избори. Протестът на обаче ще се състои. Днес няма да има вот по пакета „Мобилност“, обяви и евродепутатът Петър Курумбашев по БНР. По думите му, ще има обаче дебат, който няма да е последван от гласуване. Цялата листа за гласуване изчезна от страницата на ЕП. Също така изчезнаха от дневния ред и трите досиета, които бяха за прочутия пакет за мобилност. Това е възможно, след като Антонио Таяни е взел своето решение по чл. 175 от правилника на парламента, че председателят на парламента има право, когато има постъпили над 50 изменения, след консултации с председателя на водещата комисия, в случая транспортната, да върне за ново разглеждане досиетата. Сега очевидно има повече от 50 изменения. Нашите екипи и колегите от други държави се оказа, че сме подготвили над 1600 изменения, които успяхме да внесем до петък. Той се е възползвал от това свое право да ги прати обратно за разглеждане в транспортната комисия“, обясни Курумбашев. „Снощи българските евродепутати, без Николай Бареков, са изпратили писмо до Таяни, в което подчертават, че се правят редица процедурни нарушения“, посочи още Курумбашев. Според него Таяни ще бъде атакуван заради решението си.", "date": "2019.03.27", "title": "ЕП няма да гласува пакета Мобилност, Таяни го изтеглил"}
{"url": "https://offnews.bg/politika/naznachiha-shef-i-zam-shef-na-natcionalnoto-biuro-za-pravna-pomosht-700148.html", "text": "Правителството назначи Елена Чернева за председател на Националното бюро за правна помощ (НБПП) и Наталия Илиева за неин заместник. Елена Чернева е завършила Юридическия факултет на Софийския университет „Св. Климент Охридски“, специалност „Право“ и е вписана като адвокат в Софийска адвокатска колегия, като упражнява правата си до месец април 2012 г. С РМС № 264/2012 г. е определена за председател на НБПП, като през 2015 г. е преназначена на същата длъжност.През изтеклия четиригодишен период като председател Елена Чернева реализира множество инициативи, които доведоха до подобряване на цялостната система за правна помощ, като тя стана по-достъпна за социално слабите граждани, посочва правителствената пресслужба.Наталия Илиева е завършила Юридическия факултет на Университета за национално и световно стопанство, специалност „Право“. Вписана е като адвокат в Софийската адвокатска колегия през 1999 г. и упражнява правата си до настоящия момент. Като дългогодишен адвокат се занимава с проблемите на правната помощ.", "date": "2019.03.27", "title": "Назначиха шеф и зам.-шеф на Националното бюро за правна помощ"}
{"url": "https://offnews.bg/tenis/bautista-agut-izhvarli-dzhokovich-ot-turnira-v-maiami-video-700115.html", "text": "Сръбската суперзвезда в мъжкия тенис Новак Джокович няма да стигне до седмата си титла в турнира от сериите Мастърс 1000 в Маями, след като бе спрян на прага на 1/4-финалите от Роберто Баутиста Агут в драматичен мач. Испанецът победи с 1:6, 7:5, 6:3.Джокович взе първия сет повече от убедително за под 30 минути на корта. След почивката сърбинът започна с пробив за 1:0, но допусна мигновен рибрейк - 1:1. В края на втората част играта бе прекъсната заради дъжд. При връщането на корта на двамата Баутиста Агут проби решително в своя полза за 7:5.Драмата продължи и в решителния трети сет, когато пробивите отново валяха. Баутиста Агут проби два пъти, а Джокович веднъж и така поведе с 4:2. Испанецът задържа предимството си и затвори срещата.В следващия кръг испанецът ще срещне шампиона от 2018 г. Джон Иснър. Американецът победи със 7:6, 7:6 Кайл Едмънд.", "date": "2019.03.27", "title": "Баутиста Агут изхвърли Джокович от турнира в Маями (видео)"}
{"url": "https://offnews.bg/kultura/10-interesni-fakta-za-kubanskia-kazashki-hor-700015.html", "text": "Най-старият музикално-танцов ансамбъл на Русия - световноизвестният Кубански казашки хор ще направи първото си турне в България. От 18 до 22 юни легендарните казаци ще пеят в пет български града: 18 юни - София, 19 юни - Велико Търново, 20 юни - Варна, 21 юни - Бургас, 22 юни - Пловдив.• Кубанският казашки хор е на 208 години. Основан е през 1811 г. в Екатеринодар още по царско време. Така се превръща в най-стария хор, който продължава да съществува и до днес. Може да се каже, че той е своеобразен исторически паметник.• Създаден е първоначално като църковен хор, който изпълнява православни песнопения. Много по-късно към репертоара му се добавят руски и украински народни песни, фолклора на казаците. И досега ансамбълът има почетни участия в празнични тържествени литургии и това е особена чест за всеки християнски храм.• Хористите до един са православни християни, което е едно от условията да бъдат част от състава му. Самият ръководител Захарченко казва „Моите музиканти и талантливите певци и са ми изпратени от самия Господ Бог”.• Между другото, думата „казак” на тюркски означава „авантюрист”, „свободен човек”. А Стендал казва за тях: „Казаците бяха чисти като деца и големи като богове…”. Такава е и музиката им.• Един от най-ревностните почитатели на хора е император Александър II. Именно царят Освободител, който е предвождал страната по време на Руско-турската война през 1877 – 1878г.• 41 години хорът е ръководен от проф. Виктор Захарченко, който ще отпразнува тази година своя 81-и рожден ден. Той е събирач на казашкия фолклор, композитор, ментор, вдъхновител на музикантите. Неговата жива легенда. Ще го видим в България.• Най-младият солист в хора, 19-годишната Елизавета Задорожна, e сред най-красивите жени в Русия. Тя представя Краснодар в конкурса „Мис Русия 2019”, чийто финал ще се проведе през април.• Ансамбълът е изнасял концерти и в конгресни зали, на стадиони, и в Ла Скала през годините на „желязната завеса”. Макар и претърпял много гонения и трансфорамации, успява да се опази от пропагандата.• По случай 200-годишния му юбилей на името на Кубанския казашки хор е наречен астероидът Кубанхория.• Ансамбълат се състои от 250 души. В България ще пристигне в пълния си блясък – в състав от 120 души – певци, танцьори, музиканти и всички солисти.Билети за концертите на Кубански казашки хор  и на касите на съответните зали.", "date": "2019.03.27", "title": "10 интересни факта за Кубанския казашки хор"}
{"url": "https://offnews.bg/obshtestvo/eto-go-zhilishteto-na-krasimir-parvanov-dali-mu-targovska-otstapka-za-700117.html", "text": "Бившият заместник-министър на енергетиката Красимир Първанов показа в сутрешния блок на bTV в апартамента си в столичния квартал „Изток”, закупен от „Артекс”, заради който подаде оставка.Той бе категоричен, че не е ползвал преференциална цена като човек с позиции във властта. За сделката разговарял лично с управителя на \"Артекс\" арх. Пламен Мирянов.Като човек, закупил втори имот от \"Артекс\", обаче се поинтересувал дали може да ползва търговска отстъпка.„Преди 10 години съм купил жилище от същата фирма, което е по-нагоре по тази улица. Всеки ден, отивайки на работа, аз минавах покрай този строеж. И в миналото, и в настоящето – аз имам конкретно впечатление какво извършва този строител. Това ме е навело на мисълта да инвестирам в още едно жилище”, обясни той.Жилището на Първанов се намира на седмия етаж в луксозната кооперация. Площта му е около 150 квадратни метра, а стойността 240 хил. лв. То разполага с три спални, една от които е със собствена баня, трапезария с кухня. „Тази сделка е личен мой акт и няма нищо общо с поста, който заемах до днес. Когато съм правил сделката, това беше реалната цена на това жилище”, допълни той.Според бившия вече зам.-министър апартаментът не е луксозен. \"Има много неща, които са в ущърб на едно квалитетно жилище. Изключително голяма близост до булеварда. Шумът е денонощен - това е булевард Цариградско шосе. Чуй какъв шум. Това няма ден, няма нощ\", оплака се той пред водещия Антон Хекимян.Въпреки недостатъците, избрал жилището, защото било близо до настоящия му дом. Новият апартамент щял да е за децата му. \"Сега майка ми живее в \"Надежда\" и знам какво е. Знам какво означава да я видя от \"Изток\" до \"Надежда\". Това е час и половина в трафик.\"Първанов не е съгласен, че той е купил апартамента на много по-занижена цена от тази за редовите клиенти. Напротив, той смята, че обявените в медиите пазарни цени от над 2000 евро на кв. м. са \"химера\". \"Няма как в София\" да се купува на 2400 евро квадрата. Това просто не е сериозно\", убеден е той.Първанов коментира и скандала с АЕЦ „Белене”, в който е замесено и неговото име. Като шеф на НЕК той пренебрегва решение на тогавашния министър на енергетиката Трайчо Трайков. Заради негово решение се налага България да плати 600 млн. евро на „Росатом”.„Категорично нямам никаква вина за това. Аз съм комуникирал тогава с ресорния вицепремиер Симеон Дянков. Принципалът тогава отсъстваше, не беше в България. Моето споразумение беше само за отлагане с три месеца”, заяви Красимир Първанов.Доходи и конфликт на интереси?Бившият зам.-министър на енергетиката допълни, че от 2011 г. до 2017 г. е развивал \"изключително успешен частен бизнес в  енергетиката\". „Управлението на тези фирми сега е прехвърлено на лица, които нямат нищо общо с моето семейство. Аз не ги управлявам, но ги притежавам. Това не е конфликт на интереси. Ресорите ми в Министерство на енергетиката нямаха нищо общо с дейността на фирмите”, категоричен е той. Ресорите му в Министерството на енергетиката нямали нищо общо с дейността на тези фирми.", "date": "2019.03.27", "title": "Ето го жилището на Красимир Първанов: Дали му търговска отстъпка за редовен клиент (снимки)"}
{"url": "https://offnews.bg/politika/evropejskata-partia-nabira-dobrovoltci-700120.html", "text": "Европейска партия Волт официално стартира своята кампания за набиране на доброволци, които да се включат активно в кампанията за европейските избори.Доброволците ще се занимават предимно с организация на събития и представяне на каузите на партията пред гражданите. Това ще им даде ценен опит в организирането на събития, сертификат за осъществената дейност, работа в екип с млади и енергични хора с европейско мислене и възможност да се запознаят отблизо с начините на правене на политика и отстояване на гражданска позиция.Всеки, които желае, може да се запише на Европейска партия Волт е създадена от младите Андреа Венсон (Италия) и Деймиан Бослагер (Германия), а лидер за България е Настимир Ананиев, председател на транспортната комисия в 43-то Народно събрание.За кратко време Волт се разрасна като политическо движение с хиляди членове във всяка европейска държава и 12 регистрирани партии в Германия, България, Италия, Холандия, Франция, Испания, Швеция, Австрия, Белгия, Люксембург, Великобритания и Португалия. Основна цел пред партията е формиране на собствена група в Европейския парламент, за което са нужни 25 депутати от 7 страни. По този начин представителите на Волт ще участват пълноценно и активно при вземането на важни решения за съюза и ще отстояват принципите си.", "date": "2019.03.27", "title": "Европейската партия набира доброволци"}
{"url": "https://offnews.bg/obshtestvo/euprotects-kak-es-pomaga-za-prekasvane-na-tcikala-na-bednostta-699513.html", "text": "В Европа повече от 113 милиона души живеят в риск или са изложени на риск от бедност и социална изолация. Те са изправени пред безработица, жилищни условия под стандарта за живот и притеснения, че няма да могат да свържат двата края.ЕС подпомага местните власти, асоциации и благотворителни организации, като предоставя помощ на хората в нужда. За тях работят мрежи от местни герои, за които разказва кампанията на Европейската комисията .Един от тези герои е българката Андриана Сукова от Дирекция „Трудова заетост, социални въпроси и приобщаване“ на Европейска комисия.„Нашият отдел използва финансиране от ЕС за подпомагане на справянето с бедността. Това включва различни мерки – от изграждане на центрове за дневни грижи за деца, за да могат родителите да се върнат на работа, до организиране на обучение за усвояване на умения в различни направления и държави. В тясно сътрудничество с европейските държави ние осигуряваме всичко – от материали за основни нужди, напр. дрехи и подслон, до закуски за децата в най-бедните квартали на Европа.“С подкрепата на ЕС асоциация за социална рехабилитация \"Юрта\", работеща в региона Усти, Чехия, помага на хората, които нямат образование или постоянно жилище, да стъпят отново на краката си. Така с тяхна помощ Ярослав Райбер преминава обучение за дърводелец, след като е прекарал по-голямата част от съзнателния си живот в търсене на работа.„Нашата асоциация за социална рехабилитация помага на хората да намерят работа и независимост – без значение дали са от общности в неравностойно положение около или в градовете, или живеят с физически или интелектуални увреждания. Също така посещаваме младежи в домове за сираци, които са навършили 18 години и не знаят откъде да започнат живота си като възрастни“, разказва Зузана Тюрлова, служител на асоциация \"Юрта\".„Нашите персонализирани курсове за обучение са възможни благодарение на подкрепата на ЕС. Освен това наистина е вдъхновяващо да научиш как НПО в други европейски държави се справят с подобни предизвикателства“, добавя Зузана. Две-трети от хората, преминали през техните обучение, успяват да намерят работа.Днес Ярослав Райбер работи като помощник-дърводелец.„Преди пет години живеех в дом за хора с увреждания. Нямах работа, нито образование. Заедно с екипа в \"Юрта\" се включих в програма за дървообработване. Освен това те ми помогнаха да си намеря работа, да се преместя в собствено жилище и да започна да планирам бъдещето си с приятелката си, споделя той. Въпреки че работата е тежка, щастлив съм, че виждам момчетата в дърводелската работилница всеки ден. Те са добри приятели. С редовна заплата имам свободата да избирам с какво да се храня и какво да си купувам.\" Той добавя, че дори сега работният му ден да започва в 4 ч сутринта, не би се върнал към предишния си живот.Ронан Харни от Дирекция „Трудова заетост, социални въпроси и приобщаване“ на ЕК споделя, че в родната му Ирландия използват европейско финансиране в помощ на най-уязвимите общности. Един от проектите, FoodCloud Hubs, работи с предприятия и дистрибутори на храни, за да набавя храна за всички благотворителни организации в страната. Проектът не е само за осигуряване на храна на семействата в нужда. За ирландските производители и предприятия, които даряват храна на благотворителни организации, това всъщност е рентабилно и намалява разхищаването на хранителни продукти, обяснява Ронан.За борбата с бедността работи и ирландката Мари Кронин. Тя е доброволец в „Обществото на Сент Винсент де Пол“.„Отговарям за район на Дъблин в неблагоприятно положение, наречен Чери Орчърд. Доброволец съм от повече от 30 години. През това време съм забелязала, че семействата, които посещаваме, имат проблеми със здравето поради лошия си начин на хранене. Затова отворихме хранителна банка“, казва Мари.„FoodCloud Hubs са изключителни, тъй като отговарят идеално на хранителните нужди на нашата общност, родители и деца. В момента всяка седмица снабдяваме 150 семейства с пакет с храни и организираме курсове по готварство и хранене за родителите. Освен това подпомагаме занималня за децата, в която те могат да получават топла храна, докато пишат домашните си“, разказва доброволката.Фондът за европейско подпомагане на най-нуждаещите се лица (FEAD) подпомага държавите от ЕС в предоставянето на материална помощ, напр. храни и облекло, на хората, които имат най-голяма нужда. Това се допълва от мерки за социална интеграция и насоки за преодоляване на бедността.Само през 2017 г. FEAD е предоставил 370 000 тона храни на нуждаещи се.11 милиона европейци всяка година намират нова работа, усвояват нови умения и като цяло подобряват живота си благодарение на Европейския социален фонд.", "date": "2019.03.27", "title": "#EUProtects: Как ЕС помага за прекъсване на цикъла на бедността"}
{"url": "https://offnews.bg/kultura/otbeliazvame-mezhdunarodnia-den-na-teatara-s-vrachvane-na-nagradite-i-700118.html", "text": "Световният ден на театъра се отбелязва на 27 март. Празникът е обявен през 1961 г. от Международния театрален институт към ЮНЕСКО.Автор на първото послание за Деня на театъра през 1962 г. е големият френски творец Жан Кокто - поет, писател, дизайнер, художник, скулптор, сценарист, актьор и режисьор. Оттогава всяка година на Международния ден на театъра световноизвестна личност поднася на всички почитатели на изкуството размислите си за театъра и живота на сцената и извън нея. Посланието се чете преди представленията в стотици театрални зали по света и се разпространява чрез средствата за масова информация.По традиция тази вечер ще бъдат връчени наградите \"Икар\". Церемонията ще се проведе за 45-и път от 19.00 часа в Народен театър \"Иван Вазов\".За водеща мъжка роля е номиниран Владимир Пенев за ролата си в \"Бащата\", за водеща женска роля - Ана Пападопулу в „Дивата патица“.Пълен списък на номинациите можете да видите .", "date": "2019.03.27", "title": "Отбелязваме международния ден на театъра с връчване на наградите 'Икар'"}
{"url": "https://offnews.bg/obshtestvo/sveta-matrona-solunska-zaginala-zaradi-viarata-si-700108.html", "text": "Църквата почита днес св. мъченица Матрона Солунска. Тя била сираче, слугиня в къщата на един евреин в Солун. Жена му хулела Матрона заради нейната христова вяра и я принуждавала да се отрече от нея и да отиде в синагогата. Но кротката Матрона вярно служела на своята господарка, без да й възразява на хулите и тайно се молела на Христа Бога.Един ден еврейката узнала, че Матрона скришом от нея отишла в църква и ядосана я запитала защо не е отишла в синагогата. Матрона кротко й отговорила: \"Защото живият Бог е в християнската Църква, а от еврейската синагога Той е отстъпил.\"Побесняла от тоя смел отговор, еврейката жестоко я била и затворила в една мрачна стая, като при това я и вързала. На другия ден тя намерила девойката развързана чрез Божията сила. Матрона на колене се молела Богу. Господарката повторила няколко дни това наказание, докато най-после чрез глад и побой тя уморила девойката. Тогава еврейката взела тялото на светата мъченица и от горния етаж на къщата си го хвърлила на улицата.Християните взели тялото на мъченицата и с чест го погребали. Епископ Александър пък, като узнал за чудесата, които се извършват при гроба на светата мъченица, издигнал там църква в нейна чест. А злата еврейка скоро получила заслуженото: от същото място на къщата, откъдето хвърлила тялото на св. Матрона, тя паднала на камъните на улицата и се убила.", "date": "2019.03.27", "title": "Света Матрона Солунска загинала заради вярата си"}
{"url": "https://offnews.bg/futbol/zvezda-na-tcska-mozhe-da-potegli-kam-anglia-prez-liatoto-700114.html", "text": "Един от най-качествените футболисти на ЦСКА Едвин Джеси, може да премине в клуб от Англия през лятото, пише \"Меридиан мач\".Както е известно, в родината му Гана вече имаше информации, че той е бил следен от Уулвърхамптън и Брайтън. В момента обаче доста по-реалистичен изглежда вариантът Джеси да премине в клуб от второто ниво на английския футбол - Чемпиъншип.Напоследък техничарят изпадна от титулярния състав на \"червените\". За последно Любо Пенев му гласува доверие от първата минута в дербито с Левски.Срещата завърши 1:0 за \"сините\", а Джеси получи директен червен картон. Това явно не се е харесало на Ел Голеадор и той реши да сложи ганаеца на пейката, фаворизирайки неговите конкуренти Жоржиньо и Рафаел Енрике.Почти сигурно, ако ситуацията не се промени в плейофите, то Джеси сериозно ще обмисли своето бъдеще. Това, че той вече не е титуляр, му се отрази негативно и той не бе повикан и в националния отбор на Гана, от който бе неизменна част в последните сезони.", "date": "2019.03.27", "title": "Звезда на ЦСКА може да потегли към Англия през лятото"}
{"url": "https://offnews.bg/obshtestvo/deklaratcia-v-zashtita-na-tcvetan-tcvetanov-se-okaza-fejk-700123.html", "text": "Декларация в защита на лидера на ПГ на ГЕРБ Цветан Цветанов се оказа фейсбук фейк. Споделяното масово в социалните мрежи писмо, което уж е от кмета на община Белослав Деян Иванов не е истински документ.Това обяви градоначалникът пред OFFNews, след като и медията ни се \"върза\" на фалшификата.Върху документа наистина няма печат и изходящ номер. Извиняваме се на г- Иванов за причиненото неудобство.", "date": "2019.03.27", "title": "Декларация в защита на Цветан Цветанов се оказа фейк"}
{"url": "https://offnews.bg/obshtestvo/oblachno-i-dazhdovno-utre-shte-e-po-hladno-no-slantceto-se-pokazva-700106.html", "text": "Облачно ще е времето днес, ще е ветровито и дъждовно. Максималните температури ще се понижат още и ще са между 12 и 17 градуса.Край морето също ще има слаби валежи от дъжд, ще духа умерен вятър, който ще вдига вълни до 2 бала. На брега термометрите ще се качат до 12-13 градуса, а във водата - 9-10 градуса. Над планините ще е предимно облачно, главно преди обяд, на отделни места - с превалявания от дъжд, над около 1500 метра - от сняг. След обяд облачността ще започне да се разкъсва и намалява и ще е почти без валежи. Ще духа умерен до силен северозападен вятър, който вечерта ще се ориентира от север-североизток. Максималната температура на височина 1200 метра ще е около 4 градуса, на 2000 метра - около минус 1 градуса. Утре понижението на температурите ще продължи. Ще бъде почти без валежи, с разкъсана облачност, над много райони - до слънчево. Ще е най-хладно, с преобладаващи максимални температури между 8 и 13 градуса, а минималните ще са между минус 3 и 2 градуса. В петък времето ще се задържи без съществена промяна.", "date": "2019.03.27", "title": "Облачно и дъждовно, утре ще е по-хладно, но слънцето се показва"}
{"url": "https://offnews.bg/112/sdvr-tarsi-sobstvenitcite-na-8-velosipeda-snimki-700125.html", "text": "Столичната полиция търси собствениците на 8 велосипеда. Те са открити при полицейска операция на територията на София. Предполага се, че са били откраднати в столицата.Към настоящия момент за нито едно от тях не е подаден сигнал в МВР. На съхранение са в СДВР. Ако някой разпознае своя собственост, може да се обади на тел.: 02 9820169 или 0885009885.", "date": "2019.03.27", "title": "СДВР търси собствениците на 8 велосипеда (снимки)"}
{"url": "https://offnews.bg/analizi-i-komentari/glasuvajte-za-avstralopitetci-kostov-e-vinoven-700113.html", "text": "Така. Т.нар. медии, различни събрани от кол и въже самозвани анализатори, както и хванати от гората стратези по вселенските конспирации успяха да ме вбесят.Накратко. В Свободна Европа и в Антикорупционния фонд са чули нещо. Постъпили са професионално (за разлика от горепосочените всезнайковци) и са проверили онова, което са дочули. От проверката изскача \"Апартаментгейт\".Какво следва - т.е. освен съвършено правилната реакция на обикновените хора, че това е дъното?Следва следното. Разни умници стигат до дълбокомисленото заключение, че става дума за планиран удар, част от конспирация против ГЕРБ (които ни пазят от комунистите) преди изборите. И цял ден обсъждат, кой, с каква цел и с какви перспективи за успех нанася удара върху любимите на народа ЦЦ, ЦвЦв и ББ.Още по-накратко:1. Да измисляш конспирация там, където има професионално свършена работа - това те прави жалък неграмотник, най-вероятно - продажен. И цървул в лошия смисъл.2. Конспиративните умници очевидно отдавна не са виждали професионално свършена работа. Което ни казва за тях всичко, което искаме да знаем.3. А да дължиш услуга на ЦвЦв (което само по себе си е позорящо обстоятелство), всички да знаят това - и сега да се изтъпаниш в негова защита, това е за онзи кръг на Ада, в който се пържат лъжесвидетелите.Гласувайте, прочее, за ББ, ЦвЦв и разните му там австралопитеци, питекантропи и троглодити, защото именно те пазят именно вас от комунистите.И освен това Костов е виновен.Извод: за разлика от здравомислещите обикновени хора, разните му там медийни умници в момента си купуват фабрика на 8 септември. И ни навират това в очите.Ум царува, ум робува, ум патки пасе. В момента - предимно патки. Пасе.Аман от превити гръбнаци на лакеи и самозванци, маскирани като общественици и висшисти.Б. ред. - Мнението на проф. Евгений Дайнов е от профила му във фейсбук.", "date": "2019.03.27", "title": "Гласувайте за австралопитеци, Костов е виновен"}
{"url": "https://offnews.bg/tehnologii/tehnologiata-narrowband-iot-spestiava-sredstva-na-obshtinite-i-optimiz-700152.html", "text": "Narrowband Internet of Things (NB-IoT) ще спести средства на общините и ще оптимизира преноса на данни между умните устройства. Това каза Питър Гаспър, Solutions Architect и водещ IoT експерт в A1 Telekom Austria Group, който представи новата технология пред експерти на конференцията Smart Cities and Mobility, която се проведе вчера в София. Неговата лекция на тема „Мобилни технологии за интелигенти комунални услуги” показа как NB-IoT стандартът може да бъде имплементиран в индустрията с цел изграждане на умни градове.„NB-IoT притежава няколко предимства: по-ниска консумация на енергия и по-дълъг живот на батериите, по-добро покритие, по-ниска цена на хардуерното оборудване, лицензиран честотен спектър, висока сигурност и възможност за дистанционно управление”, сподели Питър Гаспър в своята презентация. „NB-IoT е само една част от пъзела. По-голямата част е да намерим правилните случаи, в които да я внедрим”, допълни той, като наблегна, че това трябва да бъде подходът при изграждането на умни градове.А1 България вече предлага редица продукти в сферата на Интернет на нещата. Усилията на компанията в тази насока са базирани на NB-IoT стандарта, тъй като той е най-подходящ за изграждане на мрежа от голям брой умни устройства, които да могат да обменят информация помежду си в реално време. Именно с помощта на тази технология днес А1 предлага у нас решения за контрол на въздуха, управление на отпадъци, интелигентно осветление и умно паркиране. Компанията представи иновативните си решения в тази посока за пръв път у нас още през пролетта на 2018 г. на събитие в Монтана, като вече има реализирани пилотни проекти за институциите и бизнеса.За разлика от другите стандарти за изграждане на мрежи от типа „Интернет на нещата“ (IoT), NB-IoT предлага редица предимства, най-важното от които е двупосочна комуникация между устройствата. Така например чрез NB-IoT в бъдеще ще можете през смартфона си да запитате умния си хладилник дали има нужда от нещо за пазаруване вкъщи. Хладилникът ви ще може да прецени, че имате прекалено малко зеленчуци например и да отговори на смартфона ви, който да изготви списък с нужни продукти за пазаруване и да ви го покаже като нотификация. Освен това NB-IoT предлага по-ниските разходи за нужния хардуер, по-дълъг живот на батериите, по-добро покритие на закрито, оптимизиран пренос на данни, ниска латентност на сигнала и висока сигурност на връзката.В световен мащаб Интернет на нещата и мрежите от умни устройства ще играят все по-важна роля в живота ни. До 2025 година се очаква да има над 25 милиарда IoT връзки между различни умни устройства в света, като 13,8 милиарда от тях ще бъдат индустриални, а 11,4 милиарда – потребителски.", "date": "2019.03.27", "title": "Технологията Narrowband IoT спестява средства на общините и оптимизира преноса на данни"}
{"url": "https://offnews.bg/kultura/posledni-novini-za-kontcerta-na-septicflesh-krisiun-diabolical-i-xa-700128.html", "text": "Концертът на SEPTICFLESH, KRISIUN, Diabolical и Xaon e тази събота от 19:00 часа в столичния клуб Mixtape 5.Вечерта ще протече при следната програма: 19:00 часа – Врати19:30 часа - Xaon20:25 часа – Diabolical21:25 часа – KRISIUN22:40 часа – SEPTICFLESHОт BGTSC напомнят, че обща цел е по време на събитието да няма инциденти, а само положителни емоции. За целта е необходимо всички желаещи да посетят концерта да спазват неговите правила.БИЛЕТИ:Билетът е ценен. Пазете го и не го давайте на никой друг освен на оторизирания персонал на входа. Изгубен или повреден билет не се възстановява. Билетът и акредитациите не дават достъп до сервизните площи и служебните помещения.НЕПЪЛНОЛЕТНИ И ДЕЦА:Едно лице може да придружава максимум двама непълнолетни или деца. Научете още за **Правилата на клуба за достъп на непълнолетни тук:   За повече информация по тези въпроси се обърнете към клуба.Забранено е внасянето на:- храни и напитки;- видео камери и фотоапарати със сменяеми обективи;- аудио записващи устройства;- оръжие;- всякакви остри и опасни предмети като ножове, чадъри и т.н.- стъклени бутилки;- преносимо лазерно оборудване;Снимки и видео:За това събитие снимките на групите ще са разрешени само от акредитираните за това лица, те ще имат отличителни знаци. Използването на светкавица, в това число и на акредитираните фотографи е строго забранено! Използването на видео и аудио записващи устройства може да бъде използвани само от акредитираните за това лица.Филмирането на събитието без разрешението на групите е забранено и подсъдно!Алкохол , опиати, наркотични вещества и пушене:Внасянето на алкохол, опиати и наркотични вещества на територията на концерта е забранено! Посетители с неадекватно поведение няма да бъдат допускани в зоната и няма да им бъде възвърната стойността на билета. На лица под 18 години алкохол няма да се продава.ПУШЕНЕТО В КЛУБА Е АБСОЛЮТНО ЗАБРАНЕНО! Това може да става само извън него! ЛИЦАТА НАРУШИЛИ ЗАБРАНАТА ЩЕ БЪДАТ ИЗВЕЖДАНИ БЕЗ ВЪЗСТАНОВЯВАНЕ НА ПАРИТЕ ЗА БИЛЕТА! Ползвателите на електронни цигари и „бездимни“ устройства трябва да се съобразяват и не злоупотребяват с търпението на околните, а да споделят правилата за всички пушачи!Антисоциално поведение:Всеки, който проявява агресивно и антисоциално поведение ще бъде изведен извън зоната на концерта, без възможност за връщане на парите за билета. Моля, сигнализирайте за такова поведение на охраната или персонала на клуба. Всеки има правото да се забавлява в безопасна обстановка!Билети за събитието се продават онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.", "date": "2019.03.27", "title": "Последни новини за концерта на SEPTICFLESH,  KRISIUN, DIABOLICAL И XAON"}
{"url": "https://offnews.bg/obshtestvo/12-chasa-bez-voda-v-chast-ot-mladost-700107.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на уличен водопровода на ул. \"инж. \"Георги Белов\" в жк \"Младост\" се налага спиране на водоподаването от 9 до 21 часа на ул.“ Абагар“, ул. „инж. Георги Белов“ от №17 до ул. „Самоковско шосе“, ул. „Самоковско шосе“ №2, ул. „Цветна градина“ №1, 1А, 3, 5, ул. „Стадион“, жк. „Експериментален – блокове“ от №1 до №37, бл. 38, 39, 40, 41, 42, 43, 44, 45. Монтаж на спирателен кран на ул.“Габър“ в жк. „Банишора“ налага спиране на водоподаването от 09:00 до 18:30 часа на ул. „Шумен“ от ул.„Габър“ до бул. „Ген. Николай Г. Столетов“, ул. „Габър“ от ул. „Алдомировска“ до ул.\"Шумен“; ул. \"Алдомировска“ от ул. „Габър“ до бул. „Ген.Николай Г. Столетов“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния инфРемонтнитеормационен център на дружеството - http://www.sofiyskavoda.bg/water_stops.aspx.“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.03.27", "title": "12 часа без вода в част от Младост"}
{"url": "https://offnews.bg/obshtestvo/prevozvachi-na-protest-v-strasburg-i-sofia-sreshtu-paketa-mobilnost-700111.html", "text": "Български превозвачи ще протестират днес пред сградата на Европейския парламент в Страсбург срещу допускането и гласуването на пакета „Мобилност“.Превозвачите ще се съберат в 12.00 часа българско време, около половин час след началото на дебатите. Към тях ще се присъединят и българските евродепутати.Все още има възможности текстът да не стигне до обсъждане и нашите представители ще се опитат да използват за целта процедурни хватки. Решението пакетът \"Мобилност\" да влезе в пленарна зала бе взето в понеделник само с два гласа мнозинство, трима наши евродепутати отсъстваха. Превозвачите, както и българските представители в Европейския парламент, смятат, че част от промените в пакета целят ликвидиране на транспортния бизнес не само в България, но и в други държави от Източна Европа. Затова към протеста на българите ще се присъединят и техни колеги от Румъния, Полша, Литва, Словения.„С протеста си се надяваме да повлияем за разумното вземане на решение по текстовете по пакета“, каза Ангел Траков от Сдружението на международните превозвачи по БНР. .В София протестът е организиран от Камарата на автомобилните превозвачи в България, Националното сдружение на българските превозвачи и Асоциацията на българските предприятия за международен транспорт и пътища, пешеходно шествие ще мине от храм \"Св. Александър Невски\" до сградата на ЕК на ул. \"Раковски\". ", "date": "2019.03.27", "title": "Превозвачи на протест в Страсбург и София срещу пакета Мобилност"}
{"url": "https://offnews.bg/analizi-i-komentari/moralnata-degradatcia-na-spipanite-v-dalavera-700130.html", "text": "Обръщах тук внимание, че за първи път през тези 30 години ние имаме властници, които като извършат далавера и ги спипат, не се покриват, не се скатават да мине и замине, защото разбират, че са се опозорили, ами брутално и агресивно доказват, че всичко според тях е абсолютно нормално!Това означава, че ние сме минали в нова фаза на морална деградация - когато е изчезнало чувството за срам! Ето защо има толкова много наглост и цинизъм в обясненията на спипаните в далавера!А представяте ли си измеренията на тази морална деградация?Животните нямат като нравствен регулатор срама. Те изобщо нямат нравствен регулатор.В началото на излизането си от животинството, единственият нравствен регулатор на човека е бил страхът. Не правя нещо, защото ме е страх, че ще бъда наказан от боговете!След това човекът е изработил по-висш нравствен регулатор - срамът.Не правя нещо, защото ме е срам да го направя!И на третия етап на еволюцията си човекът е изградил още един, по-висш нравствен регулатор - свянът.Не си и помислям да правя нещо, камо ли да го направя!Е, представете си докъде сме стигнали с доста наши властници - те са деградирали като нравствени регулатори стремително: от свяна към срама, от срама към страха, от страха, към пълната липса на каквито и да било нравствени регулатори!Потрес, абсурд, ужас!Такова сриване до подсоциалното равнище, такова ребиологизиране, такава загуба на елементарен човешки облик!Оттук накъде и колко надолу можем да пропаднем - не зная!Ето защо от няколко години пиша за острата необходимост от нравствено освестяване! Защото уродливото ерозиране на ценностите ни много трудно може да бъде излекувано, ако може да бъде излекувано въобще.Б. ред. - Мнението на проф. Николай Слатински е от профила му във фейсбук.", "date": "2019.03.27", "title": "Моралната деградация на спипаните в далавера"}
{"url": "https://offnews.bg/politika/vmro-dava-dost-na-prokuraturata-za-antidarzhavna-dejnost-700124.html", "text": "ВМРО ще внесе сигнал до главния прокурор срещу партия ДОСТ заради антидържавна дейност, стана ясно от изявление на българския представител в ЕП и заместник-председател на ВМРО – Българско национално движение Ангел Джамбазки.Искането за признаване на каквото и да е малцинство на българска територия е недопустимо и противоконституционно, категоричен e Джамбазки.Реакцията на войводите идва в отговор на декларация и последвало изказване на Лютви Местан, в което той директно призова Конституцията на България да се промени така, че да признае национално турско малцинство. От ДОСТ даже обявиха, че ще стартират подписка в подкрепа на това тяхно искане, посочва ВМРО.Патриотите ще поискат главният прокурор Сотир Цацаров да предприеме необходимите действия в защита на държавността, териториалната цялост и единството на българската нация, допълват от партията.", "date": "2019.03.27", "title": "ВМРО дава ДОСТ на прокуратурата за антидържавна дейност"}
{"url": "https://offnews.bg/interviu/andre-rijo-bih-izsviril-na-tramp-vreme-e-da-si-kazhem-sbogom-700006.html", "text": "Андре Рийо е безспорно най-известният цигулар и диригент на нашето съвремие, като със своя оркестър „Йохан Щраус” обикаля света вече няколко десетилетия, изнасяйки по над 100 концерта годишно, 40 милиона продадени диска, с милиарди гледания в интернет и близо 4 милиона последователи в социалните мрежи.Той ще посети отново България на 8 и 9 юни, , че беше насрочена втора дата веднага на следващия ден. Билетите за втория концерт са в продажба , бензиностанции OMV, билетен център на НДК, както и онлайн на www.eventim.bg и www.andrerieu.com.Кралят на валса се съгласи да даде интервю за OFFNews, в което разговаряхме за смисъла на музиката, какво би изсвирил на извънземните и Доналд Тръмп, има ли смисъл от субсидии за оркестрите и театрите, и още:Чувал съм шегата, че повечето оркестри са кавър банди на музиканти от 1700-те и 1800-те. Това ги поставя в една интересна и модерна перспектива. Какво е Вашето мнение?Мисля, че да ги наричаме „кавър банди“ не е справедливо спрямо тях. Кавър бандите само копират оригинала, което не е така при оркестрите. Всеки оркестър е специален и си има свой собствен стил. Разбира се, те свирят музика от миналото, но винаги е ново и ентусиазиращо изживяване да я чуеш повторно.Като оставим големите филмови композитори на нашето време – като Ханс Цимер и Еньо Мориконе – настрана, кои са някои от съвременните композитори, които творят нова музика за оркестри, които бихте препоръчали?Напълно сте прав, филмовите композитори сътворяват много интригуваща и забележителна музика. Синът ми Марк колекционира филмови парчета и е подробно запознат с жанра. Той ми предложи да преслушам музиката на модерния композитор Ерик Уитъкър (Eric Whitacre), особено композициите му  и , които са несравнимо красиви. Не можах да разбера какво слушам, този човек е способен да създава музикални бижута.Говорейки си за модерни композитори, не мога да не си спомня за прекраския „Валсът продължава“ (The Waltz Goes On”) на сър Антъни Хопкинс. Знам, че доста композитори Ви молят да изсвирите техните творби, но не можете да го сторите за всички. Как избрахте да изпълните точно неговото парче, каква роля изигра славата му при решението Ви дори да се съгласите да погледнете валса му? Смятате ли, че това е честно спрямо други талантливи композитори?Зависи от музиката дали ще се съглася да изсвиря нещо, или не. Неговият валс ме докосна. Той го е написал още в студентските си години, ала никога не го е чувал на живо. И двамата бяхме силно развълнувани, когато оркестърът ми го изсвири за пръв път. Винаги избирам музиката със сърцето, а не с ума си.Съществува мнението, че класическата музика – в най-широкия смисъл на понятието – е елитистко изкуство, на което се радва сравнително малка интелигенция по света, а не масите. Не може да отречете, че поп и хип-хоп жанровете, например, са безкрайно по-разпространени.Да, но не мога да се съглася, че класическата музика е елитистко изкуство. Тя е композирана за всички. Моцарт е бил поп звездата на своето време, в днешно време момичетата биха си правили селфита с него, а плакатите ми биха украсявали стените на спалните им. Музиката има способността да обединява и побратимява, тя не се нуждае от думи, за да бъде разбрана от масите! На моите концерти виждам, че публиката се състои от чистачки до професори. Всички се наслаждават на класическата музика, защото вече не се страхуват от нея.Трябва ли правителствата да субсидират оркестрите, или да ги оставим на милостта на пазара както всеки друг тип музиканти?Субсидиите помагат за това да поддържаме цените на билетите достъпни за всеки. Ако няма субсидии, оркестрите, театрите и оперите ще продават изключително скъпи билети. Музиката, точно както балета и рисуването, е форма на изкуството, наслаждавана от всеки. Уинстън Чърчил е помолен през Втората световна война да ореже средствата за изкуство в полза на военните дела. А той просто отговорил: „Тогава за какво се бием?“Трябва ли тогава и театрите и оперите да са на субсидии? Въобще, основната цел на изкуството да печели пари и да дава заетост ли е?Изкуството ни дава разрешение да мечтаем. Идеята на изкуството е да бъде бягство за всички нас, а ако междувременно постига печалби и дава работни места – още по-добре. Но също така, когато някой не може да се самоиздържа, правителството е длъжно да помогне. Ти трябва да дадеш всичко от себе си, но правителството е длъжно да помага на тези в нужда.Ако имахте възможността да изсвирите само едно парче на всеки един от следните хора, какво би било то и защо: Чайковски, Доналд Тръмп и космически кораб, пълен с извънземни?На Чайковски ще пусна поп песента „Ти повдигаш настроението ми“ (“You raise me up”), защото е красива, романтична и той никога не е чувал поп музика; валсът „По красивия син Дунав“ („By the Beautiful Blue Danube“) ще бъде за извънземните, за да чуят любимото ми музикално парче, а за Доналд Тръмп... може би „Време е да си кажем сбогом“ (“Time to Say Goodbye”)?Забелязал съм, че във всяка култура, която ми е известна, музиката споделя мотивите за любовта, мъката, щастието, самотата. Какво мислите по въпроса и какво Ви е направило впечатление по време на турнетата Ви през последните десетилетия?Музиката е изкуството, което стига право до сърцето ти на мига, независимо дали само я слушаш, или я свириш. И сърцето откликва скоростно. Музиката е, така да се каже, език без думи, който въпреки това е разбиран от толкова много души. Не мога да си представя живота без нея, занимавам се с това от около 40 години и се надявам да съм способен да го правя още много време. Музиката ми постига целите си навсякъде по земното кълбо. Дали в Германия, САЩ, Австралия, Чили или България. Музиката и чувствата, които предизвиква, са международен език.Кои са някои от най-големите културни шокове или изненади, с които сте се сблъсквали?Една от най-милите изненади, които ми е правена, бе гостоприемството, което ни бе предоставено на летището в Нова Зеландия. Там беше дошла цяла група маорски танцьори, които изпълниха традиционна хака за нас (разбира се, бяха облечени в националните си „носии“). Всички се почувствахме наистина почетени, че направиха това за нас. Досега не е имало шокове (смее се).Сигурен съм, че са Ви питали всеки възможен въпрос досега – много вероятно дори и този – но какво бихте желали да кажете на хората, което смятате за много важно, но някак си все не Ви питат за него?Наслаждавайте се на всяка минута, всеки ден, който ви е даден. Животът може да приключи, преди да се усетите, а светът е толкова красив. Ако обърнете взор към Земята от разстояние, няма да видите повече граници. Може би именно затова бих искал да свиря на Луната. Обградете се с хора, които обичате, и изберете своя занаят със сърцето си – защото само тогава ще имате един мирен живот без никакъв, или поне с минимален, стрес. Аз изживявам своята мечта от толкова много години вече и се наслаждавам на всеки отделен миг от нея.", "date": "2019.03.27", "title": "Андре Рийо: Бих изсвирил на Тръмп 'Време е да си кажем сбогом'"}
{"url": "https://offnews.bg/zvezdi/kianu-rijvs-pomaga-na-patnitci-sled-avaria-na-samolet-700119.html", "text": "54-годишният Киану Рийвс е бил на борда на \"Юнайтед\" от Сан Франциско в Лос Анджелис в събота, когато самолетът извършил аварийно кацане в Калифорния.Рийвс останал с пътниците, помогнал им да се успокоят и се сприятелил с тях, след което всички се качили в буса, който ги чакал отвън.Амир Блум публикува обща снимка с Киану и написа в социалните мрежи:\"Моментът, в който самолетът ти почти се разбива и каца аварийно, но се оказва, че Киану Рийвс е имал същия гаден ден като теб.\"Феновете на Рийвс правят шеговити препратки към филма \"Скорост\", в който той изигра главната роля.", "date": "2019.03.27", "title": "Киану Рийвс помага на пътници след авария на самолет"}
{"url": "https://offnews.bg/obshtestvo/4-novi-programi-v-obrazovanieto-se-vavezhdat-ot-tazi-godina-700145.html", "text": "Правителството одобри 17 национални програми за развитие на образованието през 2019 година, които ще осигурят допълнително финансиране на политики и мерки за равен достъп до качествено образование. За изпълнение на програмите в държавния бюджет са осигурени 76 000 000 лева.Четири от програмите са изцяло нови: „Заедно в грижата за ученика“, „Мотивирани учители“, „ИТ бизнесът преподава“, „Иновации в действие“. В други програми модулите са разширени и насочени към финансиране и на нови дейности – НП „Осигуряване на съвременна образователна среда“ и НП „Успяваме заедно“. По нова програма ще се подпомагат общините за реализиране на дейности за образователна десегрегация.Новата програма „ИТ бизнесът преподава\" е с бюджет от 1 000 000 лева. Тя предвижда изграждане на връзка с ИТ бизнеса и включва три модула. Чрез програмата ще се създадат условия за партньорство между ИТ бизнеса и училищата, в рамките на което представители на технологични фирми ще организират семинари за учениците от 1-ви до 10-и клас. Предвижда се в гимназиалната степен представители на бизнеса да преподават съвместно с учителите, както и да се даде възможност на учителите да опреснят и надградят знанията си чрез краткосрочни стажове и участие в проекти на ИТ фирми.Повече средства се предвидени по НП „Ученически олимпиади и състезания“ за подготовка на децата и за провеждане на състезания - 3 200 000 лева. Програмата ще позволи вече и преподаватели от висшите училища и БАН, както и други специалисти да бъдат привличани за подготовка на учениците. Ще се финансира и ново национално състезание по финансова математика.Националната програма „Иновации в действие“ с бюджет от 1 572 600 лв. се създава, за да обменят училищата иновативни практики на място. Планира се да се включат до 580 училища. Програмата ще подпомага партньорство между две иновативни училища, както и между иновативно с неиновативно. Ще се финансира и популяризиране на иновациите чрез уебсайт на иновативните училища.Национална програма „Мотивирани учители“, с бюджет от 1 700 000 лева, е насочена към кадрово осигуряване с педагогически специалисти по математика, физика и астрономия, информатика и информационни технологии на училища в райони със специфични условия. Програмата ще предлага и въвеждащо основно обучение за придобиване на квалификация „учител“ по същите предмети, както и обучение за придобиване на допълнителна квалификация „учител по математика“, „учител по физика и астрономия“, „учител по информатика“, „учител по природни науки в основната степен на образованието“, „учител по информационни технологии“, „учител по чужд език“ и „учител по религия“.Обучения за учители от направление „Компютърно моделиране“ са планирани и в национална програма „Обучение за ИТ кариера“. Новост е възможността за удостоверяване на професионални знания, умения и компетентности на професия „Приложен програмист“.Увеличен е бюджетът на НП „ИКТ“, като чрез нея ще продължи осигуряването на съвременни информационни и комуникационни технологии. Училищата ще могат да кандидатстват за закупуване на интерактивно мултимедийно оборудване или иновативен хардуер за институциите от системата на предучилищното образование, за внедряване на образователни електронни ресурси, електронни платформи, електронен дневник, както и за изграждане/доизграждане на Wi Fi мрежи.Програмата „Заедно в грижата за ученика“ е свързана със системно проследяване на личните постижения на учениците, чрез успеха им по всички предмети.По програмата за десегрегация ще се съфинансират общински проекти за подобряване на условията за достъп до качествено образование на деца и ученици - транспортни разходи, работа с родители и други дейности, предложени от общините. Ще се финансира и осигуряването на учебни пособия и материали и включването на образователни медиатори.Увеличен е обхватът и бюджетът на модул „Културните институции като образователна среда“ по програма „Осигуряване на съвременна образователна среда“ - от 100 000 лева на 250 000 лева. Освен в музеи, училищата ще могат да провеждат уроци в художествени галерии. Учениците ще могат да посещават театрални и музикални постановки.За Центровете за специална образователна подкрепа са предвидени 1 600 000 лева за закупуване на специализирани уреди, дидактически средства, за терапевтична и рехабилитационна дейност на децата.Детските градини ще имат възможност да кандидатстват по програма „Успяваме заедно“ за изграждане на подкрепяща, интерактивна среда, за работа със семейната общност и др.По програма „Заедно за всяко дете“ са предвидени средства за проекти, свързани с обмяна на добри практики в работата с родители по Механизма за обхват на деца и ученици.Ще продължи финансирането по останалите национални програми, действали предишни години - „Система за национално стандартизирано външно оценяване“, „Роден език и култура зад граница“, „Без свободен час“, „Създаване на достъпна архитектурна среда“, „Квалификация“ и „Оптимизация на вътрешната структура на персонала“.", "date": "2019.03.27", "title": "4 нови програми в образованието се въвеждат от тази година"}
{"url": "https://offnews.bg/obshtestvo/sredniat-osiguritelen-dohod-za-ianuari-e-951-57-leva-700126.html", "text": "Националният осигурителен институт обявява, че размерът на средния осигурителен доход за страната за месец януари 2019 г. е 951,57 лв.Средномесечният осигурителен доход за страната за периода от 01.02.2018 г. до 31.01.2019 г. е 897,13 лв.Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец февруари 2019 г., съгласно чл. 70, ал. 2 от Кодекса за социално осигуряване.", "date": "2019.03.27", "title": "Средният осигурителен доход за януари е 951,57 лева"}
{"url": "https://offnews.bg/kultura/tova-sa-pobeditelite-v-igrata-na-offnews-i-komedi-klub-sofia-700129.html", "text": "За нас е удоволствие да обявим печелившите читатели в играта на Комеди Клуб София и OFFNews. на комедиантите на 1 април в Зала 1 на НДК печели потребител TheCoolGirl6.Двойна покана за шоу по избор от  печели потребител с име Степан.Тениска \"Funny is the new sexy\" oтива при MariaGG.Честито!Редакцията ще се свърже с печелившите на оставените от тях имейли. ", "date": "2019.03.27", "title": "Това са победителите в играта на OFFNews и Комеди Клуб София"}
{"url": "https://offnews.bg/sviat/britanskiat-parlament-mozhe-da-obarne-posokata-na-brekzit-dnes-700127.html", "text": "Британските депутати ще поемат контрола върху процеса на излизане от Европейския съюз днес, за да се опитат да намерят мнозинство за алтернативен път, който да ги изведе от парламентарната безизходица, пише БТА.Те си издействаха правото да проведат серия от ориентировъчни гласувания по разнообразни варианти за развръзка на Брекзит.Дебатът трябва да започне към 15 часа по Гринуич. Председателят на Камарата на общините Джон Бъркоу ще избере кои от предложенията ще бъдат поставени на гласуване. Той ще трябва да избира от множество позиции, внесени от депутати, които включват следните:1) Международно търговско споразумение, което позволява на Великобритания да участва в митнически съюз с ЕС след Брекзит.2) Сделка за Брекзит, която трябва да включва най-малкото ангажимент за договаряне на постоянен и всеобхватен митнически съюз с ЕС за цялото Обединено кралство.3) Оттегляне на декларацията по Член 50 на Лисабонския договор, ако парламентът не се съгласи на излизане без сделка.4) Обществен вот за одобряване на сделка за Брекзит, преди тя да бъде ратифицирана от парламента.5) Запазване на членството в Европейската икономическа зона и внасяне на повторна кандидатура за присъединяване към Европейската асоциация за свободна търговия.6) Общ пазар 2.0, усъвършенствана сделка в норвежки стил, която ще включва членство в общия пазар на ЕС, както и митническо споразумение с ЕС.7) Плана на опозиционната Лейбъристка партия за тесни икономически отношения с ЕС, включително всеобхватен митнически съюз и близко съгласуване с общия пазар.8) План А на \"компромиса Малтхаус\" - близък до сделката на Тереза Мей, но замества предпазния механизъм на ирландската граница с механизъм, основан на споразумение за свободна търговия с нулеви митнически ставки, който разчита на технически решения за изместване на проверките на стоките далеч от границата.9) Излизане без сделка.10) Изискване правителството на Обединеното кралство да осигури съгласието на шотландския парламент и уелското събрание, преди да настъпи Брекзит.Депутатите ще имат право да гласуват за повече от едно от предложенията. Дебатът трябва да приключи около 19 часа по Гринуич, след което депутатите ще имат 30 минути за гласуване. Очаква се председателят на Камарата да обяви резултата след 21 часа по Гринуич. Възможно е никое от предложенията да не събере мнозинство, както е възможно и няколко и дори всички предложения да съберат мнозинство.Членовете на долната камара планират да поемат контрол върху процеса на Брекзит отново в понеделник, 1 април, за нов дебат за излизането от ЕС.Ориентировъчните гласувания в Долната камара няма да имат задължителна сила за британското правителство. Премиерът Тереза Мей каза в понеделник, че тя не може да ангажира кабинета си с осъществяването на какъвто и да било вот, защото парламентът може да гласува за нещо, което не може да бъде договорено с ЕС или което е в противоречие с изборните обещания на партията й от 2017 г. Консервативният депутат Ник Боулс каза пред Би Би Си, че ако правителството откаже да отговори на желанията на парламента, депутатите могат да приемат законодателство, с което да се опитат да го принудят.", "date": "2019.03.27", "title": "Британският парламент може да обърне посоката на Брекзит днес"}
