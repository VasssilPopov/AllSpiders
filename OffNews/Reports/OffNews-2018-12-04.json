{"url": "https://offnews.bg/futbol/borislav-mihajlov-do-uefa-tcska-se-vazrodi-693247.html", "text": "Две писма до УЕФА на президента на БФС Борислав Михайлов хвърлят светлина около отношението на футболната централа към ЦСКА.В тях се споменава, че БФС следи изкъсо възраждането на най-титулования и важен за националния отбор клуб. С офертата от 8 милиона лева се покриват всички задължения към служители, треньори и играчи, които притеснявали УЕФА, за да не допуска отбора до евротурнирите.Във всички досегашни фалити на футболни клубове в България кредиторите не получавали нищо, подчертава Михайлов.Феновете пък били припознали единствено това дружество като ЦСКА и от интерес на всички е клубът да бъде допуснат до евротурнирите.В същото време от БФС продължавали да не искат от УЕФА да се промени спортната история на клуба на сайта си.Скандалът избухна миналата седмица, след като адвокатът на ЦСКА Първан Първанов обясни, че изпълнителният директор на БФС Борислав Попов се криел от него.Писмата се появиха във фейсбук на стената на известния фен на \"червените\" Никола Дърпатов.", "date": "2018.12.04", "title": "Борислав Михайлов до УЕФА: ЦСКА се възроди"}
{"url": "https://offnews.bg/nashite-avtori/duel-v-pisma-viii-toncho-kraevski-kam-evgenij-dajnov-ako-evropa-ima-693236.html", "text": "В последния си текст от нашия  проф. Евгений Дайнов повдигна въпроса . Ето отговора на неговия опонент Тончо Краевски.Драги Евгений,Наистина посетих Будапеща преди две седмици и не мога да скрия колко много ми хареса. Вече съм убеден, че ако Европа има бъдеще, то ще се намира някъде там - в Централна и Източна Европа. Там все още носят онези местни особености - в архитектурата, в етническия състав, в религията и други - които мълчаливо разкриват европейщината, каквато я познаваме от класическата литература и историята на Европа. Там глобализацията се задъхва, някак си не може да асимилира народите, които са изстрадали вече премного под съветски диктат и сега повече от всичко желаят да намерят своя собствен образ, да помислят за себе си като за субект, а не обект на историческите и геополитическите процеси.Даването на убежище на този българофоб (с дядо българин), Никола Груевски, много ме ядоса. Орбан натрупа с това черни точки спрямо България, които ще се наложи да изкупува.Ти обаче погрешно си разчел приемането на “нелегалния мигрант” с дипломатическа протекция като ирония и щета за Орбан. Напротив, тази случка потвърждава идеята на Шмит, че суверенитетът е способността да решаваш за изключението. Либералният легализъм на ЕС, с неговите гладки стени и правоъгълни форми, не предполага съществуването на изключения.Разбира се, всички знаем от елементарен житейски опит, че изключения има и че не всяка криза може да бъде предвидена и нормирана - нито в личния ни живот, нито в механичните процедури на либералната демокрация. Тогава някой трябва да вземе решение и ако той не е определен със закон, същият ще се появи стихийно. Ето например, в разгара на мигрантската криза, ЕС не беше в състояние да наложи спешни мерки, като в същото време пречеше с регламентите си на националните държави да вземат такива. Страните, които имаха достатъчно воля в онзи момент, просто си затвориха границите и после се противопоставиха на безобразната идея за квотно разпределение.Друг пример - еврокризата с Гърция. Нямаше орган, който да реши за изключението, затова той възникна от само себе си. Този “орган” беше Тройката, групата на МВФ, ЕЦБ и ЕК, която дори не беше юридическо лице и никой закон не й беше дал власт да преговаря с Гърция. Онова което сториха тогава не беше никак съобразено с принципа за върховенство на правото. The joke is on them.Казваш, че те развеселява падението на самовлюбените. По този повод, интересно ще бъде да обсъдим най-самовлюбения падащ през последните дни - император Макрон. Наблюдаваш ли протестите срещу него? От либералната общност не се чуват никакви коментари. На мен много ми хареса определението на Брендан О’Нийл в Spectator, който ги нарече “първото масово въстание срещу еко-елитизма”.Данъците върху горивото, които Макрон увеличи, за да изпълни екологичната петилетка на ЕС, стигнаха до джоба на обикновените хора. Французите се вдигнаха, най-левите редом до най-десните (не беше ли това мечтата на демократичната общност?), за да кажат “не може повече”. Пламъците и кръвта по улиците на Париж са страшни, но и вълнуващи - те свидетелстват за народ, който още не е загубил волята си за образ и отказва да се разпадне на съставните си части. Освен това свидетелства и какъв въздух под налягане е Макрон. Човекът, който трябваше да спре популистката вълна (не само във Франция, а и в Европа!), сега е насъбрал истинско популистко цунами срещу себе си. Свободното падане на рейтинга му надолу беше първият голям симптом, протестите потвърдиха диагнозата. Макрон беше избран просто защото не беше Льо Пен; той не беше кандидат на ентусиазма, а на неохотата; не не Движението (En Marche!), a на Безизходицата. Не това ни говореха обаче “достоверните” и “реномираните” медиите, които се бяха заели с личния му пиар, преувеличаваха и превъзнасяха успехите му, предсказваха му велико бъдеще и историческа роля. The Economist толкова превъртяха, че му направиха колаж как ходи по вода... Истински спекулативен балон, само че в политиката. Дано не си се излъгал и ти да инвестираш надежди в него…Твой,Тончо", "date": "2018.12.04", "title": "Дуел в писма VIII. Тончо Краевски към Евгений Дайнов: Ако Европа има бъдеще, то е в Централна и Източна Европа"}
{"url": "https://offnews.bg/futbol/beroe-zagubi-ot-cherno-more-i-se-otdalechi-ot-levski-693235.html", "text": "Берое записа втора поредна загуба, след като отстъпи на Черно море с 0:1 в двубой от 18-ия кръг на Първа лига, игран в Стара Загора.Домакините бяха по-активни през първото полувреме, но така и не можеха да си подадат правилно няколко пъти топката. Лежерното темпо даде възможност за гостите, които се бяха подредили добре отзад.Така в 34-ата минута \"моряците\" поведоха в резултата в доста странна и нелепа ситуация. След центриране от дясно топката попадна около точката за изпълнение на дузпа.Трима играчи скочиха заедно - двама от Черно море Пламен Димов и Мартин Минчев се удариха, а топката се върна към дъгата. От там Генев я посрещна, не особено силният му удар не беше преценен и мина през краката на вратаря Перниш.След почивката гостите започнаха по-активно и в първите няколко минути имаха опасни пробиви към вратата на Перниш. Постепенно Илиан Илиев върна своите футболисти назад.Това позволи на домакините да се опитат да вземат поне точка от мача, но те се отчетоха само с удар от близо на Иван Минчев, блокиран от Димов, както и с меле, в което пък вратарят Китанов изпусна топката.Така Берое записа втора поредна загуба и трета в последните си четири мача. При това положение тимът от Стара Загора вече изостава сериозно от първата тройка.Играчите на Александър Томаш са с 30 точки, докато третият Левски е с 37 и мач по-малко. Ако Ботев Пловдив победи днес градския съперник Локомотив, дори ще задмине Берое от четвъртата позиция. Черно море пък записа втори пореден успех и за момента е на шесто място с 27 пункта.", "date": "2018.12.04", "title": "Берое загуби от Черно море и се отдалечи от Левски"}
{"url": "https://offnews.bg/ikonomika/v-odrin-otvoriha-bezplatni-ezikovi-kursove-za-targovtcite-693228.html", "text": "Търговците в Одрин масово започват обучение по български и гръцки езици, организирано от местната търговско-промишлена палата.Курсовете са 5-месечни, безплатни и се провеждат три пъти в седмицата в две зали на палатата, а интересът е огромен, посочи председателят Реджеп Зипкинкурт. Причина за това е безпрецедентният приток от туристи от България и Гърция, привлечени към пазаруване в крайграничния град след срива на турската лира. Целта на интензивните езикови курсове е да се улесни общуването между търговците и гостите.„Беше проблем да се разберем с гърците и българите. Сега започнахме от азбуката и мисля, че това ще бъде полезно както за града, така и за търговците. Защото не можем да разговаряме спокойно с пристигналите гости, а и те не могат да обяснят какво точно искат. Но след това обучение със сигурност ще се разбираме чудесно“, казва собственикът на кафене Али Тамер Кудай.Ние самите сме много доволни от курсовете, с тези два езика проблемът с общуването ще отпадне, допълва Фахрие Генджан, която е на 55 години, но не се съмнява, че ще се справи с предизвикателството.Преподавателката по гръцки език Серра Йозел подчертава, че Одрин е притегателно място за туристите от двете съседни държави и че домакините са тези, които трябва да знаят как се посрещат гости. Затова езиковото обучение започва с изучаването на поздравите за добре дошли, за цветовете, числата и всичко необходимо за нормалното общуване, а накрая, след 136 часа, всеки ще получи сертификат.Председателят на Търговско-промишлената палата Реджеп Зипкинкурт уточнява, че през последните 10 месеца Одрин е посетен от над 2 милиона туристи от България и Гърция, и всички те пазаруват, въпреки езиковата бариера.„Вече има интерес и от работещите в публичната администрация, те също искат да учат двата езика, а ние ще продължим с организацията на тези курсове. Туристите остават изключително доволни, когато търговците ги заговорят на техния език, така се установява топла връзка между двете страни. Затова ние смятаме, че езиковото обучение е приоритет“, допълва той.През лятото одринската община раздаде на търговците малки разговорници с по 250 фрази, но те се оказаха недостатъчни.", "date": "2018.12.04", "title": "В Одрин отвориха безплатни езикови курсове за търговците"}
{"url": "https://offnews.bg/tehnologii/osemgodishno-momche-pecheli-22-mln-dolara-ot-youtube-693222.html", "text": "Осемгодишно момче, което прави ревюта на детски играчки в You Tube, бе определено за най-бързо развиващият се влогър в света. Към момента детето спечелило 22 млн. долара, съобщава сп. „Форбс“.Списанието прогнозира, че за година каналът на Раян е спечелил с 500 000 хил. долара повече от този на Джейк Пол, който вече е втори в класацията.Видеата на малчуганът се публикуват почти всеки ден, а едно от най-популярното му видео с гигантско синьо яйце, има над милион преглеждания от неделя насам.Приходите на Раян, които не включват данъци или такси, начислявани от агенти или адвокати, се удвояват в сравнение с предходната година.Запитан от NBC защо децата харесват точно неговите видеоклипове, Раян отговаря: „Защото съм забавен и смешен“.Откакто каналът е създаден от родителите на Раян през март 2015 г., видеоклиповете му са достигнали до почти 26 милиарда гледания и той е натрупал 17,3 милиона последователи.„Форбс“ заявява, че не повече от 1 милион долара от общата сума от 22 милиона, се генерира от реклами, показвани преди видеоклипове, а останалите идват от спонсорирани публикации.Трети в класацията на най-добре заплатените влогъри се нарежда The Dude Perfect, който има печалба от 20 млн. долара.Сумата, генерирана от спонсорираните публикации и рекламите, според „Форбс“ е по-малка от на останали влогъри, но това се дължи на броят на сделките, които приемат родителите на Раян и неговата аудитория, която е предимно от деца.Как влогът на Раян печели приходите си?Играчките, включени в някой от видеоклиповете на канала, могат да се продават незабавно. През август Walmart започна да продава играчки и дрехи, наречена Ryan's World. Видео, което показва как Раян и неговите родители търсят собствените си играчки в магазина на Walmart, е събрало над 14 милиона коментара за три месеца. Така приходите от сделката с Walmart ще увеличат значително доходите на Ryan през следващата година.Тъй като все още е дете, 15% от приходите на Раян се внасят в банкова сметка, до която той може да получи достъп, след като стане пълнолетен.Сестрите близначки на Раян също не са зад кадър - те участват в някои видеоклипове на свързан канал в YouTube, наречен \"Семейството на Раян\". Именно там видеоклипът, озаглавен \"Топ 10 научни експерименти, които можете да направите у дома за деца\" с участието на трите деца, има повече от 26 милиона гледания.", "date": "2018.12.04", "title": "Осемгодишно момче печели 22 млн. долара от YouTube"}
{"url": "https://offnews.bg/politika/mihail-konstantinov-balgarska-firma-ne-mozhe-da-izraboti-mashinite-za-693213.html", "text": "\"В правото има едно правило -, на български се превежда . Може в закона да се запише, че слънцето ще изгрява от запад, но то не може да изгрява от запад. Тоест категорично българска фирма, не само нашата, не може да изработи тези машини - никога не е правила такова нещо, няма и как да го направи.\"Това каза пред OFFNews Михаил Константинов - председателят на Управителния съвет на държавното дружество \"Информационно обслужване\" АД, на организирана от него национална конференция на тема \"Изборни системи\".Коментарът му е във връзка с предложените от депутати от управляващата коалиция промени в Изборния кодекс, които ограничават машинното гласуване и отлагат за неопределено време въвеждането на електронно такова. В законопроекта на ГЕРБ и \"Обединените патриоти\" е записано и името на конкретна фирма, която ще трябва да се грижи за осигуряването на машините за гласуване - това е именно \"Информационно обслужване\" АД.Според депутати от опозицията това е правен абсурд. Вносителите обаче мотивират записването на конкретна фирма в закона с това, че по този начин няма да се създават предпоставки за изкривяване на изборния резултат, обясняват те.Въпреки че според законопроекта дружеството ще  машините, според Михаил Константинов това не е възможно.\"Има фирми, които произвеждат машини - ако държавата иска такъв вид гласуване, да ги купи и да ги разпространи. \"Информационно обслужване\" е фирма, която изнася софтуер. Представете си, сега сте добър програмист и някой идва и ви хвърля една група елементи и детайли и ви дава един поялник. И ви казва да сглобите айфон\", коментира Константинов.По негови думи българските специалисти биха могли да се погрижат за софтуера, тъй като машините са лесно програмируеми. Според него обаче изцяло друг въпрос е и дали изобщо има нужда от въвеждане на машинно гласуване. Изборите са въпрос на доверие, а машинното гласуване не би повишило доверието на обществото в процеса, заяви Константинов.По негови думи има редица проблеми с машинното гласуване, което е и причината да няма държава в Европа, в която то се практикува.\"Холандия доскоро гласуваше 100% с машини - изхвърли ги всичките. Един холандски буден избирател си паркира автомобила пред една секция и в момента, в който приключи изборният ден, публикува в личния си блог как е гласувал избирател N1, N2, N3, като каза, че засега ги публикува по номера, но може да ги публикува и по име и фамилия. Тоест той показва, че тайна на вота няма, тъй като вълните, които излъчват тъч скрийновете, са неекранируеми\", коментира Константинов.Той е не по-малко скептичен и към скорошното въвеждане на дистанционното електронно гласуване. Според него то със сигурност ще навлезе рано или късно, но моментът не е подходящ, тъй като няма доверие в тази технология нито в САЩ, нито в Европа.По думите на Константинов честите проблеми с български сайтове на правителството като този на Търговския регистър също забавят процеса. Забележете, тук не е важно дали манипулация ще се случи или не, важното е да се каже, че се е случило, и доверието отива на кино, добави Константинов.Той обаче вижда бъдеще за блокчейн технологиите за гласуване в България. Според него блокчейн е много по-надеждна от обикновената интернет технология:\"След като 3000 вида криптовалути в момента са базирани върху блокчейн технология, то тя е доста по-сигурна от обикновената интернет технология, така че и там има перспективи. В щата Вирджиния и в Сиера Леоне, в Африка, гласуват така. Южна Корея се кани да въведе блокчейн технологии за гласуване. Твърде рано е, но всичко е възможно един ден.\"", "date": "2018.12.04", "title": "Михаил Константинов: Българска фирма не може да изработи машините за гласуване"}
{"url": "https://offnews.bg/112/asansior-s-8-dushi-propadna-vav-varnenska-bolnitca-693239.html", "text": "Претоварен асансьор пропадна в болница \"Света Анна\" във Варна.В асансьора с капацитет от 500 кг са се качили осем души.Четирима пациенти са с леки травми, но по-сериозно пострадали са две жени - на 45 и на 52 години.45-годишната жена е със спукан прешлен и по свое желание е напуснала болничното заведение.52-годишната жена е с изкълчени стави и остава под лекарско наблюдение в \"Света Анна\", съобщава БНТ.Последната проверка за изправността на асансьора е направена през месец май тази година.", "date": "2018.12.04", "title": "Асансьор с 8 души пропадна във варненска болница"}
{"url": "https://offnews.bg/politika/pargov-za-ostavkata-na-krusev-shah-na-peshkata-za-da-spasim-tcaritca-693225.html", "text": "Групата на БСП в Столичния общински съвет поиска отговорност от кмета на София Йорданка Фандъкова в първо лице, а не от буферите, които я пазят. Ситуацията може да се определи само като – шах на пешката, за да спасим царицата.  Това каза председателят на ГС на БСП – София Калоян Паргов по повод оставката на зам.-кмета на Столична община по транспорта Евгени Крусев. Той заяви, че оставките няма да решат проблемите на София, защото отговорността се носи от кмета Фандъкова, която отговаря за назначенията в администрацията. Паргов каза още, че това е очевиден провал в кадровата политика на ГЕРБ. „Няма как едно 28 годишно момче да управлява такива големи ресурси, като транспорта на столицата, без някой да стои зад него“, коментира социалистът. Калоян Паргов каза още, че кризисният PR, който наблюдаваме по темата за мръсния въздух в София, едва ли ще успокои жителите на столицата. „Всички сме потърпевши от мръсния въздух в града. Учудващо е, обаче, че данните на сайта на Столична община и измерванията на гражданските организации показват различни неща. Това е опит да се прикрие истината, защото нито зелени, нито безплатни билети ще решат проблема“, заяви председателят на БСП в София. Паргов обясни, че смисълът на данъка за старите автомобили трябва да е - парите да бъдат целево използвани за справяне с проблемите с мръсния въздух в цялата страна.„Парите от новия данък трябва да бъдат насочени към хората, които се отопляват на твърдо гориво и да се вложат в очистващи инсталации, защото мръсният въздух допринася за увеличаване на смъртността у нас. Решаването на въпроса изисква спешни мерки“, каза още Калоян Паргов.", "date": "2018.12.04", "title": "Паргов за оставката на Крусев: Шах на пешката, за да спасим царицата"}
{"url": "https://offnews.bg/futbol/botev-srazi-loko-v-plovdivskoto-derbi-nedelev-blesti-s-gol-krasavetc-693241.html", "text": "Ботев победи с 2:0 Локомотив пловдивското дерби от 17-ия кръг на Първа лига, играно на стадиона в парк \"Лаута\".Голямата звезда тази вечер определено бе Тодор Неделев. Националът асистира от корнер на Кристиан Димитров в началото на второ полувреме, а в 67-ата минута вкара гола на сезона с великолепен прехвърлящ удар от центъра.Все пак футболистите на треньора на Бруно Акрапович имаха доста възможности да обърнат развоя на събитията в това дерби, но длъжници на тима се оказаха Анте Аралица и Вилим Посинкович.Така \"Канарчетата\" си върнаха на \"черно-белите\" за поражението с 0:1 на \"Коматево\" от първия мач и изравниха победите в дербито срещу градския противник, като двата тима имат вече по 39 триумфа от 108 мача в първенството. Ботев вече е на четвъртото място в класирането с актив от 32 точки, с 2 повече от Берое, който по-рано днес загуби от Черно море с 0:1. Локомотив пък е 9-и с 22 пункта и може да се смъкне с една позиция надолу, ако Славия спечели гостуването си на Дунав в четвъртък.", "date": "2018.12.04", "title": "Ботев срази Локо в пловдивското дерби, Неделев блести с гол-красавец (видео)"}
{"url": "https://offnews.bg/sviat/komersant-rusia-shte-triabva-da-svikne-s-mezhdunarodnata-si-samota-693229.html", "text": "Владимир Путин все пак успя да обсъди с Доналд Тръмп конфликта с Украйна в Черно море, но не можа да го убеди. Именно заради инцидента с украинските кораби в Керченския пролив американският президент отмени разговорите две денонощия преди лидерската на Г-20 в Аржентина. На самия форум имаше няколко неловки моменти между лидерите. Но, както разказа Путин, впоследствие той все пак е разговарял кратко с Тръмп.„Аз отговорих на въпросите му, свързани с този инцидент. Той си има собствена позиция по тези въпроси и проблеми, аз също имам“, заяви руският президент. Липсата на резултат също е резултат, смята политическият наблюдател от в.“Комерсант“ Дмитрий Дризе. Ето какво пише той в руското издание:Всичко започна драматично, а приключи както винаги. В самолета на път за Аржентина Владимир Путин и цялата му делегация ще научат, че Тръмп е отменил срещата с руския си колега. Но все още има шанс да се срещнат на крака. В крайна сметка, има възможност да изложиш личната си гледна точка, да бъдеш чут. На Ангела Меркел – лидер на втората по значение държава в света, ѝ се счупи самолетът. Германската канцлерка, която се слави със своята разсъдливост, лети с обикновен полет и закъснява за откриването на форума. Никой не посрещна президента на Франция Емануел Макрон и съпругата му. Това изобщо е някаква мистика – лош знак още в самото начало.И ето го първият официален ден от заседанието на „двайсеторката“. Белият дом отменя срещата с Путин, също и такава „на крака“. Президентите на Русия и САЩ не се поздравяват на церемонията по фотосесията. Тръмп подминава Путин, а той се прави, че не забелязва колегата. После идват съобщенията, че все пак те се били поздравили. Но как и къде именно, не става ясно. Затова пък руският президент демонстративно по приятелски обменя любезности със саудитския принц Мохамед бин Салман. Но после всичко някак си се успокоява. Путин се среща и с Меркел, и с Макрон. На пръсти и с помощта на рисунки им обяснява конфликта в Керченския пролив, а по-точно собствената си правота и провокациите на режима на Порошенко. Впоследствие му се удава да поговори и с Тръмп – на крака. И в този случай Путин обяснява своята позиция, опитва се да изложи пред партньорите развоя на произшествието. А като последствие всеки остава на своята позиция.Главният извод е в това, че навярно все пак Русия успява да избегне сериозната международна криза. Това не е 2014 година. Видно е, че президентът на Русия не изключва връщането на украинските моряци, ако Киев предложи това, т.е. допуска се някаква възможност за преговори. От друга страна, в Кремъл разчитаха на срещата с Тръмп, подготвяха се и се разстрояха заради отмяната ѝ. Не е много за вярване в това, че ако тя се беше състояла, нещо би се променила особено. Но може би в Москва си мислеха по друг начин. Между Русия и Запада подобряване не се получи, но е видно, че и глобално влошаване не се случи. Украйна продължава да бучи – опитва се да развие успех. Но по-скоро настъплението на Порошенко се задушава. Нищо съществено не се предприема, видно е, че западните партньори нямат никакви намерения, освен да призоват страните към сдържаност.А може ли ето такъв резултат от общението на Путин със световните лидери да се счита за достижение? В сегашната ситуация, вероятно да. Само да не стане по-зле. Като цяло трябва да се отбележи, че Русия не може нищо да предложи, освен обвинения в двойни стандарти и предвзетост. Никакви инициативи – само едни обиди. И ние не сме искали да се срещаме с вас, това беше ваша инициатива. Следващата среща на „двайсеторката“ е през лятото на 2019 година. Дълго чакане. При това и днес предчувствието е, че и тази среща няма да се състои. Няма за какво да се говори. Поради това Русия ще бъде принудена да привиква към своята международна самота. А това е и дългосрочният тренд. Нито Запад, нито Изток. Свой собствен път или спирка, на когото както му се харесва. И нулеви резултати – като главно постижение.\"", "date": "2018.12.04", "title": "Комерсант: Русия ще трябва да свикне с международната си самота"}
{"url": "https://offnews.bg/futbol/dva-otbora-uvolniha-treniorite-si-sled-samo-8-mesetca-693226.html", "text": "След 8 месеца начело на Атлетик Билбао, Едуардо Берицо бе уволнен от ръководството на баския клуб. 49-годишният аржентинец пое поста през май, след като бе контрактът му със Севиля бе прекратен през декември 2017, само седмица след като се завърна от онкологична операция.Атлетик се намира на 18-та позиция, а последната победа на отбора бе в първи кръг срещу Леганес с 2:1. Временно клубът ще бъде воден от треньора на младежите Гайска Гаритано.Интересното е, че вчера пък ръководството на Саутхемптън официално се раздели с досегашния мениджър на тима Марк Хюз, който също издържа само осем месеца начело на \"светците\" преди да бъде свален от поста.Саутхемптън заема незавидното 18-о място в първенството след 14 изиграни мача, което е и основната причина за треньорската рокада.През уикенда Хюз се изправи срещу бившия си клуб Манчестър Юнайтед при равенството 2:2, което обаче не бе достатъчно да убеди собствениците на \"светците\" да го задържат на поста.", "date": "2018.12.04", "title": "Два отбора уволниха треньорите си след само 8 месеца"}
{"url": "https://offnews.bg/politika/moskovski-podade-ostavka-kato-deputat-shte-e-vitceprezident-na-cherno-693242.html", "text": "Ивайло Московски е подал оставка като народен представител от ГЕРБ, става ясно от проекта за програма на Народното събрание, който предстои да бъде гласуван на заседанието утре.Под точка 2 в проекта за програма на НС е записано: Московски беше министър на транспорта и информационните технологии, но се раздели с поста след трагедията край Своге, отнела живота на 20 души. През септември той се върна като депутат в парламента.От министерството на финансите потвърдиха тази вечер пред bTV, че Московски е одобрен за вицепрезидент на Черноморската банка за търговия и развитие.", "date": "2018.12.04", "title": "Московски подаде оставка като депутат, ще е вицепрезидент на Черноморската банка"}
{"url": "https://offnews.bg/politika/fandakova-shte-prieme-ostavkata-na-krusev-693227.html", "text": "Кметът на София Йорданка Фандъкова ще приеме подадената оставка на зам.-кмета по транспорт Евгени Крусев, съобщиха от Столична община.Общината ще продължи да съдейства на проверката на Прокуратурата. Като част от това преди месец бяха изпратени резултатите от проверката на дирекция „Вътрешен одит“. По заповед на кмета бяха проверени всички обстоятелства, довели до изменението на проекта за релсовия път по ул. „Граф Игнатиев“.Столична община оказва пълно съдействие на проверяващите органи, като всички документи и установени от вътрешната проверка факти са присъединени към проверката на Прокуратурата. Като възложител на проекта Евгени Крусев носи своята отговорност.Реконструкцията на ул. „Граф Игнатиев“ е голям проект, при реализацията на който се изисква експертизата и компетентните решения на широк кръг експерти, в това число и проектантите. В този процесвсеки един носи своята лична и професионална отговорност“, заяви Йорданка Фандъкова.", "date": "2018.12.04", "title": "Фандъкова ще приеме оставката на Крусев"}
{"url": "https://offnews.bg/temida/-693246.html", "text": "Върховният административен съд отхвърли жалбите на група физически лица и на сдружение „Граждани за пътен контрол” срещу Решение по оценка на въздействието върху околната среда на министъра на околната среда и водите, с което се одобрява изграждането на магистралата Русе – Велико Търново.Решението на тричленния състав на ВАС по делото е окончателно и не подлежи на касационно обжалване, тъй като магистралата е определена като обект от национално значение със стратегическа важност.Върховните магистрати смятат, че са необосновани развитите от жалбоподателите съображения, че в процедурата по ОВОС не е разгледано и преценено правилно съществуващото състояние на компонентите и факторите на околната среда и не е направен обоснован анализ на очакваните въздействия.В решението на съда се изтъква, че част първа от доклада за ОВОС съдържа подробно описание и анализ на компонентите и факторите на околната среда, които ще бъдат засегнати в голяма степен от инвестиционното предложение - атмосферен въздух и климатични фактори. Докладът съдържа и описание на въздействието върху повърхностни и подземни води, земни недра, земи и почви, растителен и животински свят, защитени територии и чувствителни зони, отпадъци, ландшафт.", "date": "2018.12.04", "title": "ВАС отхвърли жалбите срещу ОВОС за строежа на магистралата Русе – Велико Търново"}
{"url": "https://offnews.bg/medii/svetoslav-metanov-i-kaloian-konstantinov-ot-offnews-s-otlichia-v-konku-693244.html", "text": "На церемония тази вечер в литературния клуб „Перото“ бяха връчени седмите медийни награди „Валя Крушкина – журналистика за хората“. Наградите са част от дейността на Фонд „Валя Крушкина“ при Фондация „Работилница за граждански инициативи“.Отличените получиха „стъклената круша“ – символ на конкурса, грамота и парична награда, осигурена от дарители.Шестима журналисти бяха отличени в отделните категории на конкурса. За „Млад журналист“ наградата получи Владислава Тричкова (Нова ТВ) за материала й „Последен шанс за живот“.Полина Паунова е призьор в категория „Онлайн медия“ за материала в Медиапул „БАБХ иззе и умъртви незаконно над 100 екзотични птици“.„Избори по руски“ е материалът, който донесе приз за Иван Филчев (БТВ) в категорията „Снимащ журналист“. Елеонора Тахова (Радио Благоевград) спечели наградата в категория „Радио“ за материала „Социалното предприемачество – втори шанс за „отхвърлените“. В категория „Телевизия“ победител e Десислава Ризова (БТВ) за материала „Избори по селски“. Голямата награда в седмото поредно издание на конкурса получи Генка Шикерова (Нова ТВ) за разследването й за разпределянето на средствата, събрани от дарителите за възстановяване на Хитрино.Тази година за пръв път не беше връчена награда в категория „Печатна медия“. По традиция грамоти получиха и отличените в челната тройка. В категория „Млад журналист“ бяха класирани Благой Цицелков (България он еър) и Калоян Константинов (OFFNews). В „Онлайн медия“ бяха отличени Мартина Бозукова (Медиапул) и Светослав Метанов (OFFNews).Андрей Стоилов (Нова ТВ) и Борис Пинтев (БТВ) са в челната тройка в категория „Снимащ журналист“. Петя Михова (БНР Бургас) и Румен Стоичков (БНР) са другите призьори в категория „Радио“.В категория „Телевизия“ – Тина Ивайлова (Нова ТВ) и Глория Николова (Нова ТВ) са подгласниците на победителя.Носителите на наградата в шестото издание на конкурса бяха избрани с помощта на 10-членно жури. То оцени получените 61 номинации със 132 различни материала. Измежду всички тях журито определи и тазгодишния носител на Голямата награда.Членове на журито са: Владимир Йончев (OFFNews), Kaлин Първанов (Барикада), Николина Димитрова (България он еър), Олег Попов (Нова Телевизия), Петьо Цеков (вестник Сега), Пролет Велкова (Дарик Радио), Росен Цветков (БТВ), Силвия Великова (БНР, Програма Хоризонт), Стояна Георгиева (Медиапул), Татяна Ваксберг (Радио Свободна Европа).Наградите „Валя Крушкина – журналистика за хората“ се връчват ежегодно от 2012 година насам и отличават български журналисти с активна позиция, отстоявана в името на гражданите.През годините конкурсът стана разпознаваем в журналистическите среди, както и извън тях. В досегашните шест издания на конкурса са номинирани над 300 журналисти с над 700 материала.", "date": "2018.12.04", "title": "Светослав Метанов и Калоян Константинов от OFFNews с отличия в конкурса 'Валя Крушкина – журналистика за хората'"}
{"url": "https://offnews.bg/offtopic/zashto-sa-mu-akuli-na-grafa-693211.html", "text": "Нова странност при ремонта на емблематичната столична улица Граф Игнатиев смути софиянци. Изненадващо сред паветата се появиха стърчащи блокчета със странна форма и остри върхове. Затова и мнозина ги оприличиха на перки на акули.Какъв е смисълът от тях е доста трудно да се прецени за случайния минувач. В социалните мрежи обаче едно от допусканията е, че иде реч за \"съвместно изобретение на архитекта и местната ортопедия - като се подхлъзнеш на леда през зимата да може да ти пробие/разбие черепа бързо и качествено, или поне да ти счупи крайниците\".На запитване на OFFNews от Столична община отрекоха подобна идея. \"Перките\" трябвало да играят ролята на ограничител за трамвайното трасе, така че гражданите да не навлизат в опасната за тях зона. Дизайнът им бил на проектанта, а ролята им - на популярните колчета и каменни топки.Така или иначе нововъведението стана повод за поредната доза хумор в социалните мрежи, свързана с ремонта на Графа. А някои дори смело допуснаха, че това просто са надгробни надписи.", "date": "2018.12.04", "title": "Защо са му акули на Графа?"}
{"url": "https://offnews.bg/politika/novite-evropravila-za-prevozite-sa-nepriemlivi-za-balgaria-693240.html", "text": "България, Полша, Унгария, Литва, Латвия, Хърватия и Малта гласуваха срещу общия подход по законодателните предложения от Пакета за мобилност I, който бе приет в рамките на Съвета на Европейския съюз по транспорт. В продължилия 15 часа преговорен процес България изрази позицията си против така предложените текстове.В рамките на дискусиите бе постигнато съгласие превозните средства да не се връщат у дома, което бе една от т.нар. червени линии за държавата ни. Но връщането на водача в операционния център в държавата по установяване или по местопребиваване се предвижда да бъде на всеки 4 седмици.Общият подход регламентира и сроковете за преоборудване с ново поколение интелигентен тахограф: 2022 г. - за новопроизведени превозни средства; и 31.12.2024 г. - за всички останали товарни превозни средства, ползвани в международния превоз.България, Полша, Литва, Унгария и Малта разпространиха декларация във връзка с изразения негативен вот. За блокиращо малцинство в преговорния процес обаче беше необходима подкрепата от още 4 държави.Предстои Европейският парламент да излезе с позиция по Пакета за мобилност I, след което ще започнат т.нар. триалози между ЕП и ЕС.Постигнатите договорености в Съвета не са финалните текстове, преговорният процес продължава като основните разпоредби при запазени преходни срокове от общия подход ще се прилагат след 30 юли 2020 г.Желязков: Ние сме изчислените жертвиНие сме изчислените жертви, не може да се крием зад лицемерието на дипломацията, заяви министърът на транспорта Росен Желязков.Умерен оптимист съм в ЕП да се предвиди изключение от правилото за забрана за ползването на почивките на шофьорите в кабината на камиона, посочи Желязков.Той уточни, че ще разговаря с евродепутати, за да може при обсъждането в ЕП да се предвиди изключение, когато почивката се извършва на подходящи места като паркинги с необходимите условия.Ако ЕП приеме тези предложения, отиваме на тристранни преговори при румънското председателство на Съвета на ЕС, добави министърът.", "date": "2018.12.04", "title": "Новите европравила за превозите са неприемливи за България"}
{"url": "https://offnews.bg/interviu/znak-za-kachestvo-na-benzinostantciata-garantira-che-zarezhdame-693214.html", "text": "Проверката на качеството на горивата от SGS се извършва по два начина:- с мобилна лаборатория, която взема проби и прави анализ на място на горивата Shell в момента на посещението- вземане на проби от инспектори на SGS и предоставянето им за изпитване в стационарната лабораторияКачествата на горивата се тестват по всички задължителни значими критерии по БДС и Европейските изисквания и стандарти за гориво. Отчитат се няколко основни параметри - 9 параметъра за качество на дизеловите горива и 10 параметъра за бензин.Отчитат се следните параметри за качество на бензина: външен вид, плътност, Изследователско Октаново Число, Моторно Октаново Число, дестилация, съдържание на сяра, съдържание на бензол, кислородсъдържащи и общ кислород. Последните два показателя се определят само за пробите, които се анализират в стационарната лаборатория на SGS България.Параметрите за отчитане на качеството на дизелово гориво са: външен вид, плътност, цетаново число, съдържание на биодизел, пламна температура, сяра, температура на филтруемост, съдържание на вода, дестилация и микробиологично замърсяване.Да вземем, например, веригата Shell. Какво е качеството предлагано от бензиностанциите им у нас?Проверката на качеството на горивата се прави, както на място в търговския комплекс от мобилната лаборатория на SGS, така и в стационалната лаборатория намираща се в Бургас. Годишно се взимат над 480 проби, без предупреждение, в цялата мрежа търговски комплекси Shell, от които се извършват над 4000 анализа. Уверено мога да заявя, че качеството на горивата във веригата Shell напълно отговаря на нормите и изскванията на Наредбата за изискванията за качеството на течните горива, условията, реда и начина за техния контрол.Колко от обектите на веригата са проверени? И какво е общото заключение?В програмата за мониторинг са включени всички обекти, носещи бранда на веригата Shell – общо 100 обекта, които се проверяват на случаен принцип, без предупреждение. Резултатите от проверката се обявяват след приключване на тестовете и протоколът е наличен в търговския обект, който е проверен, както и на сайта на Shell.Общото заключение е, че качеството на горивата във веригата Shell напълно отговаря на българските и европейските стандарти за качество.Какво представлява уникалната проверка за наличие на микробиологично замърсяване при дизеловите горива? Кои са държавите, въвели това изследване преди България?В нормални условия биокомпонентът в дизеловите горива създава предпоставки за развитието на микроорганизми, които образуват слузест слой и променят филтруемостта на горивото. Друга причина за развитието на микроорганизми може да бъде и наличието на вода в дизела.Провеждането на това изследване е препоръчително, тъй като веднъж замърсено, горивото заразява всичко по пътя си – тръбопроводите, цистерните и резервоарите на клиентите, а изчистването на микроорганизмите е изключително трудоемка и скъпа процедура. Изследването на този параметър е регулярна практика в страни като Германия, където петролните компании редовно проверяват горивата за наличие на микробиологично замърсяване.Shell България извършва това изследване в нашата лаборатория. В допълнение мога да ви уверя, че наличието на вода в дизела също се следи от SGS и няма установени дизелови горива с наличие на вода в резултат на многобройните проверки.Как протича анализът? Какви са изненадващите проверки?За проекта в страната е създадена специално оборудвана мобилна лаборатория под знака на SGS, която посещава без предварително предупреждение бензиностанциите Shell и анализира на място 9 параметъра на бензиновите и 10 параметъра на дизеловите горива. Анализът в мобилната лаборатория се прави с високотехнологични уреди от специалисти на SGS, които контролират параметри на бензина като октановo числo, сяра, парен натиск, дестилационни характеристики и др. При горивата за дизеловите двигатели анализът се прави на показатели като плътност при 15°С, пламна температура, съдържание на вода, сяра и др. Осигурена е прозрачност на данните, получени от проведените анализи чрез постоянно обявяване и актуализация на резултатите от тестовете на всяка бензиностанция на сайта  и на съответния търговски обект.От месец ноември една част от пробите се анализират с мобилната лаборатория, а другата част в стационарната лаборатория на SGS, тъй като има показатели, които се анализират само в стационарната ни лаборатория.Как се представят обектите на Shell до момента?Анализираните до момента горива на Shell имат отлични показатели, които всеки може да провери сам, за да се увери в качеството на горивата, които използва. Данните от проведените анализи се обявяват и актуализират непрекъснато и на сайта .Може ли българските шофьори да се чувстват сигурни на бензиностанция Shell у нас, както е и в останалите европейски държави?Българските шофьори могат да се чувстват напълно сигурни че качеството на горивата, които зареждат от Shell не се отличава от стандартите в останалите европейски държави . „Знак за качество” на SGS е най-обстойната и всеобхватна програма за инспектиране на качеството на горивото, предлагано на пазара. Програмата, прилагана в България, е същата която се прилага от SGS в останалите европейски страни. Стандартите на SGS за качествен контрол на горивата са безкомпромисни и валидни за всяка страна, в която компанията оперира. Когато видите стикера „Знак за качество” показан на бензиностанция, можете да сте сигурни, че търговецът на горива е надежден и горивото, което купувате е в съответствие с европейските стандарти. Наличието на „Знак за качество” в съответния търговски комплекс потвърждава, че този търговски комплекс предлага горива, които отговарят на БДС и европейските стандарти за високо качество.", "date": "2018.12.04", "title": "„Знак за качество” на бензиностанцията гарантира, че зареждаме горива по европейските стандарти"}
{"url": "https://offnews.bg/razsledvane/kak-se-vliza-v-smg-kogato-klasiraneto-niama-znachenie-693186.html", "text": "Е. В.* не може да заобиколи въпроса, да потъпче трите години труд на детето си и да оправдае бившите си приятели, с които заедно са водили децата по курсове и са се подкрепяли.Започва да споделя, да пита.„Вече чухме и за други такива деца“, ѝ казва майка на дете, успяло да влезе в СМГ тази година. Още на първата родителска среща се разбрало, че повечето паралелки (от общо шест) – които по документи са с по 26 ученици – са набъбнали и в някои са записани по 31 деца.Колко са, по какви критерии са подбрани тези деца? На какво основание са записани в Софийската математическа гимназия над държавния план-прием?С тези въпроси се зае ОFFNews, след като Е. В. се обърна към нас с молба да разследваме журналистически и да хвърлим светлина върху паралелния прием в едно от най-престижните математически училища не само в София, а и в България.Оказа се, че към преборилите се с високите си резултати за място в Софийската математическа гимназия е добавен почти цял клас. Децата „отгоре“ са 23, става ясно от отговор на директора на СМГ д-р Антоан Тонев до OFFNews. При утвърден държавен план-прием от 156 бройки са приети 179 деца.Две от тях са се явили на задължителните състезания за кандидатстване в СМГ, не са били приети, но имат брат или сестра близнак, които са постигнали високи резултати и са били класирани и записани. Наредба на министъра на образованието разрешава в този случай надпланово да бъде приет и другият близнак.А останалите 21? За тях не е имало публично обявен допълнителен прием, нито обяснение защо е необходим такъв.Приетите надпланово не са първите 21 по бал след класираните 156, колкото са местата според държавния план-прием за пети клас в СМГ, разписан от началника на Регионалното управление на образованието в София-град Ваня Кастрева на 30 март 2018 г.Как са влезли тогава? Кой е разрешил и защо?Проверка на OFFNews показа, че някои деца в този специален допълнителен „клас“ са деца на политици и хора с властови позиции.**Дете на човек на властова позиция е записано в СМГ, въпреки че с резултатите си не би влязло, дори местата да бяха двойно повече.За друго дете на политик майки твърдят, че дори не е кандидатствало, а е прието. Проверка на OFFNews показа, че не е така. Явило се е на състезания, но родителите му са използвали новите възможности за защита на личните данни, за да останат имената му скрити зад номер. Но макар все пак да се е явило на състезанията, то не е събрало достатъчно точки, а пак е влязло в СМГ.Разбира се, не всички 21 „надпланови“ са деца на властта. За някои от тях вероятно има сериозни аргументи, но дали при всички е така? Родители на неприети разказват стряскащи истории какво са направили други майки и бащи, за да приемат некласираните им деца. Спестяваме ги, защото няма как да бъдат доказани.За трето дете - не на известен човек - разказва Е. В. То ходило на съботния курс заедно с приятелче, били при една и съща учителка. Семействата били близки. От резултатите станало ясно, че и двете нямат шанс. Бащата на второто се обърнал към майката на първото с думите: „Я., ясно е, че нашите деца няма да влязат, дай да търсим връзки да ги вкараме“. Тя отказала с думите: \"Ти се грижи за твоето дете. Аз няма да причиня това на моето\".ОправданиятаОснованието за надплановия прием е чл. 106 от Наредба 10 за организацията на дейностите в училищното образование - твърди директорът на СМГ Антоан Тонев в отговора си на запитване от OFFNews. Той допуска преместване на учениците от първи до шести клас през цялата учебна година с разрешение от началника на регионалното управление на образованието, където е приемащото училище. В случая това е РУО – София-град с началник Ваня Кастрева.Тоест: нищо, че СМГ има жесток подбор на бъдещите петокласници чрез изпити (състезания), началникът на РУО може да „спусне“ дете, без да доказва, че то разбира от математика.Наистина ли наредбата е толкова несправедлива?Началникът на РУО би имал право да разрешава преместване на деца в СМГ по чл. 106 от Наредба 10, ако в нея не съществуваше ограничение това да се прави, когато става въпрос точно за училища като СМГ. То се намира само няколко реда по-нагоре. В чл. 101 пише, че „преместване на ученик е всеки случай на постъпване в друга паралелка на същото или друго училище извън случаите по чл. 142, ал. 2 и 3 ЗПУО“. Случаите по чл. 142 са училищата, които приемат на база държавен план-прием . В Наредба 10 министърът на образованието е пределно ясен – от точка 5 на ал. 3 става ясно, че се визира точно приемът в пети клас в гимназиите с профили „Математически“ и „Природни науки“, каквато е СМГ.Но не само директорът на СМГ се позовава на чл. 106, за да обясни как в гимназията попадат деца извън класираните в бройките според план-приема, и то с неясен бал. Ваня Кастрева прави същото в писмо от 26 октомври 2018 г., с копие от което OFFNews разполага. В него тя отговаря на майка, която пита на какво основание в СМГ са приети надпланово ученици в пети клас.Майката възразява срещу позоваването на чл. 106 и посочва чл. 101. Вторият отговор на Кастрева пристига на 14 ноември. „Преместването на учениците се извършва след приключване на приема...“ – пише този път Кастрева и така на практика обяснява как в редица силни софийски училища след 15 септември изненадващо започват да пристигат нови и нови ученици до набъбването на паралелки до над 30 деца.Защо ако е решено да има допълнителен прием, не са поканени следващите по бал да се запишат в СМГ, пита майката. „Няма разписана разпоредба, която да вменява задължение да се канят ученици, които са следващи по ред в списъка с класираните ученици“ – отговаря Кастрева.Другото обяснение на Кастрева за приема на деца извън официалното класиране е чл. 61, ал. 5 от Наредбата за финансирането на институциите в системата на предучилищното и училищното образование на Министерския съвет от 5 септември 2017 г. Там пише, че „в особени случаи при определяне на броя на паралелките броят на учениците в тях може да се завиши и над стойностите по ал. 4 () след разрешение на министъра на образованието и науката по мотивирано предложение от директора на училището“.Всички ученици, записани в V клас в СМГ „Паисий Хилендарски“ над утвърдения държавен план-прием са записани в рамките на законоустановените норми“, пише Ваня Кастрева.Особени случаиОсобените случаи вървят по следната „технология“: родител/настойник пише молба, в която изтъква аргументи в полза на приемането на детето над план-приема. Използват се три причини: социални, здравословни или образователни – разказва Е. В.И така започват да се носят бележки за заболявания, да се пишат прочувствени истории защо детето непременно трябва да влезе. Или се изтъква, че има роднина, която е учителка в същото училище, затова трябва да учи в елитното математическо училище.Защо заради здравословни проблеми, кръвна връзка или по социални причини детето трябва да бъде записано в престижно математическо училище, където ранният прием цели откриването и развиването на математически таланти, едва ли някой би могъл да обясни. Дали някой проверява автентичността на бележките за болести също не е ясно.„Нали това училище е за млади таланти? Нали самото състезание се нарича „Откриване на млади таланти?“ (). За какви таланти става дума в случая?“, недоумява Е. В.„Особените случаи“ не са единствената „вратичка“. Използва се и друга – детето кандидатства в математическа гимназия в страната, където желаещите са много по-малко и влиза много по-лесно, отколкото би влязло в СМГ. След това го прехвърлят в София.Прецедент или практикаСлучилото се тази година не е прецедент, а практика – твърдят родители на ученици, които в момента учат в СМГ и такива, чиито деца са завършили гимназията. Тези вътре признават, че трудно могат да направят каквото и да било, защото ги е страх. Не смеят да надигнат глас, защото не знаят дали ако протестират, техните синове и дъщери няма да бъдат ощетени по някакъв начин.Явно ситуацията е трудна и за педагозите там. В началото на тази учебна година учителка директно попитала петокласници в час колко деца са \"с връзки\". Няколко вдигнали ръце – разказва майка и коментира: „Най-вероятно и на нея вече ѝ е дошло до гуша, защото това са спуснати деца, а там по принцип се работи с много силни ученици. Но представете си какво се случва в главите на децата: те разбират ли какво значи \"с връзки\"; тези, които не вдигат ръка какво ли си мислят - това добро ли е, лошо ли е?“.Към мисълта, че това не се случва за първи път насочва и доклад от директора на СМГ, предоставен на OFFNews в края на ноември след второ наше запитване. От него става ясно, че не само паралелките в пети клас са с повече деца от определените в държавния план-прием (по 26 деца в 6 паралелки). Надпланов прием има и в шести и в седми, и в девети, и в десети, и в единадесети, че дори и в дванадесети клас. (.). Някои паралелки достигат 32-ма ученици.Министърът на образованиетоОбърнахме се към принципала на РУО – министърът на образованието Красимир Вълчев, от когото поискахме позиция по връзка казуса СМГ и отговор на въпроса какви са „особените случаи“, за които разрешава извънреден прием.„Нарушен e принципът на състезателност“ – категоричен бе той, след като се запозна с казуса, и обяви, че инициира промени, с които „вратичките“ в нормативната уредба за подобен прием да бъдат затворени.„МОН подготвя промени в нормативната уредба, с които при разрешен допълнителен прием, той да се извършва по бал“, заяви министърът.За особените случаи Вълчев даде пример, който не касае тазгодишния прием в СМГ:„Имахме дете, чийто родител беше починал сутринта преди изпита. То не можеше да се яви. Състоянието му не позволяваше да го направи и по-късно. Такива случаи се имат предвид под „особени“.“Тъй като обаче този неясен запис в наредбата отваря „вратички“ за нерегламентиран прием, министърът се ангажира с промени, така че особените случаи да не се решават еднолично. Планира се всеки казус да бъде обсъждан и решаван от обществена комисия.След разговора ни, към края на ноември работната група вече беше сформирана. \"Министърът на образованието е разпоредил създаването на работна група, която да анализира целесъобразността на нормативната уредба\", пише в отговор от 28 ноември на запитване от OFFNews главният секретар на МОН Албена Михайлова.На чистоОт сайта на СМГ днес са заличени всички следи за случилото се. Няма ги списъците с резултатите на състезанията, няма ги приетите на първо, второ и трето класиране. В ход е новата кампания – за прием на петокласници през учебната 2019/2020 година. И от гимназията отново уверяват, че „с цел откриване и развитие на математическия талант възможно най-рано, СМГ приема ученици след завършен IV клас“, а също, че това се случва „въз основа на резултатите им от определени математически състезания и олимпиада и от организираното от СМГ и МОН национално математическо състезание „Откриване на млади таланти”.", "date": "2018.12.04", "title": "Как се влиза в СМГ, когато класирането няма значение"}
{"url": "https://offnews.bg/nashite-avtori/shto-dishame-tazi-gadost-693206.html", "text": "Този екзистенциален въпрос има два отговора. Кратък и дълъг.За радост на плеймейтките, нека започнем с дългия.Дишаме фини прахови частици. Благодаря на Вселената, че са фини. Това носи усещане за лукс.Дишаме по десет цигари на ден. И пушачи, и непушачи безплатно. А можеше да се измисли нещо. Нали? Я данък, я някаква удръжка. Защото половин кутия цигари си е два лева и половина, както и да я погледнете. Тази далавера не върви да е безплатна. Ако се съберат вземанията по тази точка - това е четири милиона лева на ден. За десет дни – смятайте колко.Направо ще има за още една обществена поръчка, за да ни е още по-хубаво.Хората били умирали от заболявания на белия дроб. Те, хората, само това правят. Търсят от какво да умрат, за да злепоставят общината. Ако не им се умира, могат да мигрират или да ядат моркови. Да сте чули за заек с бронхит?Но нека сме сериозни.Не си карайте колите. Вземете си зелен билет. Целият градски транспорт, за цял ден, за 1 лев.Момент.Това поведение се възпитава. То не се инициира с някакъв зелен билет от един лев.Направете транспорта удобен и разумно евтин. Наблягам - за тези, които си плащат. Давам пример. Тричленното ми семейство пътува за две спирки с метрото. Ние не сме римляни и нямаме рождено право на безплатен превоз. Пътуването прави четири и осемдесет. В двете посоки почти десетарка. Да го… имате предвид, та това е по-скъпо от такси. И определено по-неудобно. Ако щете дори и безплатно уиски да се раздава на кръгъл час в метрото.Общината Софийска? Кой ви кара да правите билета с 60 стотинки по-скъп? Какво се промени от това, че билетите поскъпнаха? Тези, които пътуват безплатно, пътуват безплатно и на десет левови билети. Тези, които си плащаме обаче ни излиза болезнено скъпо. Непрактично. Обидно. Затова си караме колите. Не защото сме изверги, а защото не можем да ви насмогнем на решенията.И няма да стане по-евтино като се бичат клипове по телевизията как да не си караме колите. Да се оптимизираме. Вече така сме се оптимизирали, че направо сме некротизирали.Иначе да. София е в котловина, вятърът ни е виновен, атмосферното налягане и магнитните бури в частност. Но тези неща не зависят от нас. Ако искаме превенция на това да дишаме фини прахови частици, върнете билетите на старите цени. А зеления билет си го… ползвайте вие понякога.Това беше дългият отговор. Ако плеймейтктите не са удовлетворени, съжалявам. А сега късият отговор.Ако ви е мръсен въздуха… Ми не дишайте, бе. Като няма въздух дишайте… пасти!Муахахааа…", "date": "2018.12.04", "title": "Що дишаме тази гадост?"}
{"url": "https://offnews.bg/bojni/dzhoshua-gotov-sam-da-dam-shans-na-fiuri-ili-uajldar-693212.html", "text": "Световният шампион в тежката категория на професионалния бокс Антъни Джошуа заяви, че е готов да се бие с Дионтей Уайлдър или Тайсън Фюри още през следващата година.Американецът запази своя колан на WBC, след като завърши наравно срещу Циганския крал в мача си, който се проведе в Лос Анджелис на 1 декември. Джошуа се закани на двамата, публикувайки провокативен текст в официалния си профил в социалната мрежа \"Туитър\":\"Какво отне на този глупак толкова много време, за да го реши. Нима ние не казахме, че сме заинтересовани да има такъв бой. Както и да е, поздравления за Фюри! Всички казаха, че си свършен за бокса, но ги опроверга. Аз съм готов да ти дам възможност в един честен бой. Бих дал и на двама ви\".Припомняме, че преговори за мач между Джошуа и Уайлдър се водеха няколко пъти през годината. Темата стана актуална, след като през март британецът победи Джоузеф Паркър и спечели пояса на WBO, с което направи първа крачка към обединяването на всички титли. В крайна сметка преговорите между щабовете на Уайлдър и Джошуа пропаднаха.", "date": "2018.12.04", "title": "Джошуа: Готов съм да дам шанс на Фюри или Уайлдър"}
{"url": "https://offnews.bg/112/obrali-kashta-na-valeri-simeonov-v-s-butan-693208.html", "text": "Къщата на бившия  е била обрана преди дни във врачанското село Бутан.Престъплението е станало в събота през нощта, като крадците са взели дребни вещи, съобщават от полицията във Враца.По време на обира в къщата не е имало никого. В къщата, която е наследствена, е имало камери. Те са заснели крадците, които в момента се издирват. Депутати от групата на Обединени патриоти са радетели на идеята в общините да бъдат назначени служители по сигурността, които да имат правомощия да арестуват.", "date": "2018.12.04", "title": "Обрали къща на Валери Симеонов в с. Бутан"}
{"url": "https://offnews.bg/drugi/tripal-dabal-na-jokich-denvar-specheli-v-kanada-video-693203.html", "text": "Брилянтната за пореден път игра на сръбският център на Денвър Никола Йокич донесе нова победа за \"късовете\", която е и шеста поред.Йокич се отличи с трипъл-дабъл, включващ 23 точки, 11 борби и 15 асистенции, а Денвър се наложи със 106-103 като гост на лидера на изток - Торонто Рапторс.За победата Джамал Мъри добави 21 точки, Хуанчо Ернангомез вкара 15, а добро включване от пейката направи Малик Бийзли, който също реализира 15.За Рапторс, които въпреки загубата са все още лидери в Източната конференция, най-резултатни бяха Кауай Ленърд с 27 точки и Серж Ибака с 15. Детройт 83-110 ОклахомаАтланта 111-128 Голдън СтейтБруклин 97-99 КливлъндНю Йорк 107-110 ВашингтонМинесота 103-91 ХюстънНю Орлиънс 126-129 ЛА КлипърсИзточна конференция Атлантическа дивизия: Торонто(20-5), Филаделфия(17-8), Бостън(13-10)Централна дивизия: Милуоки(15-7), Детройт(13-8), Индиана(13-10)Югоизточна дивизия: Шарлът(11-12), Орландо(11-12), Вашингтон(10-14)Западна конференция Северозападна дивизия: Денвър(16-7), Оклахома(15-7), Портланд(13-10) Тихоокеанска дивизия: Лос Анджелис Клипърс(16-7), Голдън Стейт(16-9), Лос Анджелис Лейкърс(14-9)Югозападна дивизия: Мемфис(13-9), Далас(11-10), Ню Орлиънс(12-13)", "date": "2018.12.04", "title": "Трипъл-дабъл на Йокич, Денвър спечели в Канада (видео)"}
{"url": "https://offnews.bg/politika/mareshki-umuval-kogo-da-izdigne-za-kmet-na-sofia-manolova-ili-rumen-693209.html", "text": "Ръководството на партия ВОЛЯ е провело работно съвещание, с което стартирала вътрешно-партийната дискусия за обсъждане на кандидатури за поста кмет на София догодина, съобщава пресслужбата на аптекарско-петролния политик Веселин Марешки.По-нататък в съобщението се казва, че сред обсъжданите имена били това на омбудсмана Мая Манолова, а също и на президента Румен Радев.В случая най-вероятно става въпрос за опит за специфичен Марешки хумор или за хвърляне на петно върху двамата политици с най-висок рейтинг в държавата.", "date": "2018.12.04", "title": "Марешки умувал кого да издигне за кмет на София - Манолова или Румен Радев"}
{"url": "https://offnews.bg/futbol/tcska-razmaha-prast-ne-samo-despodov-i-dzhesi-sa-vi-chuli-g-n-petkov-693210.html", "text": "От ЦСКА публикуваха позиция, относно разразилия се скандал между Кирил Десподов и Георги Петков, по време на мача на \"червените\" със Славия.\"\".", "date": "2018.12.04", "title": "ЦСКА размаха пръст: Не само Десподов и Джеси са Ви чули, г-н Петков"}
{"url": "https://offnews.bg/kultura/vodnata-kula-kato-metafora-na-postoiannoto-dvizhenie-693166.html", "text": "Последният проект на Галерия +359 за 2018 година е посветен на водата и нейните трансформации. Изложбата на Калина Димитрова и куратора Весела Ножарова се открива на 5 декември от 18:00 часа.Под заглавие „Все по-нови води се вливат в тези, които вече са се влели в същите реки”, авторката представя скулптурна инсталация, която борави с ежедневни и познати образи. Това са различни вместилища на течности, шишета за вода, бутилки за сок, кенчета от бира - все продукти на съвременната цивилизация, които обаче вместват една и съща изначална субстанция. Весела Ножарова акцентира в кураторската си концепция, че „в своята артистична практика, Калина Димитрова винаги се занимава с промяната. Но не с промяната като внезапно превъплъщение, а като скрито и неумолимо изменение.“ Водната кула е естествена продължение на нейното изследване.Съоръжението в кв. Лозенец е вместилище на вода, която се впуска нагоре, за да достигне върха, в опит да изравни и умиротвори всички течащи води наоколо. Вода, която е на върха, готова да падне надолу, за да се качи нагоре отново и отново да полети надолу… Този нескончаем цикъл отдавна е изчезнал от старата сграда. Кулата се е превърнала в метафора, в паметник на постоянно движение, метафора за всичко, което тече, което променя формата си, което преодолява препятствия, изменя образа си, изпълва се със съдържание или го губи внезапно преминавайки в нещо друго, с форма или безформено.Материална, бяла и анонимна, инсталацията на Димитрова е скулптура на промяната и вечното движение и превъплъщение. Това обаче отново е само моментно състояние на обектите. Предметите се втичат от цистерната на кулата, политат надолу като големи гроздове течност, падат, за да заемат познатите форми и образ, но това трае само миг преди да се разтекат отново.\"Подобно на течността, която не знае прегради заемайки наличното пространство, така и човешкото въображение борави с безлимитни категории, готово да припознае смисъл и логика в променящия се материален свят\" обобщава Весела Ножарова.Изложбата ще бъде достъпна за ценителите на съвременното изкуство до 23 декември.", "date": "2018.12.04", "title": "Водната кула като метафора на постоянното движение"}
{"url": "https://offnews.bg/politika/zhivko-martinov-ot-sudzhukgejt-oshte-e-chlen-na-gerb-693215.html", "text": "Обвиненият в аферата \"Суджукгейт\" бивш депутат от ГЕРБ  все още е член на партията. Това каза той в интервю за бТВ. По думите му - той си е платил членския внос до края на годината, но се е оттеглил от политиката.Скандалът избухна през миналата година, а Мартинов напусна депутатското място, след като беше обвинен, че е изнудвал търговец на месо да .В интервю за бТВ Мартинов се извини на премиера заради скандала. „Искам да се извиня на партия ГЕРБ и премиера Бойко Борисов за това че може да съм ги засегнал и унижил”, каза той.Според Мартинов атаката идва от Антон Проданов, който един от свидетелите за поисканите 4 тона суджук. По думите на Мартинов Проданов е бил некоректен към него при наемане на обекти. Според него става въпрос за сценарий, планиран от БСП.„Човек с толкова много задължения към банки, към доставчици, към НАП, към работници той е имал, вие можете ще разберете...”, посочи Мартинов.Той каза още, че след аферата е загубил баща си, който получил инсулт. Самият Мартинов е прекарал инсулт, от който сега се възстановява. \"Не търся премиера Борисов след този случай. Преди това сме се търсили и сме си правили услуги. Когато има проблеми в региона на Добрич, съм съдействал. Чувствам се обиден заради това, което се изписа за мен. Той винаги е бил точен и коректен с мен. Сценарият е направен отдавна от кръгове около БСП\", каза ексдепутатът.„Представил съм документи как Живко Мартинов е искал от мен суджуци, меса, мотива беше че трябва да бъдат направени по специална рецепта, и трябваше да бъдат за премиера, не знам как не го е срам да лъже така”, отовори свидетелят по делото – Антон Проданов.„Как ще каже такова нещо бе човек, аз съм ловец ходя с ловна пушка, всяка година си правя 30-40 кг. Месо , кой нормален човек ще изяде 4 тона суджук”, заяви още Живко Мартинов.И двамата са готови да се подложат на детектор на лъжата, за да докажат твърденията си.", "date": "2018.12.04", "title": "Живко Мартинов от Суджукгейт още е член на ГЕРБ"}
{"url": "https://offnews.bg/politika/georgi-lozanov-zaradi-krajnodiasnoto-bednite-veche-ne-sa-dobrite-693196.html", "text": "\"Вече бедните не са добрите. Досега когато някой казваше, че е гладен, това будеше обща солидарност. Сега имаме националистическо-консервативно втвърдяване, което е твърде дясно в основата, и започна да превръща и бедните в спорен социален персонаж.\"Това коментира медийният експерт Георги Лозанов на конференцията на тема \"Изборни системи\".\"Срещу новите протести се противопостави консервативното, което тук е националистическото. Битката  отрази новия конфликт, в който попадат новите протести. От другата страна стои национализмът, стои консерватизмът - новият тип мислене и новият тип идеология.\" - коментира той.В тази битка формално майките спечелиха и Валери Симеонов подаде оставка, но това не го нарани по никакъв начин. Развоят на ситуацията е израз на все по-нарастващата консервативна вълна в обществото, която ще доведе до пълното дискредитиране на протестите като начин за постигане на граждански цели, смята Лозанов.Какво би станало, ако обществото стане все по-националистическо и консервативно? Протестите биха престанали да бъдат фактор. Не можеш да протестираш от консервативна позиция, отбеляза медийният експерт.Според Лозанов тази промяна в обществените нагласи означава, че вече нямаме само традиционната липса на доверие към елитите, а и към всяка организирана група с определени интереси:\"Вместо оста да е , то тя стана  Това е защото има една нова криза - кризата на доверие към елитите вече стана криза на доверие към други интереси. Вече не само елитите са обект на недоверие, а всички други групи са обект на недоверие - към протестиращите в съседство, както и дори към бедните.\"Друг основен проблем на скорошните протести, според него, е че при тях много различни хора искат много различни неща и има липса на говорители и стратегия - това е предизвикало загуба на публична реторика на протестите и те не са успели да достигнат нито до медиите, нито до управляващите.За разлика от протестите през 2013-2014 год., които успяха да осъществят граждански контрол, сегашните се превърнаха в \"гражданска меланхолия\", констатира доц. Лозанов.\"Случи се нещо за първи път - протестите се превърнаха в банален медиен разказ. Даже като ги видиш на екрана, превключваш на друг канал. Това никога не е било. Има банализация на протестите - отразяването беше фрагментарно, репортажно, но не и коментарно.\"", "date": "2018.12.04", "title": "Георги Лозанов: Заради крайнодясното бедните вече не са добрите"}
{"url": "https://offnews.bg/izvan-terena/mafiata-i-parite-poprechili-na-ronaldo-da-specheli-zlatnata-topka-693217.html", "text": "Сестрата на суперзвездата на Ювентус Кристиано Роналдо – Елма Авейро сподели, че португалецът не е спечелил Златната топка на \"Франс Футбол\" за 2018 година, защото живеем в свят на мафия и пари.Най-престижната индивидуална награда отиде при халфа на Реал Мадрид Лука Модрич, който сложи край на 10-годишната тотална доминация на нападателя и легендата на Барселона Лионел Меси.\"За жалост, това е светът, в който живеем. Прогнил от мафия и проклети пари. Но най-голяма в този свят на пошлото и покварата е силата на Бог. Той може да забавя, но никога няма да забрави\", написа Елма в профила си в социалната мрежа Инстаграм.Другата сестра на Роналдо – Катя, също реагира, но далеч по-меко. \"Най-добрият в света. Разбира се, за тези, които разбират от футбол\", написа тя.Вотът предизвика куп реакции, като мнозина смятат, че Модрич е избран за №1 напълно заслужено заради триумфа в Шампионска лига и достигането на финал на Мондиал 2018 с \"шахматистите\".Други са на мнение, че Кристиано отново е трябвало да спечели Златната топка, а трети недоволстват, тъй като Антоан Гризман е заслужавал приза заради световната титла и триумфира в Лига Европа.", "date": "2018.12.04", "title": "Мафията и парите попречили на Роналдо да спечели Златната топка"}
{"url": "https://offnews.bg/snukar/mark-uiliams-prodalzhi-bezproblemno-kam-chetvartia-krag-693207.html", "text": "Актуалният световен шампион Марк Уилямс си осигури участие в четвъртия кръг на Откритото първенство по снукър на Великобритания след победа с 6-3 над Нопон Сенгкам от Тайланд.Уелсецът показа, че е в добра форма след като отговори на откриващият сенчъри брейк на съперника си и записа два халф-сенчъри брейка и една стотица на свой ред, за да доведе нещата до 4-1 в своя полза.Сенгкам все пак успя да доведе нещата до някаква интрига, печелейки следващите два фрейма, но нервите на \"Уелският дракон\" издържаха и всичко свърши в деветия фрейм.\"Играх доста добре, формата ми започва да се подобрява и се чувствам все по-комфортно.\"  каза победителят пред Би Би Си.\"Пропускам лесни топки, но като изключим това всичко останало е наред.\" завърши Уилямс. В следващият рунд негов съперник ще бъде шотландецът Стивън Магуайър.Джо Пери отстрани новобранецът Джо О'Конър с 6-2, а Рони О'Съливан и Кайрън Уилсън елиминираха Жу Йелонг и Ян Бинтао съответно с 6-0 и 6-2.", "date": "2018.12.04", "title": "Марк Уилямс продължи безпроблемно към четвъртия кръг"}
{"url": "https://offnews.bg/obshtestvo/zam-kmetat-na-sofia-evgeni-krusev-podava-ostavka-zaradi-remonta-na-gr-693216.html", "text": "Зам.-кметът на София Евгени Крусев подава оставка заради ремонта на улица \"Граф Игнатиев\", обяви преди минути той в Общината.Вчера Крусев е получил призовка от прокуратурата в качеството си на обвиняем заради ремонта.Той коментира, че решението за оставката му е лично. Предстои следващата седмица да се яви в прокуратурата, а засега не знае в какво точно е обвинен. Крусев добави, че ще защити името си и ще окаже пълно съдействие на разследващите. започна заради казуса с  по Графа. Решението за нея е одобрено от комисия от няколко души, а зам.-кметът е човекът, подписал протоколите.\"В качеството си на възложител нося отговорност за този обект. Ако съм бил подведен от проектант или от друг, който се е занимавал с проекта за ремонта, се надявам, че прокуратурата ще го установи\", коментира Евгени Крусев.", "date": "2018.12.04", "title": "Зам.-кметът на София Евгени Крусев подава оставка заради ремонта на Графа"}
{"url": "https://offnews.bg/obshtestvo/bez-voda-na-dve-mesta-v-sofia-dnes-693161.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Пресвързване на уличен водопровод в с. Локорско налага спиране на водоподаването от 9:30 до 16:30 часа на ул. „Илия Манов“, ул. „Славе Турчов“, ул. „Веско Веселинов“ и бул. „Димитър Тошков“. Диагностика на уличен водопровод на ул. „Райска птица“ във в.з. Косанин дол налага спиране на водоподаването от 10:30 до 16:30 часа на ул. „Райска птица“, ул. „Лопушки връх“, ул. „Банище“, ул. „Петров кръст“ и ул. „Есенни мостове“. ", "date": "2018.12.04", "title": "Без вода на две места в София днес"}
{"url": "https://offnews.bg/112/arestuvaha-mazh-ubil-tri-kucheta-v-targovishtko-693218.html", "text": "Вчера в РУ-Търговище бил получен сигнал за открити в района на гробищния парк в с. Баячево тела на трите животни - породата „алабай“, собственост на 38-годишен от областния град, съобщават от МВР.В хода на стартиралото по случая разследване, зоополицаите бързо влезли в следите на извършителя - 62-годишен мъж от Търговище. Иззета е законно притежаваната от него ловна пушка, с която по първоначални данни са убити животните. При последваща проверка в къщата му в с. Баячево са открити 18 патрона 12-ти калибър за ловно оръжие, притежавани без да разрешение.Причините за деянието са в процес на изясняване. Мъжът е задържан за срок до 24 часа в РУ-Търговище.По случая е образувано досъдебно производство, работата по което продължава под наблюдението на прокуратурата.", "date": "2018.12.04", "title": "Арестуваха мъж, убил три кучета в Търговищко"}
{"url": "https://offnews.bg/obshtestvo/10-oblasti-potavat-v-magla-693164.html", "text": "След вчерашния мъглив ден и днес 10 области ще потънат в мъгла. Те са: София-град, Перник, Кюстендил, Видин, Монтана, Враца, Плевен, Велико Търново, Русе и Силистра, показва картата на Националния институт по метеорология и хидрология. Във всички тях е в сила жълт предупредителен код за потенциално опасно време.Мъглата ще се задържи през по-голямата част от денонощието. Ще остане тихо.На много места и дневните температури ще са отрицателни. Най-студено ще е в Дунавската равнина. Минималните температури ще са предимно между минус 7° и минус 2°, в крайните югозападни райони и по Черноморието – малко над нулата. Максималните ще са между 4° и 9°, в Дунавската равнина - от минус 3° до 0°. В София минималната ще е минус 4, а максималната - плюс 5 градуса.Над планините ще има значителна средна и висока облачност. Само на отделни места е възможно да превали слаб сняг. Ще духа до умерен северозападен вятър. Максималната температура на височина 1200 метра ще е около 6°, на 2000 метра – около 2°.Над Черноморието ще има мъгли или ниска облачност. В следобедните часове ще има временно подобрение на видимостта и намаление на облачността. Ще духа слаб вятър, предимно от северозапад. Максималните температури на въздуха ще са 7°-10°. Температурата на морската вода е 9°-10°. Вълнението на морето ще бъде 2 бала.", "date": "2018.12.04", "title": "10 области потъват в мъгла"}
{"url": "https://offnews.bg/tenis/grigor-dimitrov-niama-da-uchastva-na-turnira-v-sofia-693245.html", "text": "Григор Димитров за първи път проговори за евентуалното си участие на Sofia Open 2019. За съжаление обаче ракета №1 на България призна, че взетото решение е да не участва в надпреварата в \"Арена Армеец\".Той подчерта, че според него това е \"частен турнир\" и не би трябвало да има напрежение от неучастието му. В същото време Гришо призова държавата да търси други начини да подкрепи развитието на тениса у нас.\"За момента не изглежда много добре (шансът да играе в София б.р.), решили сме да играем Ротердам и Акапулко, знам, че може да е разочарование, но не виждам защо трябва да има напрежение да играя в един частен турнир\", заяви Григор пред bTV.\"Не виждам защо трябва да има толкова много напрежение върху мен да играя частен турнир. Те пак ще ме видят. Защо трябва да правим частен турнир, ако можем да направим нещо много повече?Да се даде шанс не само за АТР играчи, но и за нашите си, за българите. Защо да не правим повече Фючърси и Чалънджъри в България? Ако се помага, нека се помага по-правилния начин.\", каза Григор.", "date": "2018.12.04", "title": "Григор Димитров няма да участва на турнира в София"}
{"url": "https://offnews.bg/sviat/protestite-v-parizh-vzeha-chetvarta-zhertva-693189.html", "text": "Протестите във Франция взеха четвърта жертва, съобщи bTV.Тя е жена на 80 г. Загинала, след като я улучили с контейнер със сълзотворен газ, докато гледала протестите от прозореца на жилището си в Марсилия.Междувременно сред самите протестиращи срещу поскъпването на горивата от движението на \"жълтите жилетки\" се появи неразбирателство. Част от тях отказаха да се включат в насрочена за днес среща с министър-председателя на Франция Едуар Филип. Някои от членовете на групата обясниха, че са получили смъртни заплахи от най-крайните протестиращи, предупреждавайки ги да не влизат в преговори с правителството, съобщи Би Би Си.Акциите на \"жълтите жилетки\" започнаха в средата на месец ноември. В началото те бяха насочени срещу повишаването на данъка върху горивата. След това прераснаха в недоволство срещу политиката на правителството.Наричат се така, заради светлоотразителните жилетки, които носят по време на протестите и които са задължителни за водачите на всички превозни средства съгласно френския закон. Движението се зароди в социалните медии и намери поддръжници и сред политици.Президентът Макрон, който в понеделник свика спешно заседание по сигурността, обвинява политическите си опоненти, че са \"яхнали\" протеста, за да блокират провеждането на програмата му за реформи.Засега не се обсъжда въвеждането на извънредно положение, въпреки че министри допуснаха тази възможност. Междувременно Макрон отмени планирано посещение в Сърбия заради опасения, че кризата може да се разрасне.", "date": "2018.12.04", "title": "Протестите в Париж взеха четвърта жертва"}
{"url": "https://offnews.bg/sviat/iaponia-se-otteglia-ot-izgrazhdaneto-na-aetc-sinop-v-turtcia-693230.html", "text": "Япония се подготвя да изостави проекта за ядрената електроцентрала „Синоп“ в Турция, тъй като необходимостта от по-високи мерки за сигурност и обезценяването на турската лира налагат увеличение на разходите, съобщава в. „Джумхуриет“.Японският в. „Nikkei“ пише, че разходите за проекта, планирани от консорциума от публични и частни инвеститори начело с Токио, са удвоили първоначалните си оценки и са се увеличили до около 5 трлн. Йени (44 млрд. долара). Това затруднява водещата компания Mitsubishi Heavy Industries и останалите партньори да продължат проекта.Вестникът посочва, че основните причини за увеличаването на разходите са в необходимостта от далеч по-високи стандарти за сигурността, най-вече след катастрофата с японската АЕЦ „Фукушима Даичи“ през 2011 г., както и тежкият срив в стойността на турската лира.Японско-френски консорциум се беше договорил за строителството на втората АЕЦ в Турция в Синоп. Проектът се разглеждаше като модел за износ на японската инфраструктура.„Джумхуриет“ отбелязва, че заради изграждането на мегапроекта на отредения терен са били изсечени над 650 000 дървета.Все още няма официална позиция на Анкара по проблема с възможния провал на проекта.", "date": "2018.12.04", "title": "Япония се оттегля от изграждането на АЕЦ Синоп в Турция"}
{"url": "https://offnews.bg/112/rusnak-blasna-79-godishen-mazh-v-burgas-varhu-peshehodna-pateka-693191.html", "text": "Руски гражданин е блъснал с автомобила си 79-годишен жител на Бургас.От полицията в града съобщават, че инцидентът е станал на 3 декември около 15.59 часа. На улица \"Демокрация\", срещу бл. 164 до пешеходна пътека, лек автомобил \"Пежо Партнер\" с бургаска регистрация, управляван от руския гражданин Д.Н. от Бургас, отнел предимството на мъжа. Това станало по време на пресичане по пешеходна пътека. Пострадалият е откаран и настанен за лечение в УМБАЛ – Бургас.", "date": "2018.12.04", "title": "Руснак блъсна 79-годишен мъж в Бургас върху пешеходна пътека"}
{"url": "https://offnews.bg/obshtestvo/dnes-e-zhenskata-koleda-ot-denia-na-sv-varvara-zapochvat-zimnite-pra-693163.html", "text": "Християните почитат днес св. великомъченица Варвара, започват зимните празници. Денят е известен и като Женска Коледа. Имен ден празнуват Варвара и Варадин. Според народните вярвания Св. Варвара и Св. Сава, чийто ден се отбелязва утре, са сестри, а Св. Никола е техен брат. Народът ни свързва трите празника и с поговорката „Варвара вари, Сава пече, Никола гости посреща“.Света Варвара е родена в края на 3 век в семейството на аристократ-езичник. Тя била изключително красива и ревнивият ѝ баща я затворил в кула, където тя растяла далеч от хорските очи. Варвара изучавала света само от прозореца, който разкривал вълшебна гледка и питала прислужниците си кой е създал тази красота. Имала много време да размишлява за твореца. Когато дошло време да се омъжи, баща й й разрешил да излиза, Варвара се запознала с християни и приела свето кръщение.По искане на бащата Варвара е измъчвана, осъдена на смърт и обезглавена.У нас св. Варвара е смятана за покровителка на децата от болести, тя ги предпазва от дребната шарка. На този ден майките я умолстивяват с питка с мед. В някои части от страната св. Варвара е почитана и като покровителка на домашните птици.", "date": "2018.12.04", "title": "Днес е Женската Коледа, от деня на св. Варвара започват зимните празници"}
{"url": "https://offnews.bg/futbol/na-gerena-se-karat-na-iablonski-693195.html", "text": "Защитникът на Левски Давид Яблонски е бил скастрен от треньорския щаб за картона, който получи срещу Дунав. В една ситуация чехът изпусна нервите си и репликира арбитъра Драгомир Драганов, за което бе предупреден официално.Това му действие е ядосало сериозно Славиша Стоянович, информира \"Тема Спорт\". Сега Давид има 4 жълти картона и при получаването на още един ще бъде наказан за 1 мач.До края на есенния дял на \"сините\" им предстоят три двубоя - срещу Септември (София), Етър и Берое. Първите два са в столицата, а третият е в Стара Загора. Именно гостуването под Аязмото се очертава да бъде най-тежкото изпитание на тима.Целта пред Левски е да спечели всички мачове, за да не допусне изоставането от Лудогорец да се увеличи. В момента \"сините\" са трети, като са на 7 точки от лидера и 1 от ЦСКА.", "date": "2018.12.04", "title": "На \"Герена\" се карат на Яблонски"}
{"url": "https://offnews.bg/obshtestvo/zelen-bilet-v-gradskia-transport-dnes-zaradi-mrasnia-vazduh-693181.html", "text": "В градския транспорт в София днес ще се пътува със \"зелен билет\" заради мръсния въздух.„Зелен билет“ е еднодневна абонаментна карта на стойност от 1 лев за всички линии на обществения градски транспорт.Билетът може да бъде закупен от пунктовете на Център за градска мобилност, касите на столичното метро, както и от водачите на превозните средства на градския транспорт и чрез мобилното приложение http://sofia.mpas.bg. Столична община разкрива временни буферни паркинги в най-дясната пътна лента по основни входни булеварди на столицата – бул. „Александър Малинов“ при метростанция „А.Т.Балан“ и „Бизнес парк София, бул.“България“ между „Т.Каблешков“ и „Гоце Делчев“, при метростанция „Дружба“на бул.“Цветан Лазаров“ и бул. \"Кръстьо Пастухов“, бул.„Ботевградско шосе“ при спирката на трамвай № 22, на бул. „Царица Йоана“ при местростанция „Люлин“, на бул.„Панчо Владигеров“ при метростанции „Сливница“ и „Западен парк“.Мерките са във връзка с измерените високи нива на фините прахови частици. Като част от мерките за подобряване на качеството на въздуха продължават и проверките на пунктове за вторични суровини, автокъщи, строителни обекти за нерегламентирано изгаряне на отпадъци, както и проверки за горене на отпадъци на открито в кварталите с най-много сигнали, съобщиха от общината.По препоръка на пулмолозите от общината призовават хора с хронични респираторни и сърдечно-съдови заболявания да избягват продължителен престой навън, а директорите на училища и детски градини да не провеждат занятия на открито. Препоръчва се да се носи плътен шал при излизане навън. Шофьорите на МПС да не оставят автомобилите си с включен двигател, когато не са в движение.", "date": "2018.12.04", "title": "Зелен билет в градския транспорт днес заради мръсния въздух"}
{"url": "https://offnews.bg/112/21-avtomobila-se-udariha-na-okolovrastnoto-pri-lomsko-shose-obnovena-693190.html", "text": "21 автомобила катастрофираха при верижна катастрофа на Околовръстния път в София тази сутрин. Инцидентът е станал минути след 7.00 часа в района над пътния възел с бул. „Ломско шосе“, съобщава МВР.При инцидента няма сериозно пострадали, като няколко души са транспортирани към столични болници за прегледи.50-годишен шофьор е откаран в ИСУЛ с контузия на главата. 25-годишна жена пък е в „Пирогов“ с нараняване на ръката, допълва \"Дарик\". Други трима души са преминали изследвания и са освободени, защото не се налага болнично лечение. Те са контузни рани и няма опасност за живота им.По информация на Спешна помощ от последните минути един от полицаите на място е бил блъснат от автомобил. За момента няма информация за състоянието му.Пътна полиция – СДВР създава организация за подпомагане на движението в района, което е силно затруднено.Участниците в катастрофата казват, че пътят е бил хлъзгав, а видимостта ограничена. Пътят е бил обработен рано сутринта, но поради влошаване на климатичните условия са довели до заледяването - паднал е дъжд, който е заледил моста. Първоначално са се ударили два автомобила, след което са последвали и удари с други автомобили.От МВР смятат, че причина за катастрофата освен лошите пътни условия е и неспазването на дистанция и шофиране с несъобразена скорост.", "date": "2018.12.04", "title": "21 автомобила се удариха на Околовръстното при Ломско шосе (обновена към 12.00 ч.)"}
{"url": "https://offnews.bg/futbol/nejmar-propusna-zlatnata-topka-zaradi-call-of-duty-693197.html", "text": "Бразилецът Неймар показа отношението си към церемонията по връчване на \"Златната топка\" за най-добър футболист в света през 2018 година.Асът на Пари Сен Жермен завърши едва 12-и в класирането, а номер 1 стана хърватският халф на Реал Мадрид Лука Модрич.Церемонията беше в Париж, а Неймар не се появи на нея, макар да имаше покана. По време на самата проява той пусна на живо видео в Туитър, в което се вижда, че играе заедно със съотборниците си Тиаго Силва и Маркиньос Call of Duty. Неймар очевидно не е доволен от мястото си класацията. През последната година той стана шампион на Франция, стигна до 1/8-финал на Шампионската лига и 1/4-финалите на Мондиал 2018.От звезден блясък церемонията лишиха и мегазвездите Кристиано Роналдо и Лионел Меси, които доминираха в последните 10 години, като спечелиха по 5 \"Златни топки\".", "date": "2018.12.04", "title": "Неймар пропусна \"Златната топка\" заради Call of Duty"}
{"url": "https://offnews.bg/futbol/otlagat-mach-na-pszh-zaradi-protesti-v-parizh-693233.html", "text": "Срещата от 17-ия кръг на Лига 1 в събота (8 декември) между отборите на Пари Сен Жермен и Монпелие ще бъде отложена по молба на парижката полиция.Причина за това са масовите протести в големите френски градове през последните три уикенда срещу вдигането на цените на горивата.Недоволството на гражданите рефлектира все по-сериозно върху правителството, като се очаква те да продължат и през тази седмица. От ръководството на ПСЖ излязоха с позиция относно новата дата за мача, като заявиха, че тя ще бъде определена своевременно.Следващите две срещи на френските шампиони са далеч от Париж. Утре те гостуват на Страсбург в междинен кръг, а на 11 декември ще гостуват на Цървена Звезда в Белград в мач от Шампионската лига.\"Приемаме това отлагане\", сподели треньорът на столичани Томас Тухел. \"Ще трябва да се справим със ситуацията и да останем във форма преди мача в Белград. Сигурността е на първо място\", завърши германецът.", "date": "2018.12.04", "title": "Отлагат мач на ПСЖ заради протести в Париж"}
{"url": "https://offnews.bg/temida/sled-snimkite-ot-aresta-na-desislava-ivancheva-tcacheva-svikva-savesht-693193.html", "text": "Министърът на правосъдието Цецка Цачева свиква съвещание, на което ще бъдат обсъдени условията в арестите и затворите.На срещата ще присъстват ръководствата на прокуратурата, МВР, Главна дирекция „Изпълнение на наказанията“ и Областна служба „Изпълнение на наказанията“ - София.На срещата е поканен и националният омбудсман Мая Манолова, която вече обяви своите препоръки относно условията в ареста на улица „М-р Г. Векилски” №2. Съвещанието се свиква след разпространените в сайта на омбудсмана снимки от килията, в която са задържани бившата кметица на столичния район „Младост” Десислава Иванчева и заместничката ѝ Биляна Петрова, които заедно с Петко Дюлгеров, са обвинени във вземане на подкуп.Иванчева и Петрова са отправили искане да присъстват на свиканото от Цачева заседание, тъй като са пряко заинтересована и сериозно засегната страна.", "date": "2018.12.04", "title": "След снимките от ареста на Десислава Иванчева Цачева свиква съвещание заради условията в арестите"}
{"url": "https://offnews.bg/futbol/balgaria-izbra-grizman-za-zlatnata-topka-693201.html", "text": "България е дала своя глас за Антоан Гризман за победител в \"Златната топка\", става ясно от публикуваните подробни данни за гласуването. В анкетата от наша страна са се включили журналистите Михаил Савов и Румен Пайташев.Тяхната топ 5 изглежда така:1. Антоан Гризман2. Килиан Мбапе3. Лука Модрич4. Еден Азар5. Едисон КаваниПрави впечатление отсъствието на Кристиано Роналдо и Лионел Меси в техния шортлист. Не липсват и доста комични гласувания, като например посочването на вратаря на Белгия Тибо Куртоа за най-добър играч в анкетата на Киргистан.", "date": "2018.12.04", "title": "България избра Гризман за \"Златната топка\""}
{"url": "https://offnews.bg/112/mazh-nabi-51-godishna-sasedka-s-lopata-v-selo-butan-693198.html", "text": "Мъж е нападнал 51-годишна съседка с лопата в село Бутан.От полицията във Враца съобщават, че на 2 декември в Районното управление на Козлодуй е получен сигнал от пострадалата. Пред полицаите тя обяснила, че неин съсед влязъл в жилището ѝ и след отправени към нея закани ѝ нанесъл удар с лопата.Полицейските служители са задържали извършителя - това е 31-годишен мъж от село Бутан.Резултатите от образуваната преписка са предаден в Районна прокуратура- Козлодуй.", "date": "2018.12.04", "title": "Мъж наби 51-годишна съседка с лопата в село Бутан"}
{"url": "https://offnews.bg/temida/zaden-hod-na-vlastta-otlozhiha-sreshtata-za-arestite-svikana-zaradi-693205.html", "text": "Срещата при министъра на правосъдието Цецка Цачева, свързана с условията в арестите, е отложена, съобщиха от правосъдното министерство.\"Във връзка с неотложни ангажименти на главния прокурор на Република България Сотир Цацаров и на министъра на вътрешните работи Младен Маринов насрочената за днес, 4.12.2018 г., от 14.00 часа, среща във връзка с препоръките на омбудсмана Мая Манолова, изпратени до министъра на правосъдието Цецка Цачева, се отменя. Предстои определянето на нова дата\", се посочва в съобщение на МП.На предвидената в 14.00 часа днес среща беше поканен и националният омбудсман Мая Манолова, която вече обяви своите препоръки относно условията в ареста на улица „М-р Г. Векилски” №2. Преди дни тя разпространи снимки от килията на подсъдимата бивша кметица на ж.к. \"Младост\" Десислава Иванчева.Самата Иванчева и заместничката ѝ Биляна Петрова, които заедно с Петко Дюлгеров, са обвинени във вземане на подкуп, поискаха да участват на срещата.", "date": "2018.12.04", "title": "Заден ход на властта: Отложиха срещата за арестите, свикана заради снимките от килията на Иванчева"}
{"url": "https://offnews.bg/sviat/universitetat-harvard-na-sad-zaradi-diskriminatcia-na-ednopolovite-klu-693200.html", "text": "Съдебно дело бе заведено срещу Харвардския университет с твърдение, че предприетите от учебното заведение мерки срещу еднополовите клубове са повишили дискриминацията по полов признак.Почти от основаването на университета в него съществуват социални клубове, някои от които приемат за членове само мъже. Това са т.нар. братства, които съществуват и до днес. Съществува и изцяло дамски клубове.През 2016 г. университетът предприема нова политика спрямо тези клубове, като не ги забранява, но ограничава членовете им от някои дейности. Те, например, не могат да получат писма с препоръки, за да кандидатстват за стипендии за следдипломна квалификация. Не могат и да заемат отговорни полиции в кампуса на университета. Не им е позволено, например, да са капитани на спортните тимове на Харвард или да ръководят някой от официалните студентски клубове. Мотивът е, че с тези мерки се ограничава т.нар. \"социално изключване\" по полов признак.В понеделник няколко сдружения са входирали дела, оспорвайки тази политика, съобщава Би Би Си. Според жалбоподателите обаче това е дискриминация по полов признак. Адвокатът им посочва, че университетът няма право да се меси в това как студентите му прекарват свободното си време.", "date": "2018.12.04", "title": "Университетът Харвард на съд заради дискриминация на еднополовите клубове"}
{"url": "https://offnews.bg/sviat/tramp-i-melania-otdadoha-pochit-na-pokojnia-prezident-dzhordzh-h-u-b-693188.html", "text": "Американският президент Доналд Тръмп и първата дама Мелания отдадоха почит на покойния 41-ия президент Джордж Х. У. Буш, чийто ковчег бе изложен в Капитолия във Вашингтон, съобщи БТА.Джордж Х. У. Буш почина в петък на 94 години.Двамата застанаха до ковчега и затвориха очи за няколко секунди, след което Тръмп козирува, а Мелания сложи ръка на сърцето си. След това двамата излязоха от залата.Тръмп пропусна организираната по-рано церемония, на която вицепрезидентът Майк Пенс и други държавници произнесоха хвалебствени слова по адрес на Буш.\"Животът на Джордж Х. У. Буш бе въплъщение на това, което прави Америка наистина изключителна\", написа Тръмп за 41-ия президент на САЩ.Републиканецът Буш преди време даде да се разбере, че не е гласувал за Тръмп. Но настоящият стопанин на Белия дом настоя да му отдаде всички почести и дори предостави президентския самолет за пренасяне на тленните му останки във Вашингтон.", "date": "2018.12.04", "title": "Тръмп и Мелания отдадоха почит на покойния президент Джордж Х. У. Буш"}
{"url": "https://offnews.bg/sviat/frenskoto-pravitelstvo-se-podchini-na-protestite-spira-poskapvaneto-n-693192.html", "text": "Френското правителство се подчини на протестите. То ще спре повишението на данъка на горивата, което би довело до поскъпването им - намерение, заради което в средата на ноември избухнаха протестите на движението на \"жълтите жилетки\", посред които четирима души загубиха живота си, а мнозина бяха ранени.Протестиращите окупираха главни френски градове, включително столицата Париж, а акциите им доведоха до сериозни щети през последните три седмици.Министър-председателят Едуард Филип потърси компромисно решение, като ги покани на масата на преговорите, но те отказаха с мотива, че най-крайно настроените от движението са отправили смъртни заплахи към онези, които се отзоват на поканата.Започнало от протести срещу цените на горивата, бунтът на \"жълтите жилетки\" прерасна в гняв срещу правителството и цялостната му политика.Наричат се така заради задължителните светлоотразителни жилетки за всички водачи на моторни превозни средства във Франция.Президентът Еманюел Макрон беше избран преди две години с огромна подкрепа за планираните мащабни реформи, но популярността му спадна рязко през последните месеци. Той обвини политическите си опоненти в \"яхване\" на протестите с цел блокиране на реформите му.", "date": "2018.12.04", "title": "Френското правителство се подчини на протестите: спира поскъпването на горивата"}
{"url": "https://offnews.bg/futbol/grizman-spechelih-liga-evropa-i-mondial-2018-no-ne-e-dostatachno-693199.html", "text": "Нападателят на Атлетико Мадрид Антоан Гризман открито изрази недоволството си от третото място в класацията за анкетата \"Златната топка\".Французинът беше изпреварен от Кристиано Роналдо и Лука Модрич, но според мнозина именно той е заслужавал да бъде победител. Явно той самият споделя това мнение.\"Спечелих Лига Европа и световното първенство. Не знам какво още трябваше да направя. Щастлив съм, че съм на подиума все пак.Надявам се да видя на мястото на Лука някой от своите съотборници в клуба или националния отбор в близко бъдеще\", коментира Гризман, който за втори път след 2016 година е трети, като тогава беше изпреварен от Лионел Меси и Кристиано Роналдо.", "date": "2018.12.04", "title": "Гризман: Спечелих Лига Европа и Мондиал 2018, но не е достатъчно"}
{"url": "https://offnews.bg/sviat/arestuvaha-novia-bos-na-sitcilianskata-mafia-693220.html", "text": "Италианските власти са задържали мъж, считан за новия бос на сицилианската мафия, както и 45-има негови сътрудници, предават италианските медии.Арестуваният е 80-годишният бижутер Сетимо Минео, за когото се твърди, че е поел ролята на водач на „Коза Ностра“ в Палермо след смъртта на боса на босовете Салваторе Риина (Тото Риина). Според полицията Минео е избран за главатар на среща на мафията през май.Факт е, че дори „отслабила позициите си“, сицилианската мафия е успяла да възстанови своето ръководство, известно като Купола, след като от години не е провеждала своите срещи. Това обаче не я е спряло през годините да продължава да увеличава финансовата и стопанската си дейност.След задържането на новия водач вътрешният министър на Италия Матео Салвини нарече действията на карабинерите \"необичайна и изключителна операция\", която е разрушила новото ръководство на „Коза Ностра“. По думите му през последните години полицията е ударила много от мрежите на мафията, която опитва да възстанови позициите си. Години наред „Коза Ностра“ е затруднявана от факта, че Тото Риина е в затвора, но след смъртта му мафията иска да се надигне отново, без заповеди от Кръстника.Отпорът срещу това е видим, поне от заявленията на политиците. Вицепремиерът Луиджи Ди Майо заяви, че \"няма повече място за тази измет в Италия\".Срещу мафиотите от години се трупат обвинения след обвинения: в изнудване, палежи, незаконно притежаване на огнестрелни оръжия и други престъпления.Издъхналият миналата година Риина е известен с жестокостта си. През 1992 г. двама прочути прокурори - Джовани Фалконе и Паоло Борселино, са взривени при два отделни удара на мафията. Шест месеца по-късно Риина е арестуван.", "date": "2018.12.04", "title": "Арестуваха новия бос на сицилианската мафия"}
{"url": "https://offnews.bg/sviat/top-advokat-na-es-velikobritania-mozhe-ednostranno-da-se-otkazhe-ot-b-693219.html", "text": "Великобритания би трябвало да е в правото си едностранно да отмени излизането си от Европейския съюз, счита най-високопоставеният адвокат в Европа - генералният адвокат на Съда на ЕС Кампос Санчес-Бордона.Становището е необвързващо, пише Би Би Си, а Ройтерс напомня, че съдът обикновено се съобразява със становищата на генералния адвокат при вземането на крайните решения.Кампос Санчес-Бордона се произнася по запитване на група шотландски политици дали Великобритания не може да прекрати Брекзит без съгласието на останалите държави членки. Очаква се окончателното становище на генералният адвокат дали Великобритания може да го направи на по-късен етап.Съветът му идва в началото на петдневните дебати между Камарата на общините и министър-председателя Тереза Мей по споразумението ѝ с Брюксел за Брекзит. Гласуването е идния вторник.Санчес-Бордона заявява, че ако дадена страна реши да напусне ЕС, тя трябва да има и правомощието да промени решението си по време на двугодишния процес на излизане, определен в член 50 от Договора за ЕС. Той твърди също, че страната би трябвало да може да го направи без съгласието на останалите 27 членки.Поддръжниците на оставането на Великобритания в ЕС се надяват, че ще дадат на депутатите допълнителна възможност да обмислят дали да одобрят или не проектозакона на Мей. Чрез решението си те биха могли да разрешат провеждането на друг референдум, с който да се отхвърли първият - за излизане на страната от ЕС.Становището на главния адвокат гласи, че член 50 позволява едностранно отменяне на нотификацията за намерението за оттегляне от ЕС. По думите му \"тази възможност продължава да съществува до момента, в който споразумението за оттегляне е официално сключено\".Обединеното кралство трябва да напусне ЕС на 29 март 2019 г., но споразумението с ЕС трябва да бъде подкрепено от мажоритарен вот.Главният адвокат на Европейския съвет Хуберт Легал твърди, че едностранно оттегляне може да създаде \"безкрайна несигурност\", като позволи на страните да обявят, че напускат ЕС в опит да осигурят по-добри условия за членство, преди да отменят оттеглянето си.Адвокатите на правителството на Обединеното кралство твърдят, че случаят е чисто хипотетичен, тъй като \"Обединеното кралство не възнамерява да оттегли нотификацията си\", поради което съдиите от Европейския съд трябва да откажат да се произнесат по него. Те добавят, че политиците зад случая искат да го използват становището като „политически боеприпаси“ и да укажат натиск върху Великобритания.", "date": "2018.12.04", "title": "Топ адвокат на ЕС: Великобритания може едностранно да се откаже от Брекзит"}
{"url": "https://offnews.bg/futbol/shef-v-tcska-vsichki-gubiat-tochki-samo-ludogoretc-ne-693224.html", "text": "Г-н Георгиев, идва дерби с Лудогорец. Ще се справи ли с мача реферът Николай Йорданов и до каква степен този двубой е от значение за първото място в крайното класиране на първенството?- На ЦСКА, а и на Левски, ни показаха по брутален начин, че не трябва и не може да сме в борбата за титлата. Просто няма да ни позволят да се борим с отбора от Разград за първото място. Наблюдаваме извратена циничност от страна на въпросния клуб. Отвратително и гнусно е всичко, което се случва. Разбирам техния егоцентризъм и желание постоянно да са №1. Но тези съдийски назначения от страна на БФС вече минават всякакви граници. Видяхме какво се случи в мача със Славия. Служител на член на Изпълкома влезе в ролята на професионален футболен килър. Човек за мокри поръчки на терена.Очаквате ли Йорданов да помогне на Лудогорец? При този съдия шампионите нямат загуба в 30 срещи...- Да ви кажа честно, не изключвам сега Николай Йорданов да ощети Лудогорец срещу ЦСКА. За да ни затворят устата до края на сезона. Това дерби не решава нищо. Дори и да победим, накрая титлата ще остане в Разград. Не изключвам този вариант за тяхно садистично удоволствие. Защото има още много мачове до края на шампионата. А съдиите ще продължат по познатия начин.Само Чинков ли е виновен за загубата от Славия?- Разбира се, че не е виновен само той. ЦСКА нямаше ден. Случва се и на най-големите отбори. Дори най-големите губят точки срещу по-малките отбори. Само проектът от Делиормана никога не губи.Мислите ли, че Гриша Ганчев наистина ще се откаже от ЦСКА?- Разбирам разочарованието на Ганчев. Какви нерви и какъв стимул да имаш, когато нещата не се решават с футболни средства на терена? Той и Юлиян Инджов дават парите си, влагат усилия. А в замяна мачкат ЦСКА демонстративно. Всичко се случва публично и безпардонно! Виждате каква показност има. Грозно е! Много е грозно... Очакват от Ганчев и Инджов да строят стадион, да дават още и още милиони. А в същото време виждате каква е посещаемостта по време на мачовете. И тя не е ниска заради играта на ЦСКА или Левски. Хората виждат какво се случва. Виждат, че всичко е ясно и битка за титлата няма. Отвратени са от футбола ни и всичките тези схеми. Къде е феърплеят? И с Левски се подиграват, и с нас. Карат ни да играем футбол за здраве. Все пак, не мисля, че Гриша Ганчев ще се откаже.Георги Петков - ветеран, национал. Трябва да е за пример. В същото време Кирил Десподов твърди, че Петков призовал съотборник в Славия да счупи крака на вашия нападател. Възможно ли е Десподов леко да преувеличава?- Не! Ни най-малко! Познавам Кирчо отдавна. Не е такова момче, не лъже и съм убеден в това на 100%. В същото време знаем за изцепките на Петков, които не са от вчера или от година-две. Знаем какво правеше и като футболист на Левски. Знаем какви неща говореше за някой тъмнокожи играчи на ЦСКА, ако не се лъжа, един от тях беше Макдоналд Мукаси. И да не минават с \"ама това е част от играта\". Не, това не може да бъде част от играта! Всичко е въпрос на манталитет и възпитание. Не мога да си обясня как е възможно да призоваваш да счупят крака на едно младо момче, на твой колега в националния отбор. Жалко. Петков е към края на кариерата и не е хубаво тя да приключва по такъв начин.Какво се случва с милионите, платени за емблемата и активите на фалиралото дружество?- Те са по сметките на въпросното дружество. За тях сега отговаря синдик Дора Милева. Две минути, след като наредихме превода, те са стигнали до нея. Още тогава се чух с Милева и го потвърди. Сега трябва всеки един от кредиторите да заяви вземанията си, да даде банкова сметка. Питайте нея какво се случва. ЦСКА си свърши работата. Защото чета и такива глупости - че нищо не било платено, че имало някаква схема. Ние нямаме отношения към предстоящите плащания. ЦСКА плати и сега чакаме официално да придобием активите на фалиралото дружество.Появиха се информации, че може да се обедините с ФК ЦСКА 1948. Отговарят ли на истината?- Много се смях, когато прочетох това. Няма какво да се обединяваме. В ЦСКА сме си обединени. Феновете се обединиха в любовта си към ЦСКА още преди години. Те са зад клуба, зад отбора, зад Гриша Ганчев, който изпълни своето обещание. Обединяваме се и по празници - събираме се с ветерани, с деятели, фенове... 1948? Те си поиграха на ръководители, на фенове. Вече дори на самите себе си не са интересни. Както казах, очакваме да получим официално активите и ще видят какво ще предприемем. За името им не можем да имаме претенции. Така са го запазили в Търговски регистър. Има и 27-28 клуба с името \"Левски\". Има няколко \"Ботев\"...БФС задейства ли се по въпроса с връщането на историята на ЦСКА в сайта на УЕФА?- Имаме дълга история с Борислав Попов от БФС. Той е най-независимият човек, когото познавам. Просто, защото нищо не зависи от него. Изпълнява волята на други. Всеки да прецени за себе си кои са тези \"други\" хора. Очакваме от БФС да си изпълнят задълженията. Ние нашите сме си ги изпълнили с плащането за емблемата и активите. БФС трябва да помага на клубовете. Оставаме с впечатление, че с ЦСКА не е точно така. Няма никаква драма. Този мач свърши с плащането. Враговете да са спокойни. Историята си е наша, ще бъде официализирана в сайта на УЕФА.Споменахте за нов стадион на ЦСКА. Кога се очаква да започне изграждането на такъв?- Само ЦСКА, вече 20-30 години, плаща наем за стадиона и базите. Представете си колко пари са това. Тези милиони със сигурност натежаха и \"помогнаха\" за фалита на старото дружество. Трябва да помислим за партньорство с държавата. Те да запазят собствеността на стадиона и базите, ние да инвестираме в тях. Говорят се някакви небивалици как Ганчев и Инджов са в ЦСКА заради базите. Като построят нов стадион, нова модерна тренировъчна база, след това къде ще ги занесат? Естествено, че всичко остава за поколенията.Работи ли се вече по селекцията?- Този въпрос не към мен. Има треньор, мениджър, скаутско звено. Предпочитам да не коментирам селекция. В този период, каквото и да видим по медиите, в повечето случаи става въпрос за спекулации. Още има мачове.Ще има ли ЦСКА нов спортен директор преди Нова година?- Знаете, че се направиха промени в клуба на високо ниво. Има нов Съвет на директорите. Пламен Марков стана изпълнителен директор. Както се казва - пазим легендите. Процесите в клуба не се променят кой знае колко с тези промени. Ясно е, че има един силен човек в ЦСКА. Това е Гриша Ганчев. Другите под него гледат да си вършат работата по възможно най-добрия начин.Павел Колев беше обявен от Спас Русев за нов изпълнителен директор на Левски от Нова година. Има ли конфликт на интереси, защото той все още е на пост в БФС? Това питаха фенове на ЦСКА...- Е, чак конфликт на интереси, не мисля... В седмицата, когато обявиха Колев, Левски поиска от БФС един определен съдия да не ръководи техни мачове. И от БФС има сложиха точно този рефер. Павел Колев няма инструмент, с който да влияе чак толкова в БФС, колкото клубът от Разград. Познавам го, интелигентно момче. Изненадан съм от решението му да отиде в Левски.Очаквате ли за мача с Лудогорец на \"Армията\" да дойде Кирил Домусчиев?- Убеден съм, че няма да дойде на стадиона на ЦСКА. Но очаквам г-н Ангел Петричев. Нямам нищо против него. Даже доста е обран в изказванията си в последно време. Но стратегията на проекта от Делиормана е ясна - брутално убиване на всичко, което се опитва да диша и съществува в българския футбол. Всичко, с изключение на Проекта. Това нещо за мен не е футболен клуб. В основите на футболния клуб би трябвало да са залегнали любов към самата игра и феърплей. Къде виждате любов и феърплей в Лудогорец? Няма такова нещо...", "date": "2018.12.04", "title": "Шеф в ЦСКА: Всички губят точки, само Лудогорец - не"}
{"url": "https://offnews.bg/112/napadateliat-v-prezidentstvoto-ubil-mazh-pri-samootbrana-v-pernik-693204.html", "text": "Въоръженият мъж, който се опита да , е един от известните в близкото минало пернишки бизнесмени Сашко Димитров-Шико, съобщава БНР.Според \"Дарик\" мъжът е собственик на охранителна фирма.През 2002 година на бензиностанция, свързана с неговия бизнес, той убил при самоотбрана Румен Велков. До инцидента се стигнало след забележка към Велков и негови познати да не пречат на идващите коли. По време на скандала тримата се нахвърлили върху него, а той извадил пистолет и стрелял предупредително във въздуха. Последвала борба, при която Димитров произвел още два изстрела, с единия от които ранил Велков, който по-късно починал в болницата.През 2004 година той е осъден на три години лишаване от свобода с петгодишен изпитателен срок.В понеделник следобед той влезе в приемната на президентството с искане да се срещне с Румен Радев. Мъжът казал, че има проблем и искал да го сподели на президента. Спред НСО мъжът се държал агресивно, а при преминаване през скенер у него бил открит пистолет, който е иззет. Възрастнияг мъж беше задържан и предаден на полицията. ", "date": "2018.12.04", "title": "Нападателят в президентството убил мъж при самоотбрана в Перник"}
{"url": "https://offnews.bg/futbol/mourinio-smakna-letvata-iunajted-se-tceli-v-top-6-693223.html", "text": "Мениджърът на Манчестър Юнайтед Жозе Моуриньо сподели, че е преосмислил целите, които той постави преди началото на настоящия сезон в английската Висша лига.Специалния вярва, че \"червените дяволи\" трябва да бъдат в близост до първите 4 отбора в първенството на Острова. \"Мога да се съглася, че седмото място от гледна точка на Манчестър Юнайтед е неприемливо предвид, макар и да взема предвид инвестициите на Евертън, които бяха феноменални. Очевидно в техния отбор настъпи сериозно подобрение спрямо миналия сезон, но не мисля, че \"карамелите\" ще завършат сезона пред нас в класирането.Искахме да бъдем в Топ 4 до края на декември. Целта ни се промени, но ще опитаме по най-добрия начин да намалим изоставането си и в същото време да бъдем много близо до тези позиции.Смятам, че ситуацията засега е далеч от чудото, просто не трябва да ни преследва такъв малшанс с проблемите, които ни се случват. Имаме нужда някои футболисти да се представят по-добре, отколкото го правят в момента, да се представяме по-добре като колектив, но все още нямаме нужда от чудо.Има шест отбора, които би трябвало да вземат първите 6 позиции. Сезон след сезон два от тези отбори завършват извън Топ 4. Миналия сезон това бяха Арсенал и Челси, през тази година пак два от тези 6 тима ще бъдат извън челната четворка.Кой е най-добрият измежду шестте? Кой е отборът с повече потенциал, кой е този с по-малкия? Кой е този, който не се представя толкова добре? Това ще са въпросите и отговорите около челната шестица. В крайна сметка на финала тя ще се състои от 6-те отбора, за които всички знаят, че имат отговорност да завършат там\", каза Моуриньо.", "date": "2018.12.04", "title": "Моуриньо смъкна летвата, Юнайтед се цели в Топ 6"}
{"url": "https://offnews.bg/izvan-terena/grigor-dimitrov-prevkliuchi-na-koledna-valna-693221.html", "text": "Най-добрият ни тенисист Григор Димитров вече е празнично настроен. Талантът от Хасково демонстрира, че се подготвя за Коледа.Димитров публикува снимка в официалния си профил в социалната мрежа Инстаграм, на която се вижда как той украсява елхата си.Първият етап от подготовката на Григор премина в Монако, където българинът бе с кондиционния си треньор Себастиен Дюрант, а заниманията предимно бяха във фитнеса и на стадион \"Луи II\".Топ тенисистът ни ще смени мястото си за тренировка около средата на декември, когато акцентът ще бъде върху представянето на корта.", "date": "2018.12.04", "title": "Григор Димитров превключи на коледна вълна"}
{"url": "https://offnews.bg/obshtestvo/vazduhat-v-sofia-zamarsen-v-pati-nad-normite-i-dnes-693194.html", "text": "И днес замърсяването на въздуха в много райони на столицата е пъти над допустимите норми, показват данните на гражданската платформа , в която потребители с лични уреди мерят фините прахови частици.Средното замърсяване на въздуха в града тази сутрин бе 218 микрограма ФПЧ на кубичен метър, докато нормата е до 50 микрограма/куб.м. Това е завишаване над 4 пъти на допустимото замърсяване.Най-мръсен в въздухът в кв. \"Овча купел\", където са измерени нива от 350 и дори 534.Много мръсен е въздухът и в Горна баня с нива над 300 мкг/куб.м.В повечето квартали на София засечените фини прахови частици са 2 или 3 пъти над нормата.Райони без завишаване на нивата на практика отсъстват.Вчера, 3 декември, Данните, предоставени от Столична община, се разминават чувствителни с тези на Airtube. Te са от стационарни измервателни станции на БАН, разположени на едни и същи точки. Според тях днес се очаква умерено завишаване на нивата на фините прахови частици единствено в района на кв. \"Павлово\".Станциите за измерване на замърсяването, с които работи общината, показват днес, че нивата са завишени до 3-4 пъти над допустимото.За да се намали замърсяването, Столична община предприе серия от мерки.Гражданите бяха призовани да ползват градския транспорт, да потърсят алтернативно отопление на твърдото гориво. Започнаха проверки на КАТ на автомобилите дали отговарят на екоизискванията. Предприети бяха извънредни проверки срещу нерегламентирано изгаряне на отпадъци.Столична Община освен това разреши паркиране на автомобили по одобрена схема в крайните десни ленти на основни входни пътни артерии, довеждащи до основни спирки на обществения транспорт.В допълнение, днес еднодневна абонаментна карта за всички линии на обществения градски транспорт на територията на СО на цена от 1 лев - това е т.нар. зелен билет, който се прилага в дни с очаквано силно замърсяване.", "date": "2018.12.04", "title": "Въздухът в София замърсен в пъти над нормите и днес"}
