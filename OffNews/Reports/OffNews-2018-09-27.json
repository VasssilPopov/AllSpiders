{"url": "https://offnews.bg/obshtestvo/den-na-traur-v-kaspichan-v-petak-zaradi-zhestokoto-ubijstvo-688868.html", "text": "В петък в Каспичан е обявен ден на траур за жертвите на жестокото четворно убийство в града. Жертвите са 81-годишният Георги В., 70-годишната му съпруга Гуля В., 48-годишната им дъщеря им Славка и 46-годишният им син Веселин.За убийството беше задържан 64-годишният Петър Петров. Той е племенник на убития 81-годишен Георги. Между двамата имало спор за имот. Това се разглежда като основна версия за мотива за престъплението. Окръжната прокуратура в Шумен повдигна обвинения на Петров за предумишлено убийство на повече от едно лице, извършено по особено мъчителен за убитите начин.Мъжът е направил пълни самопризнания. ", "date": "2018.09.27", "title": "Ден на траур в Каспичан в петък заради жестокото убийство"}
{"url": "https://offnews.bg/sviat/puchdemon-uchrediava-nova-partia-na-godishninata-ot-obiaviavaneto-na-n-688871.html", "text": "На 27 октомври ще бъде учредена новата партия на бившия президент на испанската автономна област Каталуния Карлес Пучдемон, съобщи говорителят му, цитиран от Франс прес и БТА.На тази дата се навършва една година от неуспешния опит за отделяне на богатия североизточен регион от Испания.Представена през юли, партията, наречена Национален призив за република, ще бъде създадена на официална среща на 27 октомври, която ще бъде последвана от конгрес през декември - няколко месеца преди общинските избори и изборите за Европейски парламент през май 2019 г.\"Партията има за основна цел изпълнението на пълномощията, получени на 1 октомври\", каза пред журналисти говорителят на Пучдемон Тони Морал, визирайки забраненият от испанското правосъдие референдум, на който каталунците гласуваха за независимост.\"След като тази цел бъде постигната, тази организация няма повече да има смисъл и ще се разпусне\", добави Морал, без да уточнява как именно ще бъде постигната целта.Новата партия, която Пучдемон иска да учреди и която е защитавана и от приемника му Ким Тора, твърди, че вече има 50 000 симпатизанти и цели да събере радетелите за независимост, които сега са разделени в три парламентарни групи.Уволнен от испанското централно правителство като премиер на Каталуния след декларацията за независимост, Пучдемон сега е в Белгия заради издадената от Испания заповед за арест по обвинения в бунт.", "date": "2018.09.27", "title": "Пучдемон учредява нова партия на годишнината от обявяването на независимост на Каталуния"}
{"url": "https://offnews.bg/temida/zaporiraha-smetki-i-imoti-na-vetko-i-marinela-arabadzhievi-688853.html", "text": "Специализираният наказателен съд запорира банкови сметки, дружествени дялове и имоти на Ветко и Маринела Арабаджиеви.Това съобщиха от пресцентъра на прокуратурата. Двамата са обвинени за участие в организирана престъпна група и пране на пари. Запорите са наложени като мярка за обезпечаване на предвидените наказания конфискации и глоби по повдигнатите им обвинения, както и за разноските по делото.Съдебни заповеди за запор са издадени за 12 банкови сметки на Ветко и Маринела Арабаджиеви. Точната сума на запорираните средства ще бъде уточнена след представянето на официални данни от всички банкови институции.Запорирани са и дялове на Маринела Арабаджиева в 5 търговски дружества за общо 165 000 лева, както и дялове на Ветко Арабаджиев в 2 търговски дружества за 114 000 лева. Запор е наложен и над 4 имота, собственост на Маринела Арабаджиева, намиращи се в Пловдив, София и с. Свежен.Според официалните регистри нито Ветко Арабаджиев, нито съпругата му притежават какъвто и да е автомобил. Арабаджиев не фигурира като собственик на недвижим имот.", "date": "2018.09.27", "title": "Запорираха сметки и имоти на Ветко и Маринела Арабаджиеви"}
{"url": "https://offnews.bg/sviat/orban-patuval-s-luksozen-samolet-na-oligarh-za-da-gleda-machove-obia-688864.html", "text": "Унгарският премиер пътувал с луксозен самолет на олигарх, спечелил много обществени поръчки, за да гледа футболни мачове, разкри унгарски сайт, съобщи Франс прес, цитирана от БТА. Според разследващия сайт atlatszo.hu унгарският лидер най-малко на три пъти е заемал частния самолет на олигарха модел Бомбардие Глобал 6000, за да ходи на мачове в Русия по време на мондиала, а после и в България, за да гледа мача на унгарския футболен отбор МОЛ-Види (преди Видеотон) през юли. Според сайта час полет със самолета се оценява на 5000-10 0000 евро.Говорителят на унгарското правителство Берталан Хаваши потвърди, че Орбан често присъства на мачове в чужбина по покана на унгарския бизнесмен Ищван Гаранчи. Той подчерта, че транспортните средства, предоставени на разположение на Орбан, не са стрували нито един форинт на данъкоплатеца.Дейностите на Гаранчи, който забогатя по-специално като спечели търгове за обществени поръчки, обаче накараха опозиционната партия Диалог за Унгария да заговори за подозрения за корупция. Партията обяви, че внася жалба във връзка с разкритията и поиска да се създаде независима парламентарна комисия, която да разследва финансовите интереси на Орбан.Дясната ръка на консервативния лидер, преизбран за трети мандат през април, Гергели Дюлаш отхвърли днес обвиненията, като ги определи като клевети, разпространени с приближаването на европейските избори.Смятан за приближен на Орбан, олигархът Гаранчи, който е на 52 години, купи през 2017 г. клуба Видеотон, който по онова време беше закъсал. Това е любимият отбор на Орбан, базиран в родното градче на премиера Секешфехервар, намиращо се близо до Будапеща.Европейският парламент започна на 12 септември процедура, която може да приключи със санкции за Унгария за неспазване на ценностите на ЕС. Сред посочените тогава мотиви бяха сериозни нередности и конфликти на интереси при присъждане на обществените поръчки.", "date": "2018.09.27", "title": "Орбан пътувал с луксозен самолет на олигарх, за да гледа мачове, обяви унгарски сайт"}
{"url": "https://offnews.bg/futbol/germania-shte-bade-domakin-na-evro-2024-688855.html", "text": "Германия ще приеме финалите на Европейското първенство по футбол през 2024 година, обявиха от УЕФА. Бундесрепубликата победи Турция в битката за надпреварата, която отново ще се проведе в рамките на една държава. В нея ще участват 24 отбора.Четирикратните световни шампиони са печелили европейската купа три пъти - през 1972, 1980 и 1996 година. От УЕФА публикуваха репорт от 40 страници за причините Германия да бъде избрана пред Турция. Сред основните мотиви са качеството на стадионите, политическата среда и транспортните връзки.Германия ще приеме европейско първенство за втори път след 1988 година. Досега само две страни са били домакини на турнира повече от веднъж - Италия през 1968 и 1980 г. и Франция през 1960, 1984 и 2016 гoдина.  Евро 2024 ще е четвъртият голям футболен форум, който ще се проведе на територията на Германия. Другите два са световните първенства през 1974 и 2006 г.", "date": "2018.09.27", "title": "Германия ще бъде домакин на Евро 2024"}
{"url": "https://offnews.bg/sviat/kremal-shte-proveriava-medijnite-razkritia-za-lichnostta-na-edin-ot-ob-688869.html", "text": "Кремъл обеща да провери медийните разкрития, че един от обвинените за отравянето на шпионина Сергей Скрипал и дъщеря му Юлия е полковник от руското разузнаване. \"Разбира се, ще проверим информациите за този военнослужещ, ще проверим списъците с наградените\", посочи говорителят на президента Владимир Путин Дмитрий Песков, цитиран от ТАСС и БТА. Според разследване на Bellingcat и The Insider идентифицираният като Руслан Боширов е всъщност полковникът от разузнаването Анатолий Чепига. Кремъл обаче продължава да изхожда от презумпцията, че заподозрените от Великобритания са отравянето на Сергей и Юлия Скрипал, Александър Петров и Руслан Боширов, са граждански лица, отбеляза Песков.Той увери, че руската страна \"не разполага с никакви други данни\".\"Това, доколкото разбирам, е неформално разследване\", допълни Песков.", "date": "2018.09.27", "title": "Кремъл ще проверява медийните разкрития за личността на един от обвинените за отравянето на Скрипал"}
{"url": "https://offnews.bg/sviat/polski-sad-razporedi-premierat-da-se-izvini-za-lazha-na-predizboren-mi-688856.html", "text": "Полски съд разпореди вчера премиерът Матеуш Моравецки в срок от 48 часа да се извини публично за произнесени на предизборен митинг неверни твърдения по адрес на предишните управляващи, предаде Ройтерс, цитирана от БТА.Според решението на апелативния съд изявлението трябва да бъде разпространено до утре вечер по две телевизии - националната TVP и частната TVN. В него Моравецки е длъжен да признае, че казаното от него на 15 септември не е вярно.На въпросния митинг за местните избори през октомври премиерът е казал, че правителството на \"Право и справедливост\" (ПиС) е похарчило за година и половина за пътна инфраструктура повече пари, отколкото предишните правителства на \"Гражданска платформа\" (ГП) и Полската селска партия през двата си четиригодишни мандата. ГП, която сега е в опозиция, подаде жалба в съда и призова премиера да подаде оставка.Според политолога от Варшавския университет Анна Матерска-Сосновска съдебното решение е важен момент от предизборната кампания, но е трудно да се каже дали ще предизвика обрат в нея. Според експерта премиерът иска да привлече гласовете на центристките и неопределили се избиратели, но в тази ситуация това трудно може да стане.На национално равнище подкрепата за ПиС е 40 на сто, но е възможно опозицията да се обедини на местно ниво. Изборите за органите на местното самоуправление ще са тест за изборите за Европейско парламент и за Сейм догодина в Полша, отбелязва Ройтерс.Съветник на Матеуш Моравецки съобщи днес, че премиерът се готви да изпълни разпореждането на съда и да признае, че не е казал истината в коментарите си за инфраструктурните програми на настоящото и предишните правителства, съобщи Асошиейтед прес.", "date": "2018.09.27", "title": "Полски съд разпореди премиерът да се извини за лъжа на предизборен митинг"}
{"url": "https://offnews.bg/sviat/holandskata-politcia-predotvratila-goliam-atentat-7-dushi-sa-arestuva-688872.html", "text": "Холандската полиция е предотвратила \"голям терористичен атентат\" по време на \"голямо събитие\" в страната, съобщи прокуратурата, цитирана от световните агенции и БТА.Седем души са били арестувани днес по подозрения, че са планирали атака с автоматични оръжия и колани с експлозиви.Трима от заподозрените вече са били задържани по-рано, след като се опитали да се присъединят към екстремисти в чужбина. Сред тях е лидерът на групата, 34-годишен иракчанин, признат миналата година за виновен по обвинения, че е пътувал зад граница, за да се влее в редиците на групировката \"Ислямска държава\".Заподозрените искали да се сдобият с автомати \"Калашников\", пистолети, ръчни гранати, колани с експлозиви и материали за няколко коли бомби.Холандската полиция била уведомена първоначално от разузнаването, че лидерът на групата планирал нападение срещу \"голямо събитие в Холандия, на което би имало много жертви\". Заподозрените планирали да атакуват въпросното събитие с колани с експлозиви и автомати и да детонират кола бомба на друго място.Разследването с цел установяване на набелязаните мишени продължава.Арестите бяха извършени близо месец след като холандската полиция простреля и задържа афганистанец, който рани с нож двама американски туристи на централната гара в Амстердам.", "date": "2018.09.27", "title": "Холандската полиция предотвратила голям атентат, 7 души са арестувани"}
{"url": "https://offnews.bg/temida/2-godini-zatvor-za-mazha-kojto-zapali-i-urinira-varhu-balgarskoto-zna-688857.html", "text": "Специализираният наказателен съд осъди на 2 години затвор Михаил Михайлов, който беше обвинен за оскверняване на националния флаг и за хулиганство.През юни тази година мъжът публикува в социалните мрежи клип, в който се вижда как недалеч от столичната Съдебна палата той пали национален трибагреник, после го хвърля на земята и уринира върху него. Кадрите бяха публикувани в „Гласът на Стара Загора“. Клипът за няколко дни стана едно от най-споделяните неща в социалните мрежи и породи гневни реакции на потребителите.По-късно мъжът бе задържан и обвинен.Резултатите от насрочената по делото съдебно-психиатрична експертиза показаха, че Михайлов не страда от психично заболяване и може да отговаря за деянията си. Съдът прие представените от прокуратурата доказателства и го призна за виновен за оскверняване на националния флаг.Михайлов остава в ареста, след като две съдебни инстанции уважиха искането на Специализираната прокуратура да бъде задържан под стража.Присъдата не е окончателна и може да бъде обжалвана пред Апелативния специализиран наказателен съд.", "date": "2018.09.27", "title": "2 години затвор за мъжa, който запали и уринира върху българското знаме"}
{"url": "https://offnews.bg/temida/zadarzhanite-za-obira-v-rozhenskia-manastir-ostavat-v-aresta-688859.html", "text": "Окръжен съд - Пловдив потвърди определението на Пловдивския районен съд, с което е взета мярка за неотклонение \"задържане под стража\" спрямо 44-годишния Стефан Матеев и 21-годишния Юксел Митев. Двамата са обвинени в това, че на 18 септември в съучастие с още двама души са извършили грабеж в Роженския манастир. Първият от тях е обвинен и в притежание на огнестрелно оръжие без разрешение. Съдът отхвърли искането на двамата да бъдат освободени. Ю.М. работи в чужбина и според съда има опасност да се укрие. По отношение на С. М. съдът прецени, че няма опасност да се укрие, но съществува опасност да извърши престъпление, както и да въздейства върху свидетели.Определението е окончателно и не подлежи на протест и обжалване.", "date": "2018.09.27", "title": "Задържаните за обира в Роженския манастир остават в ареста"}
{"url": "https://offnews.bg/temida/povdignaha-obvinenia-za-leka-telesna-povreda-na-napadatelite-na-zhurna-688860.html", "text": "Повдигнаха обвинения за нанасяне на лека телесна повреда на нападателите на репортера на \"Господари на ефира\" Димитър Върбанов, съобщи говорителят на главния прокурор Румяна Арнаудова пред БНТ. Обвиненията са за причиняване на лека телесна повреда по хулигански подбуди в съучастничество.Върбанов бе нападнат и бит вчера, докато снимал материал за склад във Велико Тъърново, където храни с изтекъл срок на годност се преетикетират и отново се пускат в търговската мрежа, като стигат дори и детски кухни. Репортерът е с травми по главата и ръцете, но без опасност за живота.За нападението бяха задържани собственикът на разследвания склад и негов служител.В подкрепа на Димитър Върбанов във Велико Търново се събраха журналисти от цялата страна, които настояват след всяко журналистическо разследване институциите да се самосезират и да действат бързо и адекватно.Асоциацията на европейските журналисти - България също осъди нападението над Върбанов.", "date": "2018.09.27", "title": "Повдигнаха обвинения за лека телесна повреда на нападателите на журналиста Димитър Върбанов"}
{"url": "https://offnews.bg/obshtestvo/delegatcia-ot-kirgizstan-poseti-darzhavnata-agentcia-za-zakrila-na-det-688861.html", "text": "Делегация от Киргизката република посети Държавната агенция за закрила на детето (ДАЗД). Председателят д-р Елеонора Лилова, зам.-председателят Валери Йорданов и Камелия Николова – главен директор на Главна дирекция „Контрол по правата на детето“, запознаха гостите със системата за закрила на детето в България, с основните функции и с изпълняваните от ДАЗД политики.Д-р Лилова разказа за осъществяваната контролна дейност за спазване на правата на детето от страна на ДАЗД в над 26 000 обекти – образователни, социални и здравни заведения и доставчици на социални услуги за деца. След това сподели за работата на Националната телефонна линия за деца с единен европейски номер 116 111, на който се предлага консултиране, информиране и психологическа подкрепа на деца и родители. Презентирана беше и дейността на трите консултативни органи към ДАЗД – Национален съвет за закрила на детето, Консултативен съвет по правата на детето и Съвет на децата.Председателят на ДАЗД информира участниците в срещата за създаването на нов стратегически документ – Национална стратегия за детето, чрез който ще се планират мерки и политики за децата в дългосрочен план.Официалната делегация включва представители на Президенството на Киргизката република, на Министерството на труда и социалното развитие, заместник-омбудсман, на Държавната служба за регистрация на Киргизката република, Център за подкрепа на деца, жертви на злоупотреба и насилие.Основните въпроси, които поставиха гостите, бяха свързани с грижата за децата, чиито родители работят в чужбина и грижата за тях е поета от широкия семеен кръг, и процеса на деинституционализацията на деца.От страна на ДАЗД бяха разяснени предприетите стъпки за гарантиране на правата на децата на емигранти и постигнатите добри резултати в замяната на институционалната грижа с грижа в общността.", "date": "2018.09.27", "title": "Делегация от Киргизстан посети Държавната агенция за закрила на детето"}
{"url": "https://offnews.bg/razsledvane/izgariat-li-se-boklutci-v-tetc-republika-eto-kakvo-dishat-v-pernik-v-688818.html", "text": "Поне от месец Перник смърди зловещо, а вонята идва от ТЕЦ \"Република\". Подозренията на перничани са, че в в централата незаконно се изгаря боклук. Ръководството на свързаната с Христо Ковачки фирма, която е собственик на най-стария ТЕЦ в България, отрича.OFFNews получи видео, което показва 1 час от работата на ТЕЦ \"Република\" в интервала 23:30 ч. - 00:30 ч. на 20-ти срещу 21 септември.Според перничани неприятната миризма и обгазяването на въздуха са от незаконно вкарване в пещите на твърдо гориво, получено от отпадъци, познато още като RDF.След множество сигнали от граждани на Перник на 19 септември от РИОСВ - Перник са извършили внезапна проверка на ТЕЦ \"Република\" между 21 ч. и 00,15 ч.От ведомството са установили, че източник на неприятната миризма е инсталация за сушене на твърди горива и площадка за съхранение на отпадъци.Констатирано е още наличие на смес от въглищен материал и отпадъци от лентите за подаване на гориво към инсталацията. До нея са намерени и шредирани боклуци. В района на инсталацията е усетена силна, неприятна миризма от изгаряне на въглища и отпадъци.След установените нарушения от РИОСВ - Перник са издали предписание на дружеството, което стопанисва ТЕЦ-а, незабавно да преустанови изгарянето.Запознати с работата на ТЕЦ-а обясниха пред OFFNews, че дебелият комин, заснет в клипа, трябва да пуши по този начин. Всъщност това не са вредни газове, а водна пара. Въпроси повдига обаче малкият комин (третият от ляво надясно). Не е ясно предназначението му и дали има необходимите филтри. Подозренията са, че той обслужва сушилня за RDF гориво.Фрапантно е още защо сградата на ТЕЦ \"Република\" също отделя пушилка.Във вторник от \"Топлофикация - Перник\" отговориха на обвиненията, че използват незаконно RDF гориво. В становището на дружеството се твърди, че то е въвлечено в една \"нечистоплътна, пошла и миризлива кампания, целяща сатанизирането на предприятието и достъп до мимолетна слава на шепа неразбиращи материята, която дебатират, но достатъчно кресливи, за да повлекат след себе си първосигнално действащите институции в града ни\"Преди месец от \"Топлофикация - Перник\" представиха инвестиционно предложение за \"добавяне при работата на горивната инсталация за прозводство на топлинна и ел. енергия на допълнителни горива - биомаса, шисти и RDF\". Според тях именно това е поставило началото на кампанията срещу дружеството.Изпълнителният директор Любомир Спасов посочи, че инвестиционното намерение цели да се намалят въглеродните емисии, отделяни при работата на ТЕЦ \"Република\".В началото на септември екоорганизациите \"Грийнпийс\" - България и сдружение \"За Земята\" подадоха становища в РИОСВ - Перник срещу намеренията на ТЕЦ \"Република\" да използва RDF гориво.Те твърдят, че са допуснати значителни пропуски в документите по проекта относно вредите за околната среда и човешкото здраве. Организациите настояват при анализа на инвестиционното предложение на ТЕЦ \"Република\" задължително да се извърши оценка на въздействието върху околната среда (ОВОС).След , министърът на околната среда и водите Нено Димов коментира пред OFFNews, че не е наясно какви административни сакции ще бъдат наложени на ТЕЦ \"Република\" заради констатираните нарушения. Той заяви, че РИОСВ - Перник е самостоятелен орган и не може да се меси в тяхната работа.Нено Димов посочи, че не може да определи дали е необходима оценка на въздействието върху околната среда (ОВОС) преди да бъде реализиран инвестиционният проект на ТЕЦ \"Република\". \"Има законова постановка, която зависи от параметрите на проекта. Те не са ми известни\", каза той.-------Последвай  в You Tube, за да следиш всичките ни видеа!", "date": "2018.09.27", "title": "Изгарят ли се боклуци в ТЕЦ Република? Ето какво дишат в Перник (видео)"}
{"url": "https://offnews.bg/medii/gospodari-na-efira-za-bitia-reporter-niamashe-da-se-stigne-dotuk-ako-688867.html", "text": "Екипът на „Господари на ефира” излезе с позиция, след като репортерът Димитър Върбанов беше нападнат, докато правил разследване по случай с склад за храни с изтекъл срок на годност във Велико Търново.От предаването са категорични, че не би се стигнало до това, ако институциите са си свършили работата след подадения до тях сигнал за склада, което е станало още през юни.От предаването благодарят за солидарността и подкрепата към репортера, като допълват, че са обезпокоени от зачестилите опити за саморазправа с журналисти. Ето и цялата позиция:", "date": "2018.09.27", "title": "Господари на ефира за бития репортер: Нямаше да се стигне дотук, ако държавата си бе свършила работата"}
{"url": "https://offnews.bg/futbol/v-barselona-ne-bili-dzhentalmeni-688863.html", "text": "Футболистите на испанския шампион Барселона са се държали отвратително след шокиращата загуба от последния в класирането Леганес с 1:2 в двубой от междинния шести кръг на Примера. Това разкри вратарят на Леганес Иван Куеляр в интервю след мача.\"Ние сме скромен клуб. Би ни било приятно да ни поздравят, когато постигнем победа след върволица от загуби срещу голям съперник. Това обаче не беше сторено от играчите на Барселона. Нито един не дойде при нас да ни каже \"Браво\".За мен подобно поведение е отвратително и не е джентълменско\", коментира Куеляр след първия за сезона успех на тима си. Малко по-късно снощи и Реал Мадрид загуби с 0:3 от Севиля, но от лагера на андалусийците не се чуха обидени гласове.Въпреки загубите, Реал Мадрид и Барселона продължават да делят върха в Примера с по 13 точки.", "date": "2018.09.27", "title": "В Барселона не били джентълмени"}
{"url": "https://offnews.bg/temida/trajkov-ne-znam-koi-moi-dohodi-namirat-za-nezakonni-i-v-kakvo-me-obvi-688862.html", "text": "Бившият енергиен министър Трайчо Трайков обяви, че не знае кои негови доходи Комисията за противодействие на корупцията и отнемане на незаконно придобито имущество намира за незаконни и в какво точно го обвиняват. Коментарът му идва, след като Софийският градски съд запорира негово имущество заради открито от комисията несъответствие между доходите и имуществото на Трайчо Трайков за 2,4 млн. лв.Според Трайков проверката на комисията започва от време, когато не е бил в политиката. \"Те започват с 2007 г. във време, когато не само, че не съм бил в политиката, а и не съм си и мислил, че ще ми се случи такава лудост да вляза в политиката, нито, че ще има такъв случай. Т.е. те започват отпреди 11 – 12 години, очевидно им се струва в началото, че има някакво обяснение, и след това това се завърта като една снежна топка и те казват всичко това е незаконно\", посочи Трайков пред bTV.\"Наказателното производство, въз основа на което е започнало всичко това с КПКОНПИ, беше прекратено от съда, защото не е ясно в какво ме обвиняват и какво е трябвало да направя, за да не ме обвинят, така и аз не мога да разбера, нито имам база за това коя част от моите доходи те намират за незаконни\", каза той.По думите му проблемите биха могли да са от логистично естество.„Обвинението към мен е, че не съм предотвратил продажбата, която извършва Агенцията за приватизация, като министър, каквито правомощия аз като министър нямам и не бих могъл да имам. Аз би трябвало да съм укорим от закона, ако се опитам да се бъркам в работата на Агенцията за приватизация. От друга страна пък тяхната работа се смята за добре свършена, защото тогавашният ѝ шеф сега е министър на икономиката”, подчерта бившият енергиен министър.Трайков обясни, че преди няколко дни при него отишли \"двама симпатични млади човека\", представили се, че са от КПКОНПИ и го поканили в Благоевград да прочете това, което са събрали.\"Отидох, прелистих една купчина с неща, кореспонденции и всякакви други ровения в мои и на близките ми живот и поисках копие от тези неща, които са важни за мен, за да мога да взема някакво отношение. Казаха, че не може, защото е класифицирано, но въпреки това ми дадоха срок, в който трябва да отговоря. Впоследствие, след нашата среща, тези материали са били декласифицирани и аз вече съм могъл да ги получа, но те не са ме уведомили за това и едва вчера го е научил адвокатът ми, когато е отишъл в съда да се запознае с делото”, допълни той.Трайчо Трайков каза още, че няма да успее в срок да подаде декларацията, която комисията му иска, защото това е физически невъзможно. \"Това означава за 12 години назад да опиша живота си и да приложа документи - от банкови извлечения през договори и пътувания. В една от годините дори всичките ми служебни пътувания са ги обявили като екскурзии\", подчерта той.По думите му няма как КПКОНПИ да му отнеме имущество веднага, ако не подаде декларацията, защото първо ще трябва да заведе дело в съда, където ще се реши всичко. Трайков посочи, че има съмнения в комисията да искат да чуят неговите аргументи.„Тази комисия по-известна като комисията на онзи с тефчтерчетата, Златанов, където пишеше кой да се удари, тогава нейното мнение на всички съдебни инстанции беше опровергано и аз не съдих държавата след това, защото си мислех, че глупостта или безгръбначието на някои хора не е основание да осъдиш данъкоплатеца, но ето, че това се случва отново и не му се вижда краят\", коментира той.", "date": "2018.09.27", "title": "Трайков: Не знам кои мои доходи намират за незаконни и в какво ме обвиняват"}
{"url": "https://offnews.bg/112/moreto-izhvarli-dve-tela-kraj-lozenetc-predpolaga-se-che-sa-na-izdir-688836.html", "text": "Открити са трупове на двама мъже в морето край Лозенец, съобщава БТА, като се позовава на полицията. Двете тела са намерени на два плажа между Корал и Лозенец рано в четвъртък сутрин и транспортирани за аутопсия в УМБАЛ-Бургас.За момента няма потвърждение дали това са телата на двамата издирвани рибари, чиято лодка се обърна край нос Емине.Ураганен вятър обърна лодката на рибарите на 24 септември вечерта. Само един от тримата рибари беше спасен от катер на „Морска администрация”.", "date": "2018.09.27", "title": "Морето изхвърли две тела край Лозенец, предполага се, че са на издирваните рибари"}
{"url": "https://offnews.bg/offtopic/vmesto-vitc-programata-na-bsp-tv-spored-ventci-mitcov-688813.html", "text": "Новината, че БСП вече е патентовала лого на партийната си телевизия, развихри фантазиите за каква медия всъщност иде реч.А от фейсбук профила на музиканта Венци Мицов \"изтече\" и цялата програма със собствени продукции за електората на Столетницата.Ето я:07.00 - Денят започва с Еленко Божков09.00 - Насаме с Корнелия - магазинно предаване12.00 - Гаварит Позитано - новинарска емисия13.00 - Следобедът с Таско - директно от студиото в Софийска вода15.00 - Новини на майчин език (руски)18.00 - Руска салата - кулинарно предаване20.00 - Демокрацията ни отне новините - обзорна емисия новини от страната и Евразия", "date": "2018.09.27", "title": "Вместо виц: Програмата на БСП TV според Венци Мицов"}
{"url": "https://offnews.bg/politika/darzhavata-otpuska-112-mln-leva-na-obshtinite-za-podobriavane-kachest-688854.html", "text": "Общините ще получат 112 млн. лева за изработване на регионални програми за подобряване на атмосферния въздух.Това заяви днес вицепремиерът Валери Симеонов по време на представянето на проекта за Национална програма за подобряване качеството на атмосферния въздух (2018-2024 г.).В конференцията участваха още министърът на околната среда и водите Нено Димов, кметът на София Йорданка Фандъкова и постоянният представител на Световната банка Фабрицио Дзарконе.Валери Симеонов посочи, че подобряването чистотата на въздуха е важен ангажимент, който е свързан със здравето на българските граждани.Стратегията е подобряване качеството на въздуха е както в регионален, така и в национален аспект. Няколко министерства – на околната среда и водите, транспорта, икономиката, енергетиката, социалната политика и вътрешните работи, ще имат конкретни задачи по изпълнението на мерките.Няколко мерки са заложени в Националната програма – сред тях са централно топлоснабдяване за градовете, преминаване към газ, качествена смяна на горивата – от въглища към сухи дърва, както и промяна на печките с такива, при които изгарянето е пълно и не се отделят толкова фини прахови.Екоминистърът Нено Димов посочи, че Националната програма за подобряване качеството на атмосферния въздух е ключов документ. Неговото реализиране трябва да доведе до по-добро качество на въздуха в градовете, където има превишаване на съответните норми. Той бе категоричен, че изпълнението на програмата е нещо, с което едно отделно ведомство не може да се справи.Нено Димов даде за пример катализаторите на автомобилите, както и еко таксите за автомобилите.Кметът на София Йорданка Фандъкова каза, че когато става дума за чистотата на въздуха, вниманието се насочва към най-големия град - столицата.", "date": "2018.09.27", "title": "Държавата отпуска 112 млн. лева на общините за подобряване качеството на въздуха"}
{"url": "https://offnews.bg/dw/rusia-se-barka-v-makedonia-688870.html", "text": "В навечерието на референдума в Македония, от чийто изход зависи приемът на страната в ЕС и в НАТО, Русия бе обвинена, че се опитва да повлияе на резултата. Какви цели преследва Кремъл в малката балканска държава?В Скопие никога досега не са се изреждали толкова високопоставени западни политици, колкото през септември 2018. Канцлерите на Германия и на Австрия, Генералният секретар на НАТО, министрите на отбраната на САЩ и Италия - това е само неизчерпателен списък на гостите, които през септември прие министър-председателят Зоран Заев. Всички те се изредиха в македонската столица, за да подкрепят гражданите и ръководството на страната в навечерието на насрочения за 30 септември референдум. Въпросът в този референдум е един: „Подкрепяте ли влизането в ЕС и в НАТО, поддържайки договора между Македония и Гърция?\".Договорът, за който става дума в този сложно формулиран въпрос, е Споразумението от Преспа, според което Македония ще се преименува в Република Северна Македония. За това на 17 юни се договориха премиерите на Македония и Гърция Зоран Заев и Алексис Ципрас. Ако преименуването действително се случи, дългият конфликт между Атина и Скопие ще приключи, което на свой ред ще отвори пред Македония пътя към членство в НАТО и ЕС.\"Нямам никакви съмнения\"По време на посещението си в Скопие шефът на Пентагона Джеймс Матис обвини Русия, че се опитва да въздейства върху изхода на референдума. Той лично не се съмнявал, че Москва е осигурила финансиране и е провела „широка кампания за оказване на влияние\" върху гражданите на Македония, заяви Матис.Москва веднага опроверга тези твърдения. Външният министър Сергей Лавров каза, че във вътрешните работи на Македония се бъркат всъщност САЩ и Европа, чиито представители изобщо „не се притесняват да агитират за гласуване в полза на Преспанското споразумение\". „А ние не говорим нищо, което би могло да се изтълкува като агитация за един или друг вот\", добави Лавров.И наистина: в навечерието на македонския референдум не се забелязват следи от руска намеса. Но Лавров премълчава нещо. Тъкмо Русия се оказа през лятото в центъра на един скандал, свързан с балканската държава. Премиерът Заев обвини един „гръцки бизнесмен, симпатизиращ на Русия\", че е подкупвал редица политически движения вътре в страната, които да организират насилствени действия и безредици с цел въздействие върху общественото мнение преди референдума. Според документи на македонското МВнР, главен заподозрян в тази афера е руският бизнесмен с гръцки корени Иван Савиди.Москва беше още веднъж обвинена, че се опитва да торпилира споразумението между Гърция и Македония, като в резултат от това обвинение през юли 2018 Гърция изгони двама руски дипломати. А миналата година Черна гора се оплака от участието на руските тайни служби в опит за преврат с цел да се попречи на влизането на страната в НАТО.Възможно е липсата на следи за кремълска намеса в Македония да се дължи на обстоятелството, че руското ръководство е удовлетворено от вече постигнатия резултат. Та нали привържениците на македонското членство в ЕС и в НАТО вече изобщо не са толкова уверени, че ще победят. Според допитванията, те все още са около 57%, но за бойкот на референдума вече се обяви президентът на страната Георге Иванов. За същото призовават и опозиционни политици.Душан Релич от берлинския мозъчен тръст „Наука и политика\" обръща внимание на факта, че референдумът може да се окаже невалиден, ако пред урните не се явят достатъчно гласоподаватели. Според условията, гласа си трябва да подадат поне 50% от официално регистрираните избиратели, които са около 900 хиляди души.„Македония фактически е обезлюдена\", констатира Релич. „Може да се предположи, че в страната живеят 1,3-1,4 милиона души, макар че официално броят им е 2 милиона. Ето защо главният проблем на Заев ще бъде да осигури достатъчно гласоподаватели\", казва още Релич. Той смята, че мнозинството македонци вероятно са готови да гласуват с „да\" на референдума, но изобщо не се знае дали ще се явят пред урните. Според западни дипломати, цитирани от \"Ню Йорк Таймс\", всеки ден във Фейсбук се появяват по 40 нови профила, които зоват македонците да бойкотират референдума. Зад тези профили дипломатите подозират Кремъл.\"Русия възприема това като нарушаване на равновесието\"В икономически план бъдещото присъединяване на Македония към ЕС не представлява заплаха за Русия, смятат руски експерти. Душан Релич се съгласява с тях и припомня, че повечето нефтопреработвателни и металургични фирми в Македония са собственост на британски и гръцки бизнесмени, а македонски гастарбайтери работят из цяла Европа. В този смисъл и Македония, и целият регион на бившата Югославия де факто отдавна са интегрирани в ЕС, казва Релич.Генералният директор на московския Институт за регионални проблеми Дмитрий Журавльов казва, че ако за Русия има някакъв проблем, той не е икономическата интеграция на Македония в ЕС, а присъединяването на страната към НАТО. „В днешно време Москва не разполага със „свой\" отбранителен съюз, тъй че Русия възприема плановете за разширяване на НАТО като нарушаване на равновесието\", твърди руският експерт.Душан Релич пък смята, че първостепенната цел на западните държави не е свързана толкова със самото приемане на Македония в НАТО и в ЕС. „Македония е етнически разделена държава. Многочисленото албанско малцинство не се идентифицира с македонската държава. Ето защо надеждата е, че перспективата за приемане в НАТО и в ЕС ще стабилизира вътрешно страната\", казва Релич. И добавя, че мнозина се опасяват от възникването на голяма общоалбанска държава, което ще дестабилизира не само Македония, но и целия регион. Затова надеждата е, че евентуалното приемане на Македония в НАТО ще прогони веднъж завинаги призрака „Велика Албания\", казва експертът.", "date": "2018.09.27", "title": "Русия се бърка в Македония?"}
{"url": "https://offnews.bg/obshtestvo/eksperti-ot-noi-konsultirat-balgarskite-grazhdani-v-solun-na-7-oktomvr-688847.html", "text": "Националният осигурителен институт (НОИ) и българското Генерално консулство в Солун организират консултационен ден на 7 октомври 2018 г.Неговата цел е да се повиши информираността на българските граждани и да се подпомогне достъпа им до социалноосигурителни услуги.По време на проявата експерти от НОИ ще предоставят индивидуални консултации за пенсионирането по условията на европейските регламенти за координация на системите за социална сигурност, за обезщетения при безработица, общо заболяване и майчинство, и отглеждане на малко дете, според изискванията както на националното, така и на европейското законодателство.Консултациите ще започнат в 9:00 ч. и ще се проведат в сградата на Генералното консулство на Република България в Солун на адрес: ул. Н. Ману № 12. Телефоните за контакт там са: +30 2310 829 210 и +30 2310 869 510.", "date": "2018.09.27", "title": "Експерти от НОИ консултират българските граждани в Солун на 7 октомври"}
{"url": "https://offnews.bg/112/otkriha-obgorialo-tialo-v-darvena-postrojka-kraj-botevgrad-688832.html", "text": "Обгоряло тяло е открито при пожар в дървена постройка край Ботевград. Това съобщиха от ОДМВР - София.Сигналът за пожара е подаден около 5.40 часа на 26 септември в ОДМВР.Съобщено е за пожар във вилна зона „Зелин“ в землището на Ботевград. Екип на РСПБЗН - Ботевград локализирал и потушил пламъците.При разчистването на отпадъците след приключване на гасенето, огнеборците открили овъглен труп с неустановена самоличност в изгорялата паянтова дървена постройка. На местопроизшествието е извършен оглед.Тялото е транспортирано за аутопсия.По случая е образувано досъдебно производство.", "date": "2018.09.27", "title": "Откриха обгоряло тяло в дървена постройка край Ботевград"}
{"url": "https://offnews.bg/obshtestvo/turneto-na-komedi-klub-sofia-prikliuchi-vreme-e-za-stendap-revoliutci-688829.html", "text": "4 града, 4 дни, 5 шоута и безкрайни часове смях - това е равносметката от поредното успешно турне на Комеди Клуб София, които зарадваха своите фенове в Бургас, Варна, Добрич и Стара Загора.Огромният интерес към шоутата на Комеди Клуба и комедиантите показа, че стендъп комедията е любимото вечерно забавление и извън столицата.В турнето участие взеха Иван Кирков, Петя Кюпова, Александър Деянски и Николаос Цитиридис. Те, заедно със своите останали колеги от Клуба, ще стъпят за пореден път на сцената на зала 1 на НДК на 15 октомври за специалното си ново шоу \"Стендъп Революция\".Всъщност турнето им беше само загрявката за годишния Фестивал на Комедията, който стартира днес (27 септември) в София и ще има над 70 събития в рамките на месец. Именно шоуто в зала 1 ще бъде кулминацията на фестивала.Също така през октомври стартира и новият сезон в Комеди Клуб Пловдив, където ще има шоута всяка седмица.Организаторите на Фестивал на комедията 2018 са се погрижили и за феновет на британската комедия у нас. На гости в София ще бъдат едни от най-горещите световни комедианти.Стивън Кей Амос, Далисо Чапонда и Даниел Слос. Последният от тримата в началото на септември пусна спешъл комеди шоу в Нетфликс, което се радва на небивал успех и не слиза от челните места на класациите по гледаемост.Може да си изберете да посетите едно от десетките шоута от програмата на Фестивал на Комедията 2018 на сайта , както и във  на Комеди Клуб София.", "date": "2018.09.27", "title": "Турнето на Комеди Клуб София приключи, време е за стендъп революция"}
{"url": "https://offnews.bg/temida/napadateliat-ot-kaspichan-e-osazhdan-vednazh-za-opit-za-ubijstvo-prez-688840.html", "text": "Задържаният за четворното убийство в Каспичан е бил осъждан за опит за убийство през 1989 г. От пресцентъра на Апелативна прокуратура - Варна съобщиха, че 63-годишният Петър П. е имал условна присъда в Смолян за опит за убийство, като понастоящем той вече бил реабилитиран за това престъпление. Окръжната прокуратура в Шумен е привлякла Петър днес като съпричастен към четворното убийство в Каспичан. Повдигнато му е обвинение за предумишлено убийство на повече от едно лице по особено мъчителен за убитите начин като престъплението е извършено с особена жестокост.Жертвите на умишленото убийство са 81-годишният Георги В., 70-годишната му съпруга Гуля В., 48-годишната им дъщеря им Славка и 46-годишният им син Веселин. Обвиняемият, който е син на брата на убития 81-годишен Георги, е задържан с постановление на наблюдаващия делото прокурор в Окръжната прокуратура за срок до 72 часа. Преди изтичане на срока на предварителното задържане Окръжната прокуратура в Шумен ще внесе искане в Шуменския окръжен съд за определяне на най-тежката мярка за процесуална принуда – задържане под стража.Четворното убийство в Каспичан е разкрито само за два часа под ръководството на прокуратурата.Сигналът е подаден от дъщерята на убитата Славка, която нямала връзка с майка си от 24 септември. След като била придружена от полицейски служители до дома на дядо си, са намерени две мъртви тела. Малко по-късно са открити и телата на възрастната двойка.", "date": "2018.09.27", "title": "Нападателят от Каспичан е осъждан веднъж за опит за убийство през 1989 г."}
{"url": "https://offnews.bg/kultura/kino-kultura-se-zavrashta-na-san-stefano-22-688834.html", "text": "Емблематичното за София кино \"Култура\" се \"завръща\" на нов адрес - ул. \"Сан Стефано\" 22.Киното е вдъхновено изцяло от затворилото преди години \"Култура\", което се е намирало на ул. „Солунска“ и ул. „Граф Игнатиев“.Амбицията на екипа, който вдъхва нов живот на духа на старото кино, е да се превърне в уютно убежище в центъра на града. Неговите мобилни пространствени решения ще позволяват разнообразен диапазон от кино, сценични и музикални събития. То ще е място за изкуство и срещи с приятели.Откриването му ще бъде на 12 октомври от 20:00 ч., когато музиката на „Обичайните заподозрени“ (Стефан Вълдобрев, Стоян Янкулов-Стунджи, Мирослав Иванов и Веселин Веселинов-Еко) ще постави началото на програмата. Гостуването им щe започне с изпълнения на песни и инструментални композиции от любими български филми.Днес на ул. \"Георги С. Раковски\" 193 пък ще бъдат отворени вратите на още едно място за култура в столицата - \"Книгата\".Пространството ще е запазена територия за срещи с български и чуждестранни писатели, средище за литературни четения, дебати и представяния на книги. То ще комбинира разнородни възможности за дейности и прекарване на свободното времСпециални гости на събитието ще бъдат Стефан Вълдобрев и Иван Лечев.", "date": "2018.09.27", "title": "Кино 'Култура' се завръща на 'Сан Стефано' 22"}
{"url": "https://offnews.bg/ikonomika/novo-darzhavno-zveno-s-921-sluzhiteli-shte-obsluzhva-tol-sistemata-688845.html", "text": "Ново държавно звено към Агенция \"Пътна инфраструктура\" ще бъде създадено, за да обслужва тол системата по пътищата след въвеждането ѝ през 2019 г.То ще се казва Национално тол управление и ще се занимава изцяло с всекидневната оперативна дейност на новата система.Това стана ясно от думите на новия министър на регионалното развитие и благоустройството Петя Аврамова, която взе участие във форум в Банско, посветен на тол таксите.От тези 921 служители 680 ще са работещите на терен - т.е. служителите, които ще извършват контрола по пътищата. Останалите около 240 души ще се занимават с осигуряване на оперативните високотехнологични дейности на тол системата, поясни министър Аврамова.По думите ѝ голямо предизвикателство е определянето на таксите и обхвата на пътищата. Регионалният министър заяви, че  тарифирането ще  бъде изчислено така, че да бъде разходооправдано и социално приемливо за тежкотоварния трафик в страната, да позволи България максимално да се възползва от географското си положение и да реализира максимален приход от транзитния трафик.Тол таксуването ще важи само за тежкотоварните автомобили над 3,5 т и трябва да стартира от 16 август следващата година.Министър Аврамова посочи, че очаква приходите от тол системата да допринесат най-вече за пътната безопасност, като повишат качеството на поддръжката на пътищата. Вместо основно да се кърпят дупки, с допълнителните приходи ще могат да се правят рехабилитации на пътища, прогнозира министърът.От 1 януари 2019 г. предстои като първи етап да се въведе електронна винетка и по този начин на всички шофьори да бъде предоставен удобен вариант за купуването ѝ, без лепене на стикери по стъклата. Министърът отбеляза, че електронните винетки ще са на същите цени като хартиените стикери, като ще бъде въведена и уикенд винетка за хората, които рядко използват републиканската пътна мрежа. Тя обърна внимание, че икономически най-изгодно за семейния бюджет, особено на активните хора, е да купуват годишни винетки от 97 лв.В организирания от Агенция „Пътна инфраструктура“ и Световната банка форум участват представители на Европейската комисия, изпълнителят на договора за въвеждането на тол системата у нас - „Капш трафик солюшънс“, пътни експерти от Словения, Гърция, Словакия, Унгария и Белгия.", "date": "2018.09.27", "title": "Ново държавно звено с 921 служители ще обслужва тол системата"}
{"url": "https://offnews.bg/politika/bsp-iska-da-litcenzira-partijnata-televizia-iasno-e-kak-shte-se-kazva-688833.html", "text": "БСП внася документи в Съвета за електронни медии (СЕМ) за регистриране на новата партийна телевизия.Тя ще се казва Българска свободна телевизия (БСТВ), а логото ѝ вече е патентовано.Документите са внесени от лидера на левицата Корнелия Нинова и от Любомир Коларов, който се очаква да оглави медията. Той е управител на дружеството \"Българска свободна медия\", което трябва да подаде документите за лиценза. \"Избрахме името &quot;Българска свободна телевизия&quot;, защото вярваме, че в нея ще бъде изразявано свободно мнението на хората, без страх, а истината и фактите да се представят такива, каквито са, без цензура\", коментира Корнелия Нинова.По думите й с откриването на медията, левицата иска да помогне на България- от 111-то място да се придвижи напред. \"Искаме до декември, тази година, телевизията да стартира, но това зависи от СЕМ. Засега ще се разпространява по сателит и кабелната мрежа, ще има основно новини и публицистични предавания. Имаме и много подадени кандидатури за работа\", каза още лидерът на левицата.Създаването на партийна телевизия на БСП беше предизборно обещание на Корнелия Нинова преди да стане лидер на партията. Формално обаче създаването на медията започна на 10 юни, когато пленумът на партията взе решение до 15 юли Изпълнителното бюро и фондация \"Дума\" да са готови с необходимите документи. Очакваше се те да бъдат подадени в СЕМ месец по-късно, но това става чак сега. Дотогава трябваше да бъде ясно и името на медията, което беше официално обявено днес. Според \"Позитано\" 20 телевизията няма да е строго партийна, а политематична обществена медия. Ще има новини и публицистични предавания и такива, свързани с история и култура. Ще засяга повече регионални теми и проблеми. \"Телевизията ще бъде обществена. Имаме желанието да бъде интересна и ще заложим на информацията и публицистиката\",  каза Коларов.\"Обществото се нуждае, преди всичко, от точна, ясна и проверена информация, която да разкрие истината за ситуацията у нас и в чужбина. Девизът на нашата телевизия ще бъде: \"Бъди свободен\", добави той.75-годишният Коларов е завършил образованието си в Московксия държавен университет, специаността му е „Телевизионна и радио журналистика“. Бил е кореспондент на БНТ в Москва (1971-1977), както и главен редактор на обществената телевизия. Бил е водещ на редица предавания. Оставил е във фонда на БНТ над 100 документално-публицистични филма и авторски предавания. Той е бил депутат от БСП в 37-то Народно събрание. Бил е женен за бившия генералния директор на ЮНЕСКО Ирина Бокова.", "date": "2018.09.27", "title": "БСП иска да лицензира партийната телевизия, ясно е как ще се казва (обновена)"}
{"url": "https://offnews.bg/politika/manolova-iska-minimalnite-pensii-da-stignat-liniata-na-bednostta-688839.html", "text": "Омбудсманът Мая Манолова иска минималните пенсии да стигнат линията на бедност, която следващата година ще бъде 348 лева.\"Наистина е трудно обяснимо как хора могат да просъществуват с доходи, които са под линията на бедност\", каза тя.Манолова подчерта, че в последните дни се наблюдава процес, при който цените на енергоносителите се повишават сериозно, което повлича след себе си увеличение както на природния газ, парното, топлата вода, така и на цените наосновни стоки, услуги и хранителни продукти, което допринася за инфлацията.По думите й повишаването на цените изяжда увеличението на пенсиите. \"Издръжката на живот в резултат на повишаването на всички тези цени, според експерти, ще се повиши със 7 лева и ще достигне близо 600 лева – 597 лева. Тогава резонният въпрос е как се живее със средна пенсия от 374 лева и как живеят 1/3 от българските пенсионери, а именно близо 700 000 души, които получават пенсии в размер до 200 лева“, риторично попита омбудсманът време на кръглата маса „Дискриминационни практики спрямо възрастните хора в България“, която се във Варна.По думите й в бюджетната процедура предстои увеличение и на други цени и изброи данъците за по-старите автомобили, на някои от жилищата, гражданската отговорност, горивата, въвеждане на 20-процентна евро такса върху дрехите втора употреба и не само.  „Това неминуемо ще повиши и линията на бедност от средния доход, която през следващата година ще достигне 348 лева, като сравнението и със средната пенсия, и с минималната пенсия наистина водят до изключително тъжни и тревожни изводи“, категорична бе Манолова.Омбудсманът цитира изследване на синдикатите от последния месец, според което около 2 милиона българи живеят с доход под линията на бедност, като огромната част от тях са пенсионери. Според нея плануваното увеличение на пенсиите с 5,7 процента, а таванът им ще стигне до 40 процента от средният доход за страната, са решения, които няма да доведат до съществена промяна в живота на възрастните хора.Според нея искането на пенсионерски организации таванът на пенсиите за всички да падне е справедливо. \"Смятам също така, че е дискриминация преизчисляването на пенсиите, което се случи през 2000 година, в резултат на което стотици хиляди български пенсионери живеят вече 18 години с редуцирани пенсии. Това е още по-драстична дискриминация, която за съжаление не беше поправена от нито едно от правителствата, които са управлявали през последните 18 години\", отбеляза още омбудсманът.", "date": "2018.09.27", "title": "Манолова иска минималните пенсии да стигнат линията на бедността"}
{"url": "https://offnews.bg/temida/i-varhovniat-administrativen-sad-ospori-zakona-za-chastnite-ohraniteli-688846.html", "text": "Пленумът на Върховния административен съд (ВАС) смята, че текстовете в Закона за частната охранителна дейност (ЗОДЧ), с които се , противоречи на Конституцията.Спорните текстове в закона, изготвен от Министерския съвет, бяха приети от парламента въпреки съмненията за прокарване на лобистки интереси и нарушаване на основни конституционни текстове. Законът вече беше атакуван пред Конституционния съд от  и , които оспориха текстовете със сходни мотиви - частни охранителни фирми ще изземват функции, които са изцяло в прерогативите на изпълнителната власт.Същите текстове са определени като противоречащи на Конституцията и от съдиите във ВАС. На заседанието на Пленума са присъствали 81, като срещу текстовете в ЗОДЧ 78 от тях. В съобщение от ВАС се посочва, че те са подкрепили становищетопо двете конституционни дела № 5 и № 6 от 2018 г., с което оспорените разпоредби - чл. 5, ал. 1, т. 6, чл. 27, чл. 28, чл. 29 и параграф 1, т. 2 от Закона за частната охранителна дейност, са противоконституционни. Срещу въпросните разпоредби вече се , които бяха поканени от КС за даване на становище по двете дела. В становището на Индустриален Клъстер Сигурност се посочва, че освен противоконституционни въпросните текстове създават и условия за установяването на господстващо положение на пазара на частните охранителни услуги и невъзможност на гражданите сами да определят кои фирми да охраняват имуществото им.Новите текстове, с които се дава възможност на частни охранителни фирми да пазят цели населени места по едноличното решение на кметовете и без провеждането на обещствена поръчка,  и за използването на този инструмент по време на избори. ", "date": "2018.09.27", "title": "И Върховният административен съд оспори закона за частните охранители"}
{"url": "https://offnews.bg/obshtestvo/sofijska-voda-proveri-rekordnite-smetki-v-blok-v-krasno-selo-i-sht-688852.html", "text": "„Софийска вода“ обяви резултатите от проверката на клиентите си от блок 200 в столичния кв. “Красно село”. В два от входовете на блока - Д и Е, потребителите получиха четирицифрени сметки през август.Проверката е показала, че няма течове по вътрешната ВиК инсталация, каквато бе една от хипотезите за високите начислени суми. Липсват и следи от нерегламентирано включване към водопроводната инсталация.Затова \"Софийска вода\" ще направи корекции на сметките на потребителите за общи нужди от началото на годината и те ще бъдат анулирани.Дружеството вече осигури възможност за дистанционно отчитане на общия водомер, посочват още от \"Софийска вода\". Чрез него в реално време ще могат да се следят показанията. Така, при евентуална осезаема разлика в консумацията, веднага ще могат да се вземат мерки.От дружеството съобщават, че случаят с блок 200 в \"Красно село\" е прецедент. Въпреки това “Софийска вода” е предприела, за да избегне подобни казуси в бъдеще. Дружеството е направило промени във вътрешните процедури за работа. Те ще позволят занапред да се реагира по-бързо и да се предприемат превантивни и навременни мерки в такива ситуации.", "date": "2018.09.27", "title": "'Софийска вода' провери рекордните сметки в блок в 'Красно село' и ще ги коригира"}
{"url": "https://offnews.bg/temida/kpkonpi-blagodari-na-mediite-che-%d1%9d-pomognali-da-otkrie-simeon-dianko-688838.html", "text": "Комисията за противодействие на корупцията и за отнемане на незаконно придобитото имущество (КПКОНПИ) благодари на медиите, че с тяхна помощ е успяла да установи контакт с бившия финансов министър Симеон Дянков.\"След оповестяването на информацията, че Комисията се опитва да открие Симеон Дянков, бившият финансов министър се свърза с представители на КПКОНПИ и декларира готовност да сътрудничи с каквото е необходимо. Очаква се до края на деня Дянков да проведе разговори с инспектори на Комисията\", се казва в прессъобщение на Комисията.Бившият министър на финансите е обект на проверка от страна на КПКОНПИ след получено уведомление от Софийската градска прокуратура в началото на 2017 г. Българските регистри обаче не позволяват изготвянето на цялостен финансов профил на проверяваното лице, тъй като той и съпругата му имат доходи в чужбина, които няма как да бъдат изследвани без негово съдействие, уточняват от КПКОНПИ.", "date": "2018.09.27", "title": "КПКОНПИ благодари на медиите, че ѝ помогнали да открие Симеон Дянков"}
{"url": "https://offnews.bg/obshtestvo/remontite-na-trakia-i-hemus-shte-prikliuchat-do-zimata-trabata-za-688850.html", "text": "Продължаващите ремонти на магистралите „Тракия“ и „Хемус“ ще приключат преди началото на зимата. Остава затворена тръбата за София на тунел „Витиня“, обяви шефът на Агенция \"Пътна инфраструктура\" инж. Светослав Глосов.Ремонтите били умишлено отлагани за след края на летния сезон заради засиления туристически поток.На АМ \"Хемус\" извършваните в момента ремонти ще завършат до началото на зимния сезон с изключение на тръбата за София на тунел „Витиня“. При последните обследвания е констатирано, че тръбата има същите конструктивни проблеми, каквито е имала и тръбата за Варна преди нейния ремонт, завършен през миналата година. Поради това ремонтът на тръбата за София на \"Витиня\" ще продължи поне още една година.На АМ „Тракия“ се ремонтират виадуктите при 20-ти км и между 34-ти и 39-ти км, които се нуждаят от възстановителни дейности от години. Подменят се и конструктивни елементи на моста над река \"Елшишка“ при 89-ти км. Едното платно на виадукта при 20-ти км е ремонтирано през миналата година, а тази година трябва да се довърши и другото.Инж. Глосов апелира шофьорите да спазват пътните знаци и указанията на \"Пътна полиция\" на всички участъци, на които се извършват ремонти. По повод задръстванията на автомагистралите председателят на УС на АПИ каза, че ако се спазват правилата и организацията на движение, преминаването по отсечките в ремонт ще става много по-безпроблемно, макар и с по-ниска скорост. Тапи се получават, когато недобросъвестни шофьори заемат аварийната лента и в стеснения участък вместо двете ленти да се влеят в една се получава тапа от три ленти, каза той.", "date": "2018.09.27", "title": "Ремонтите на 'Тракия' и 'Хемус' ще приключат до зимата. Тръбата за София на 'Витиня' затворена още година"}
{"url": "https://offnews.bg/politika/parlamentat-ne-sabra-kvorum-bsp-i-dps-ne-biaha-v-zalata-688816.html", "text": "Днешното заседание на парламента се провали. Депутатите не събраха необходимия кворум от поне 121 регистрации в началото на днешното пленарно заседание. Народните представители направиха три опита да се събере кворум. В залата обаче се събраха само 106 депутати. БСП и ДПС ги нямаше. И от двете партии обявиха, че осигуряването на кворум не е работа на опозицията.\"Това не е саботаж, тъй като ГЕРБ още от 2013 гoдина насам твърдят, че осигуряването на кворум е работа на мнозинството. Разбирам, че сегашното управление действа на принципа „като сгафиш и като се издъниш, обвини БСП“. Но в този случай това просто не работи, защото те си имат достатъчно депутати, за да си направят кворум, но очевидно част от тях не си направиха труда да дойдат до зала\", коментира пред журналисти в кулоарите депутатът от БСП Александър Симов.Социалистът обясни, че днес не се е регистрирал, защото е искал да види желание от страна на управляващите да работят. Каза още, че голяма част от колегите му днес са на срещи с хората в страната.Същата позиция изразиха и от ДПС. \"Кворумът в това Народно събрание не е работа на опозицията. Това е цитат, а не мое твърдение\", каза лидерът на партията Мустафа Карадайъ след провала на заседанието. Председателят на парламента Цвета Караянчева обяви, че следващото заседание ще бъде утре. Малко по-късно тя заяви, че всички депутати, които \"по неуважителни причини провалиха кворума\", ще бъдат санкционирани. \"Включително и тези, които бяха в зала, но не се регистрираха, ще бъдат санкционирани. Видях, че никой от БСП и ДПС, които бяха в зала, не се регистрираха\", каза още тя. \"Когато нямаш други политически аргументи, преминаваш към такъв дневен политически ред. Това е поведение, което не е съотносимо с това, за което техните избиратели са ги избрали да бъдат тук\", коментира председателят на парламентарната група на ГЕРБ Цветан Цветанов по повод бойкота на опозицията. По думите му от депутатите на управляващото мнозинство са отсъствали само 10-12 души, които са изпълнявали \"своите ангажименти, свързани с парламентарните измерения в Европа\".Днес в парламента трябваше да бъдат разгледани окончателните промени в Закона за лекарствените продукти в хуманната медицина, както и законопроекти на първо четене за изменения в Закона за местното самоуправление и в Закона за правната помощ.", "date": "2018.09.27", "title": "Парламентът не събра кворум, БСП и ДПС не бяха в залата"}
{"url": "https://offnews.bg/sviat/medii-dokazaha-che-edin-ot-obvinenite-za-otravianeto-na-skripal-e-pol-688848.html", "text": "Медии доказаха, че един от обвинените за отравянето на бившия руски шпионин Сергей Скрипал и дъщеря му Юлия - Руслан Боширов, е полковник от руското разузнаване. Разследването е на изданията Bellingcat и The Insider, съобщи руската служба на Би Би Си, която е потвърдила информацията през няколко руски бази данни, получени от анонимни източници. Според медиите познатият под името Руслан Боширов всъщност е 39-годишният Анатолий Чепига. Приликата се вижда и от двете снимки - на Чепига и разпространената от британските власти, издирващи Боширов.Руслан Боширов и Александър Петров вече потвърдиха в интервюто си за RT, че именно те са на снимките, разпространени от британските власти, но обявиха, че са били в Солсбъри като туристи. Чепига е роден в Николаевка, Амурска област. През 2001 г. му е издаден паспорт от Далечноизточния военен институт. Като местожителство Чепига е посочил адреса на военната част в Хабаровския край, където се е помещавал отряд от специално назначение на една от бригадите на ГРУ - руското разузнаване.Бойците от тази бригада са взели активно участие в първата и втората чеченски войни. Чепига завършил военния институт през 2001 г. Името му се споменава на сайта на Доброволното общество за съдействие на армията, авиацията и флота в Амурска област. \"Роденият в Николаевка, завършил ДВОКУ през 2001 г. Чепига Анатолий Владимирович, е бил три пъти в командировка в Чечня, има над 20 награди и отличия. През декември 2014 г. на полковник Чипига е присвоено звание Герой на Руската федерация за изпълнение на миротворческа мисия\", съобщава сайтът. По данни на Bellingcat в началото на 2010 г. Чепига официално се преместил в Москва, записал се като живеещ в общежитие заедно с жена си и сина си. За момента британските власти не коментират разкритията на Bellingcat и The Insider, макар че по онформация на Би Би Си достоверността на неговата идентификация не се поставя под съмнение.Говорителката на руското външно министерство Мария Захарова определи разкритията като продължение на кампанията за отвличане на вниманието от случилото се в Солсбъри. Според Bellingcat и The Insider има данни, че известните като Александър Петров и Руслан Боширов може да са същите двама руснаци, които са били задържани в Холандия през пролетта за опит да проникнат в швейцарска лаборатория, в която са били изследвани образци от отровен газ, пуснат в Сирия, както и проби от нервнопаралитичното вещество, с което бяха отровени Скрипал и дъщеря му.Би Би Си се е обърнала към Холандия за потвърждение или отказ на тази информация, но оттам са отказали да разкрият личността на задържаните руски агенти.", "date": "2018.09.27", "title": "Медии доказаха, че един от обвинените за отравянето на Скрипал е полковник от руското разузнаване"}
{"url": "https://offnews.bg/futbol/noviat-napadatel-na-tcska-e-po-efektiven-ot-karanga-i-maurides-688822.html", "text": "Новият футболист на ЦСКА Али Coy демонстрира сериозна ефективност в нападение. Той засега игра само в три мача на \"червените\", в които успя да вкара 2 гола, пише \"Меридиан Мач\".Нещо повече - статистиката показва, че е бил на терена за тима на Нестор ел Маестро точно 93 минути - 10 минути като резерва срещу Черно море, 74 като титуляр срещу Ботев Враца (беше сменен) и влезе за още 9 минути при гостуването на Монтана за Купата на България.Това означава, че Coy вкарва за ЦСКА на всеки 46 минути или му трябва точно полувреме да се разпише. Дори и да приемем, че има късмет на дебютанта, ефективността му е много по-впечатляваща от прекия му конкурент Мауридес и несравнима с доскорошния любимец на Сектор Г Фернандо Каранга.Иначе от ЦСКА обявиха, че няма да се продават билети за дербито с Левски в деня на мача - събота, 29 септември.\"\".", "date": "2018.09.27", "title": "Новият нападател на ЦСКА е по-ефективен от Каранга и Мауридес"}
{"url": "https://offnews.bg/izvan-terena/shavi-shte-stava-tatko-za-vtori-pat-688849.html", "text": "Легендата на Барселона Шави Ернандес, който в момента защитава цветовете на катарския Ал Сад обяви, че ще става баща за втори път. Неговата съпруга Нурия Кунийера е бременна, а двамата ще станат родители на момче.Шави и Нурия станаха родители за първи път през 2016 година, когато им се роди тяхната дъщеря Асиа. Очакванията са второто дете на футболиста и Нурия да се роди след два месеца.Припомняме, че през лятото Шави получи титлата треньор и поднови своя договор с катарския Ал Сад за още две години. Очакванията са футболистът да стане треньор на Ал Сад от януари 2019 година.Той вероятно ще наследи на настоящия наставник Мануел Жезуалдо Ферейра, а след това да стане селекционер на Катар и да го води на Мондиал 2022.", "date": "2018.09.27", "title": "Шави ще става татко за втори път"}
{"url": "https://offnews.bg/obshtestvo/kiril-ananiev-se-obiavi-za-poetapno-otpadane-na-monopola-na-nzok-688817.html", "text": "Вариант 2 на предложената здравна реформа допада повече на министъра на здравеопазването, призна самият той в интервю за сутрешния блок на БНТ.Вчера Кирил Ананиев представи за обсъждане два варианта за по-сериозни промени в настоящата здравна система. Вариант 1 предвижда пълно отпадане на монопола на НЗОК. При втория вариант това ще стане на етапи, с преходен период. \"И двамата варианта има положителни, и отрицателни страни\", посочи Ананиев. Въвежда конкурентният принцип - освен здравната каса ще внасяме вноски и при частни застрахователи. Министърът не изключи в процеса на обсъждане да се стигне и до трети вариант.Министърът коментира отново и темата за предлаганата допълнителна здравна вноска от 12 лева, която да е при частен застраховател. Срещу тези 12 лева няма определен пакет здравни услуги, които пациентите ще получат. С тях ще се доплаща лечението им, ако надвиши покривания от НЗОК лимит от около 700 лева, гласи предложението.  \"Те са част от общия ресурс, който финансира основния пакет дейности. Това обаче, което е важно да кажа е, че с тези 12 лв. ние не само ще осигурим финансирането на този основен пакет, а ще създадем и възможности за финансиране и на нови дейности, които подобряват здравеопазването на българските граждани\", каза Ананиев.Министърът обяви, че първото нещо, което ще направят с ресурса, който ще влезе легално в системата на здравеопазването, е да преостойностят някои от клиничните пътеки, които са подценени.", "date": "2018.09.27", "title": "Кирил Ананиев се обяви за поетапно отпадане на монопола на НЗОК"}
{"url": "https://offnews.bg/sviat/netaniahu-otkaza-uchastie-v-konferentcia-na-iunesko-zaradi-antisemitiz-688809.html", "text": "Израелският премиер Бенямин Нетаняху отказа участие в конференция на ЮНЕСКО, заради \"грубото пристрастие на ЮНЕСКО срещу еврейската държава\", съобщи агенция Франс прес.Израел се оттегли от Организацията за образование, наука и култура към ООН през 2017 г. с мотив - антиизраелски политики. След решението на Израел се оттеглиха и САЩ.Министър-председателят на Израел в момента е в Ню Йорк и ще присъства на годишното Общо събрание на ООН. Там той коментира, че ЮНЕСКО \"трябва да направи повече, отколкото да бъде домакин на конференция за антисемитизма, а именно да спре да практикува антисемитизъм\".", "date": "2018.09.27", "title": "Нетаняху отказа участие в конференция на ЮНЕСКО заради антисемитизъм"}
{"url": "https://offnews.bg/obshtestvo/haskovsko-selo-ostaveno-desetiletie-bez-voda-kzd-se-samosezira-688835.html", "text": "Комисията по дискриминация се самосезира заради съществуващия десетилетие проблем, свързан с ограничения достъп до вода на жителите в село Маслиново, община Хасково. Решението бе взето днес на заседание след доклад на зам.-председателя доц. Баки Хюсеинов, съобщи КЗД.Поводът за доклада е репортаж на портала „Хасково.нет“, озаглавен „“.Според публикацията „…това е единственото населено място в общината, което никога не е имало водопровод. Ако отидете в с. Маслиново ще видите, че всеки втори човек по улиците мъкне туби с вода“. Жителите на селото от години са принудени да се редят всеки ден на опашка пред единствената чешма в центъра на селото, за да напълнят съдове с вода.Дейност по изграждането на водопровод е започнала още през 2007-2008 г., но не е довършена. През 2017 г. е обявена обществена поръчка за избор на изпълнител, който да довърши водопровода, но и досега ценовите оферти не са отворени и няма посочен победител в процедурата поради липса на финансиране.От общината обяснили, че ценовите оферти не са отворени, защото след отварянето им започва да тече срок за сключване на договор, който няма как да бъде сключен, когато няма осигурени пари.Хюсеинов счита за безспорно, че недоизградената водопроводна мрежа в с. Маслиново ограничава основното право на населението на достъп до вода за питейни и битови нужди. Той сочи редица международни правни актове – Конвенцията на ООН за правата на детето, според която държавите членки са длъжни да предприемат мерки за осигуряване на достъп до питейна вода; Резолюция от 28 юни 2009 г. на Генералната асамблея на ООН, с която се признава, че правото на човек за достъп до вода е юридически обвързващо основно човешко право, което е част от международното право, и др. Всички те са ратифицирани по конституционен ред, обнародвани и влезли в сила за Република България.Доц. Хюсеинов смята, предвид и посочените актове, че по отношение на жителите на населеното място са нарушени основни права. Това нарушение е в разрез с чл. 6 от Конституцията на Република България и на чл. 4, ал. 1 от Закона за защита от дискриминация на основата на признаци: лично и обществено положение, като жителите на с. Маслиново са поставени в положение на по-неблагоприятно третиране спрямо жителите на други населени места, които в домовете си ползват вода за питейни и битови нужди.", "date": "2018.09.27", "title": "Хасковско село оставено десетилетие без вода, КЗД се самосезира"}
{"url": "https://offnews.bg/ikonomika/po-visoki-iziskvania-za-otvodniavane-na-patishtata-slagat-osvetlenie-688811.html", "text": "Пътищата трябва да се проектират според интензивността на трафика за период от 30 години. Това предвижда новата Наредба за проектиране на пътища, която вече е обнародвана в „Държавен вестник“.С нея се въвеждат завишени изисквания за отводняване на пътното платно. Целта е да се избегне събирането на вода и създаването на условия за „аквапланинг“.В участъците с по-сложно движение ще се поставя осветление с цел осигуряване на по-голяма видимост и безопасност.Изискването се отнася за пътните възли на автомагистралите и скоростните пътища, както и за пътните възли и кръстовищата на първокласните пътища. Решението за прилагане на тази мярка ще се взима след технико-икономическа обосновка.Наредбата ще бъде задължителна при проектирането на нова инфраструктура, както и при основен ремонт или реконструкция на съществуващата мрежа, уточняват от Министерството на регионалното развитие и благоустройството.Дава се и по-голяма свобода при определяне на проектна скорост за всеки клас път в зависимост от транспортните функции и особеностите на терена. Ако автомагистралата минава през равнина, проектната скорост е 140 км/ч, при хълмист терен – 130 км/ч, а при планински – 120 км/ч. При тежки теренни условия автомагистралите могат да се проектират с проектна скорост от 100 км/ч, а скоростните пътища с проектна скорост 90 км/ч. За първокласните пътища е посочена максимална допустима проектна скорост от 100 км/ч. (Проектната скорост е различна от максимално допустимата скорост на движение, определена в Закона за движение по пътищата, но не може да я надвишава).Край магистралите и пътищата ще бъдат създадени зони за безопасност. Целта е при излизане на моторното превозно средство от пътното платно да се избегнат тежките последици за шофьора и пътниците от удар в стълбове, стени, сгради и други препятствия, или последствията за трети лица, които се намират на крайпътните паркинги, площадките за отдих, пешеходните площи и др. Обхватът на зоната ще се определя в зависимост от класа на пътя и допустимата максимална скорост на движение за автомобилите. Край магистралите тя трябва да е с ширина 16 м при допустима максимална скорост от 140 км, за скоростните пътища – 13 м при допустима максимална скорост 120 км/ч. При първокласните, второкласните и третокласните пътища са предвидени 8 метра. Ширината може да е и по-малка, ако в даден участък са въведени местни ограничения на скоростта.В наредбата са категоризирани и опасностите. С най-голям риск за пътуващите в моторните превозни средства са стълбовете, дърветата, шумозащитните и подпорните стени, бетонните елементи и други. Опасност от тежки травми крият също реките и окопите с дълбочина по-голяма от 1 метър. Наредбата предвижда в зоната за безопасност да се избягва проектирането на рискови елементи и съоръжения. А ако това е невъзможно, те трябва да бъдат обезопасени съгласно стандартите.Въвеждат се редица нови екологични изисквания при проектирането на пътища. Предвижда се изграждането на съоръжения от т. нар. „зелена“ инфраструктура - това са „зелени“ мостове, тунели и виадукти, които осигуряват безпрепятствено преминаване на животните по традиционните им маршрути. В момента също се изграждат тунели за мечки, язовци, костенурки или други животни, предимно по проектите с европейско финансиране. Но мярката досега не е била изрично залегнала в наредба.За първи път се определят и обхватът, съдържанието и етапите на всеки пътен проект.Според очакваните резултати наредбата ще позволи строителството на модерна и безопасна пътна инфраструктура и ще допринесе за намаляване броя на пътно-транспортни произшествия.", "date": "2018.09.27", "title": "По-високи изисквания за отводняване на пътищата, слагат осветление на пътните възли"}
{"url": "https://offnews.bg/ikonomika/nepravitelstvena-organizatcia-se-obiavi-za-spirane-na-kontcesiata-na-l-688808.html", "text": "Гражданска инициатива за обществен и релсов транспорт се обяви за прекратяване на концесионната процедура на Летище София. Според неправителствената организация в документацията има редица проблеми, които я опорочават.От ГИОРТ заявяват, че консултант на процедурата не са сочените, включително на официалната страница на МТИТС, ЕБВР и Световна банка.От организацията са отправили запитване по ЗДОИ за реализираните анализи, включително заданията за анализите и заключителните документи и препоръки по процедурите, на което са получили отказ от МТИТС с мотива, че информацията е “служебна” и че общественият интерес “не е надделяващ”.Според ГИОРТ концесионната процедура за най-голямата ни аерогара е неясна и непрозрачна с много бързане. Като пример в тази посока те посочват, че процедурата е стартирана без да са приети всички наредби, свързани с новия закон за концесиите (т.е. документацията е изготвена без пълния обем необходими законови и подзаконови нормативни актове).Като пример те посочват Наредбата за концесиите, която бе приета на 24 август 2018, почти месец и половина след обявяване на концесионната процедура на 5 юли 2018 г.Според инициативата остава неясна е съдбата на дълговете на летището към настоящия момент. Освен това според ГИОРТ са заложени абсурдни условия и цели на процедурата, които можели да се тълкуват свободно и то винаги в ущърб на концедента (държавата).В тази посока от организацията дават следните примери:От ГИОРТ правят и сравнение на концесионните такси на летищата в Белград и София.\"Приходите от концесията на летище София са разделени в два дяла – първоначално концесионно възнаграждение, което е 550 млн. лв. Заедно с това, ежегодно концесионерът ще трябва да заплаща още 15 млн. лв. или общо за 35 години това прави сумата от 525 млн. лв. Общата сума на концесионните такси като сбор от първоначалното и годишно възнаграждение възлиза на 1,075 млрд. лв. за 35 години. Интересно е сравнението с наскоро даденото на концесия летище на Белград. То е с по-малък трафик от софийското – 5 343 420 пътници за 2017 г. срещу 6 490 096 за софийското. Концесията е за 25 години, а общата концесионна такса е равностойна на 979 млн. лв. Разделено на 25 години обаче, това означава по 39  млн. лв. на година. Докато при софийското се получава концесионна такса от 29 млн. лв. на година\", изчисляват от гражданската инициатива.От организацията определят като \"откровеното предателство\" записа на стр. 126 от проектодоговора, че концесионерът сам ще определя основното перо в приходите си – летищните такси.От организацията възразяват и от условието, че \"концесионерът сам ще си направи проучване дали да строи втора писта и сам ще оцени състоянието на съоръженията и дали и кога ще ги ремонтира\".Това е същото като “самоконтрола” на строителя при строителството на пътя при Своге. Още по-голям порок в процедурата е, че концесионерът трябва сам да си изготви и Първоначален генерален план, посочват от инициативата.", "date": "2018.09.27", "title": "Неправителствена организация се обяви за спиране на концесията на Летище София"}
{"url": "https://offnews.bg/112/vzriviha-bankomat-v-stara-zagora-688814.html", "text": "Банкомат е бил взривен тази нощ в Стара Загора, съобщи БТА.Взривеното устройство е в хранителен магазин на ул. \"Младост\" в квартал „Железник”. Сигналът е получен малко след 3 ч през нощта.Все още не е ясна има ли откраднати пари.Огледът на мястото продължава с помощта на специалисти от София.", "date": "2018.09.27", "title": "Взривиха банкомат в Стара Загора"}
{"url": "https://offnews.bg/futbol/resheno-uefa-vavezhda-var-v-shampionskata-liga-ot-sledvashtia-sezon-688851.html", "text": "Системата за видеоповторения, която се ползваше по време на световното първенство в Русия и италианската Серия А, ще бъде въведена в Шампионска лига от сезон 2019/20, потвърдиха от УЕФА.ВАР ще се използва в мача за Суперкупата на Европа идното лято и поетапно ще бъде наложена в Шампионска лига, финалната фаза на Евро 2020, в турнира Лига Европа от сезон 2020/21 и след това в решаващите мачове от Лигата на нациите през 2021 година.\"Вярваме, че въвеждането на ВАР през август 2019 година ще ни даде достатъчно време, за да задвижим тази солидна система, за да я приложим успешно в Шампионската лига, най-важното клубно състезание в света\", каза президентът на УЕФА Александър Чеферин.Това по всяка вероятност означава, че от УЕФА ще се откажат от помощта на допълнитените асистент съдии, които стоят зад вратите.Тази позиция защитаваше Пиерлуиджи Колина, който също смята, че с VAR няма нужда от четвърти и пети съдия. През юли месец легендарният италианец напусна съдийския комитет на централата.", "date": "2018.09.27", "title": "Решено: УЕФА въвежда ВАР в Шампионската лига от следващия сезон"}
{"url": "https://offnews.bg/politika/krasimir-vlahov-e-edinstvenoto-predlozhenie-na-parlamenta-za-konstitut-688820.html", "text": "Бившият зам.-председателя във Върховния касационен съд (ВКС) Красимир Влахов е единствената кандидатура за конституционен съдия от квотата на парламента.Той е номинация на ГЕРБ и \"Обединените патриоти\". Срокът, в който парламентарните партии можеха да предложат кандидати за поста, изтече вчера.Председателят на парламентарната група на ГЕРБ Цветан Цветанов обяви, че предлага на ДПС и БСП срещнат с Влахов, за да му задават въпроси. Целта била около избора да има \"максимален политически консенсус\". От партията на Мустафа Карадайъ вече са се съгласили на разговор с него и той ще се проведе в сряда. Цветанов ще говори и с Корнелия Нинова, за да разбере дали и социалистите ще искат да проведат среща с Влахов.Красимир Влахов е завършил право в Софийския университет.От януари 1996 г. Влахов е младши съдия в СГС. През октомври 1997 г. става става районен съдия в София, а четири години по-късно е избран за заместник-председател на Софийския районен съд. През 2004 г. става съдия в Софийски градски съд (СГС), а по-късно същата година е командирован във ВКС.В края на 2008 година ВСС го избра за председател на най-големия съд в България - Софийския районен съд. Четири години по-късно той напуска предсрочно позицията си и става зам.-председателя във Върховния касационен съд. В момента Влахов е е съдия там.Мандатът на четирима от съдиите от 12-членния КС приключва на всеки 3 години. През ноември от съда ще си тръгнат на Румен Ненков и Стефка Стоева от квотата на съдебната власт, Кети Маркова от тази на президента и Цанка Цанкова от парламентарната. До 12 ноември парламентът, президентът и върховните съдии трябва да решат кои да са техните заместници.Днес Цветанов обяви, че не може да коментира дали е вярна появилата се информация, че оттегленият кандидат на БСП Янаки Стоилов ще бъде издигнат за конституционен съдя от президента. Призова обаче държавният глава да вземе пример от процедурата в парламента и използва за своята кандидатура ясни и прозрачни процедури. \"Всичко това, което правим както за избор на Висшия съдебен съвет, така и за представители на СЕМ или за други комисии, за които българският парламент има отношение, гледаме да е прозрачно. Има дори и онлайн връзка, за да може всеки, който проявява интерес, да наблюдава дебатите и да задава конкретни въпроси чрез народни представители\", обясни Цветанов за процедурата.Цветанов определи първоначалното решение на БСП да номинира Стоилов като \"добър подход на ръководството\". \"На всички еясно, че най-добър вариант е да издигнеш вътрешната си опозиция на постове, където ще можеш да ги отстраниш от възможните размътвания на водата и да засилваш напрежението в партията, която в момента се ръководи от Корнелия Нинова\", каза той.", "date": "2018.09.27", "title": "Красимир Влахов е единственото предложение на парламента за конституционен съдия"}
{"url": "https://offnews.bg/112/napadateliat-ot-kaspichan-napravil-palni-samopriznania-povdigat-mu-ob-688824.html", "text": "Задържаният за четворното убийство в Каспичан в сряда е направил пълни самопризнания. Убиецът се казва Петър и е на 64 години и не е освидетелстван, каквато беше първоначално тиражираната версия.В сряда, след сигнал от близка на жертвите, полицията откри труповете на възрастно семейство - мъж и жена на 81 и 70 години, и техните син и дъщеря, на 46 години и на 48 години. В присъствието на съдебен лекар по телата им са открити наранявания, причинени най-вероятно с нож или брадва.Нападателят е племеник на убития възрастен мъж, а между тях имало спор за имот.Очаква се прокуратурата да повдигне днес две обвинения - задържаният ще отговаря пред съда за смърт на повече от две лица и за смърт по особено мъчителен за жертвите начин.Прокуратурата ще поиска 64-годишният мъж да остане за постоянно в ареста. Днес и утре ще бъдат направени аутопсиите, които ще дадат още данни за престъплението. 64-годишният нападател често злоупотребявал с алкохола и полиция вече веднъж се е намесвала в разправия между убития възрастен мъж и племеника му.През 2015 година е получeн сигнал, подаден от хора от Каспичан, за семеен скандал в същото семейство, което беше намерено убито в сряда, каза по-рано днес пред Нова твЯлчъм Расим, директор на ОД на МВР – Шумен. Тогава и двете страни са били предупредени от полицията с протоколи, като е трябвало да решат споровете си по съдебен ред.Убиецът е пенсионер, живее от три години в Каспичан, като по данни на близки и познати не е контактен и често употребява алкохол.", "date": "2018.09.27", "title": "Нападателят от Каспичан направил пълни самопризнания, повдигат му обвинения"}
{"url": "https://offnews.bg/analizi-i-komentari/kritichno-mnozinstvo-ot-klakiori-blagodari-na-zdravnia-ministar-che-p-688810.html", "text": "Обобщение на тазсутрешните коментари за твърде неясното \"нещо\", наречено от здравния министър \"реформа\", направи Радан Кънев след всичко изговорено в телевизионните сутрешни блокове. Проектът бе представен вчера в основната зала на българското европредседателство в НДК с уверението, че по него ще има обществено обсъждане. Въпросният проект нито е внесен за такова по законово установения ред, нито някой посочи краен срок за обсъждането. Това едва ли е най-смущаващо, с оглед факта, че проектът на финансиста Кирил Ананиев предвижда да продължим да плащаме вноски - и на държавата, и на застрахователи, както и да продължим да доплащаме на място, ако искаме да ни лекуват.Ето :", "date": "2018.09.27", "title": "Критично мнозинство от клакьори благодари на здравния министър, че предложил 'нещо'. Рано е да кажат какво е то"}
{"url": "https://offnews.bg/offtopic/1000-leva-nagrada-za-naj-goliamata-tikva-v-balgaria-688826.html", "text": "За 14-то издание на традиционния празник на тиквата в Севлиево се очаква да пристигнат хиляди туристи. Тридневният фест започва на 12 октомври, есенният панаир е с начална дата 11 октомври, а на 14 октомври ще бъде отбелязан празникът на града. Това съобщиха от общината, която организира празниците.Концертът на дует \"Ритон\" е на 11 октомври в 17,30 часа, а на следващия ден започва празник под мотото \"Севлиево - столица на тиквата\", съобщава БТА.Карвинг на открито, оранжев кът и празничен турнир по стрийтбол са само част от забавленията, които ще видят севлиевци и гостите на града. Ще има ателиета, конкурси, кулинарни изложби, концерти, а тиквеникът рекордьор, който ще е с дължина над 200 метра, тази година ще бъде приготвен със съдействието на телевизионния водещ Ути Бъчваров.Най-голямата тиква, победител в конкурса под наслов \"Тиква най- най-\", тази година ще бъде отличена с щедра награда.Фирмите, спонсори на празника, ще връчат на стопанина, отгледал гигантската тиква, парична сума в размер на 1000 лева. Стопаните могат да премерят сили и в други категории - за най-малка тиква, за най-красива, най-нестандартна и най-дълга тиква, където също има парични награди. Тиквите ще бъдат подредени в изложба на площад \"Свобода\".", "date": "2018.09.27", "title": "1000 лева награда за най-голямата тиква в България"}
{"url": "https://offnews.bg/medii/aezh-osadi-napadenieto-nad-reportera-na-gospodari-na-efira-688819.html", "text": "Асоциацията на европейските журналисти - България обяви, че категорично осъжда нападението над репортера на предаването “Господари на ефира” Димитър Върбанов.Кореспондентът на предаването във Велико Търново бе бит в сряда от трима души заради свое разследване за склад, предлагащ продукти с изтекъл срок на годност. Още през юни месец той алармира областната дирекция на БАБХ, икономическа полиция и прокуратурата за нередностите, които е открил. От тогава няма адекватна и видима реакция от институциите, въпреки че от представените обстоятелства е видно, че журналистът е защитавал обществения интерес, като е сигнализирал за опасна за обществото практика, припомнят от организацията.", "date": "2018.09.27", "title": "АЕЖ осъди нападението над репортера на Господари на ефира"}
{"url": "https://offnews.bg/evropa/politciata-v-slovakia-zadarzha-zapodozreni-v-ubijstvoto-na-zhurnalista-688828.html", "text": "Полицията в Словакия задържа днес заподозрени в убийството на журналиста Ян Куциак от братиславското онлайн издание \"Актуалити\" и годеницата му Мартина Кушнирова през февруари тази година. Това съобщи Словашкото радио, цитирано от БТА.Според радиото акцията, започнала рано сутринта, все още продължава.27-годишният Ян Куциак бе застрелян на 21 февруари заедно с годеницата си Мартина Кушнирова в с. Велка Мача, Западна Словакия. Репортерът бе разкрил корупционни схеми във властовите структури на страната и съобщил, че двама високопоставени служители от правителствения апарат са контактували с италианската мафиотска групировка \"Ндрангета\".Това предизвика обществено-политическа криза в страната. Премиерът Роберт Фицо подаде оставка, отстъпвайки поста на своя заместник Петер Пелегрини.Смъртта на словашкия репортер бе петото убийство на журналист в държава от ЕС за последните 10 години.", "date": "2018.09.27", "title": "Полицията в Словакия задържа заподозрени в убийството на журналиста Ян Куциак"}
{"url": "https://offnews.bg/ikonomika/tereza-mej-i-tramp-obsadiha-mashtabno-targovsko-satrudnichestvo-688815.html", "text": "Британският премиер Тереза Мей и американският президент Доналд Тръмп обсъдиха въпроса за желанието на двамата да сключат \"мащабно и амбициозно\" търговско споразумение, след като Великобритания излезе от ЕС, съобщи кабинетът на Мей, цитиран от БТА.\"Президентът и премиерът започнаха разговорите си с обсъждане на взаимното си желание да сключат широкообхватно търговско споразумение\", се казва в съобщението. \"Те се съгласиха, че Брекзит представлява прекрасна възможност за сключване на мащабно и амбициозно Британско-американско споразумение за свободна търговия\", заяви кабинетът на британския министър-председател.", "date": "2018.09.27", "title": "Тереза Мей и Тръмп обсъдиха 'мащабно търговско сътрудничество'"}
{"url": "https://offnews.bg/temida/obirdzhiite-ot-rozhenskia-manastir-iskat-da-izliazat-na-svoboda-688831.html", "text": "Окръжният съд – Пловдив ще разгледа искането ще разгледа жалбите на двама от нападателите в Роженския манастир, които искат да излязат на свобода. 44-годишния Стефан Матеев и 21-годишния Ю. М. са с мярка за неотклонение „задържане под стража“, която им беше наложена на 22 септември. Тогава Пловдивският районен съд, който пое делото след самоотвода на магистратите от Сандански, постанови най-тежката мярка за неотклонение за адвоката от Сандански Стефан Матеев, инициатор и участник в обира и за пълнолетния негов съучастник Ю.М. По отношение на другите двама обвиняеми, които са непълнолетни, съдът постанови да бъдат под надзор на инспектор от Детска педагогическа стая. Четиримата са обвинени от Районна прокуратура - Сандански в това, че на 18 септември т.г. в съучастие са извършили грабеж в Роженския манастир. Адвокатът Матеев е обвинен и в притежание на огнестрелно оръжие без разрешение. Газовият пистолет, трансформиран в боен, е открит в дома му, а неговото обяснение е, че го е намерил при разходка в парка. Съдът прие, че е налице oснователно подозрение, че четиримата са извършители на деянията, в които са обвинени. Той се позова на показанията на свидетелите, разпитани до момента в досъдебното производство, съдържанието на записите на охранителните камери на Роженския манастир, протоколите за оглед и разпознаването на лицата. По отношение на Стефан Матеев съдът прецени, че има реална опасност да извърши престъпление, като има предвид организационната му функция, припомня БГНЕС. За другия обвиняем, когото съдът остави зад решетките, съществува риск да се укрие, тъй като работи в чужбина. Непълнолетните са братя с постоянен адрес и семейство, и двамата са ученици и съдът прецени, че няма опасност да избягат от правосъдието. Те са и с чисти досиета. Според закона, най- тежката мярка за неотклонение спрямо непълнолетни се взема само в изключителни случаи, а съдът не определи този като такъв. Определението на Районния съд подлежи на протест и обжалване пред По делото са разпитани шестима свидетели, както и петима полицаи, които са се отзовали на сигнала. Обвиняемите твърдят, че адвокат Матеев дал идея за престъплението, казал им е, че има лесен начин да се сдобият с пари, дал им е тиксо, с което да завържат свещеника и ги е инструктирал да откраднат телефона му както и камерите за външно наблюдение. Адвокатът е бил единственият от четиримата, който е криел своята самоличност – в чантата му е намерена шапка с прорези, използвана от него като маска.", "date": "2018.09.27", "title": "Обирджиите от Роженския манастир искат да излязат на свобода"}
{"url": "https://offnews.bg/kultura/preporachvame-vi-predstaviane-na-parvata-kniga-na-antoan-dio-sent-ekz-688791.html", "text": "Първата книга на авиаторът и авторът на „Малкия принц“ Антоан дьо Сент-Екзюпери „Южна поща“ ще бъде представена днес от 19.00 часа във Френския институт в София.Заедно с книгата, почителите на Екзюпери ще имат възможност да се насладят на последния документален филм за автора „Антоан дьо Сент-Екзюпери, последният романтик“ с вход свободен.Филмът разказва за живота на Екзюпери, голямата му любов към авиацията, чувството му за дълг към родината и литературните му постижения във време, в което светът е разтресен от двете световни войни.", "date": "2018.09.27", "title": "Препоръчваме ви: Представяне на първата книга на Антоан дьо Сент-Екзюпери и филм за него"}
{"url": "https://offnews.bg/obshtestvo/temperaturite-padat-do-0-gradusa-dnes-688797.html", "text": "Със слани в Западна и Централна България и минимални температури между 0 и 5 градуса започва днешният ден.По-късно през деня ще е предимно слънчево, със слаб вятър, а в Югоизточна България - до умерен от север-североизток.Дневните температури ще се повишат и максималните ще са между 16° и 21°, в София – около 17°, според прогнозата на Националния институт по метеорология и хидрология.Над планините ще бъде предимно слънчево. Ще духа до умерен, по високите и открити части – временно и силен североизточен вятър. Ще се затопли, максималната температура на височина 1200 метра ще е около 10°, на 2000 метра – около 4°.По Черноморието ще бъде предимно слънчево, с временни увеличения на облачността в южните райони. Ще духа умерен север-североизточен вятър. Максималните температури ще са 17-19°. Температурата на морската вода е 21-23°. Вълнението на морето ще е 3 бала.", "date": "2018.09.27", "title": "Температурите падат до 0 градуса днес"}
{"url": "https://offnews.bg/tenis/dzhokovich-misli-za-pekin-v-luksoznia-si-apartament-v-belgrad-688827.html", "text": "Бившият номер 1 в света Новак Джокович намери време да се прибере до родната Сърбия. Той посети Белград, за да види една от последните си придобивки - луксозен апартамент в града.Според местните медии Джокера е платил за имота над 540 000 евро. Джокович сподели, че все още не е решил дали ще участва на турнира от сериите АТР 500 в Пекин следващата седмица.\"Прибирам се в Сърбия, за да видя децата ми и в следващите няколко дни ще реша дали да играя в Пекин. Определено обаче ще участвам в Шанхай,\" заяви Джокович след участието си за Laver Cup.Родната ни звезда Григор Димитров пък вече е в китайската столица и направи първата си тренировка на корта. Негов спаринг партньор бе Жан-Жулиен Ройер.Хасковлията е придружен от целия си щаб, включително масажиста Алгис Христов. Надпреварата в Пекин ще се проведе от 1-и до 7-и октомври.През миналата година Димитров достигна до полуфиналите, където отстъпи на Рафаел Надал в три сета. Впоследствие Рафа грабна и трофея след лесен успех над Ник Кирьос във финала.", "date": "2018.09.27", "title": "Джокович мисли за Пекин в луксозния си апартамент в Белград"}
{"url": "https://offnews.bg/politika/vanshno-predupredi-balgarite-patuvashti-za-gartcia-zaradi-sredizemno-688865.html", "text": "Министерството на външните работи предупреди българските граждани, пътуващи за или пребиваващи на територията на Гърция, че през тази нощ съществува много висока вероятност от образуване на средиземноморски циклон в южната част на Йонийско море.Очаква се движението на циклона „Ксенофон“ да се развие в източна посока, съпроводено от силни валежи и ветрове в по-голямата част на Пелопонес и Крит в събота сутринта, след това в Атика, Евбея и Цикладите, а в неделя сутринта да достигне до островите на източното Егейско море и вероятно Додеканезите.В сила е забрана за отплуване на кораби от пристанищата Пиреа, Рафина и Лаврио. Поради лошото време в петък, 28 септември, всички училища и детски градини в общините Свети Димитър, Алиму, Аргируполис Елинику, Глифада, Калитеа, Мосхато, Неа смирни и Пальо Фалиро няма да работят.Българските граждани, пребиваващи или пътуващи за посочените райони, следва да бъдат внимателни и да изпълняват инструкциите и препоръките на местните власти, в случай че бъдат издадени такива.При нужда сънародниците ни могат да се свържат с посолството на Република България в Атина на телефон: +30 693 70 96 220.Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2018.09.27", "title": "Външно предупреди българите, пътуващи за Гърция, заради средиземноморски циклон"}
{"url": "https://offnews.bg/obshtestvo/6-sofijski-sela-bez-voda-dnes-na-suho-ostavat-i-v-boiana-simeonovo-688803.html", "text": "Във връзка с механично почистване и дезинфекция на резервоар „Железница“, се налага спиране на водоподаването от 09:00 до 13:00 часа в с. Железница. Ако работите продължат над 12 часа, ще има водоноска на площада.Във връзка с направа на временна връзка на уличен водопровод на ул. „Поп Евстати Витошки“, кв. „Бояна“, се налага спиране на водоподаването от 09:30 до 20:00 часа на ул. „Даскал Стоян Попандреев“, ул. „Воденичница“, ул. „Севастократор Калоян“, ул. „Кумата“, ул. „Радецки“, ул. „Околовръстен път“. Ако работите продължат над 12 часа, ще има водоноска на ъгъла на ул. „Кумата“ и ул. „Ралевица“.Във връзка с подмяна на спирателен кран на бул. „Никола Йонков Вапцаров“, жк. „Лозенец“, се налага спиране на водоподаването от 09:30 до 21:30 часа на бул. „Никола Йонков Вапцаров“ от бул. „Черни връх“ до ул. „Козяк“, ул. „Козяк“ от бул. „Никола Йонков Вапцаров“ до ул. „Русалийски проход“, ул. „Русалийски проход“ от ул. „Козяк“ до ул. Банат“, ул. „Банат“ от бул. „ Никола Йонков Вапцаров“ до ул. „Кишинев“ и ул. „Страцин“. Ако работите продължат над 12 часа, ще има водоноска на ъгъла на ул. „Русалийски проход“ с ул. „Банат“.Във връзка с подмяна на сградно водопроводно отклонение на ул. „Плана планина“, с. Железница, се налага спиране на водоподаването от 09:00 до 15:30 часа на ул. „Кимов дол“, ул. „Стамболова река“, ул. „Ведена“, ул. „Плана планина“. Ако работите продължат над 12 часа, ще има водоноска на ул. „Плана планина“№25.Във връзка с изпълнение на инвестиционен проект за реконструкция на уличен водопровод на бул. „Джеймс Баучер“ кв. „Лозенец“ , се налага спиране на водоподаването от 09:00 до 19:00 часа на бул. „Джеймс Баучер“ от ул. „Милин камък“ до пл.“ Велчова завера“, Математически факултет на СУ. Ако работите продължат над 12 часа, ще има водоноска на ъгъла на ул. „Света гора “ с бул. „Джеймс Баучер“.След възстановяване на водоснабдяването е възможно временно повишаване мътността на водата. След реализацията на този инвестиционен проект живеещите в района ще почувстват значително подобреното качество на предоставяните услуги.Във връзка с прекъсване на сградно водопроводно отклонение на ул. „Константин Муравиев“, кв. „Малинова долина“, се налага спиране на водоподаването от 09:00 до 17:00 часа на  ул. „Константин Муравиев“, ул. „Инж. Стоимен Сарафов“ №27 и №29. Ако работите продължат над 12 часа, ще има водоноска на ул. „Константин Муравиев“ №15.Във връзка с изграждане на сградно водопроводно отклонение на ул. „Христо Ботев“, с. Яна, се налага спиране на водоподаването от 10:00 до 18:00 часа ул. „Христо Ботев“, ул. „Заводска“, ул. „Васил Левски“, бул. „Ботевградско шосе“. Ако работите продължат над 12 часа, ще има водоноска на ъгъла на ул. „Васил Левски“ с ул. „Христо Ботев“.Във връзка с подмяна на сградно водопроводно отклонение на ул. „Приплат“, с. Владая, се налага спиране на водоподаването от 10:00 до 14:00 часа на ул. „Приплат“. Ако работите продължат над 12 часа, ще има водоноска на ул. „Приплат“№25.Във връзка с подмяна на сградно водопроводно отклонение на ул. „Блазна“, с. Лозен, се налага спиране на водоподаването от 09:00 до 19:00 часа на ул. „Блазна“ от ул. „Полуврак“ до № 29. Ако работите продължат над 12 часа, ще има водоноска на ъгъла на ул. „Блазна“ с ул. „Полуврак“.Във връзка с реконструкция на уличен водопровод на ул. „Славе Турчов“, с. Локорско, се налага спиране на водоподаването от 09:30 до 19:00 часа на ул. „Славе Турчов“ от ул. „Петко Симеонов“ до бул. „Илия Манов“. Ако работите продължат над 12 часа, ще има водоноска на ъгъла на ул. „Славе Турчов“ с ул. „Илия Манов“.Във връзка с подмяна на сградно водопроводно отклонение на ул. „Витошки езера“, кв. „Симеоново“, се налага спиране на водоподаването от 09:30 до 15:30 часа на ул. „Витошки езера“ от ул. „Бяла бреза“ до ул. „Мишова орница“. Ако работите продължат над 12 часа, ще има водоноска на ъгъла на ул. „Витошки езера“ с ул. „Бяла бреза“.Във връзка с подмяна на сградно водопроводно отклонение на ул. „Стара планина“, с. Подгумер, се налага спиране на водоподаването от 09:30 до 14:30 часа ул. „Стара планина“ от ул. „Върбите“ до ул. „Котева“. Ако работите продължат над 12 часа, ще има водоноска на ъгъла на ул. „Стара планина“ с ул. „Котева“.", "date": "2018.09.27", "title": "6 софийски села без вода днес, на сухо остават и в Бояна, Симеоново, Лозенец"}
{"url": "https://offnews.bg/112/politciata-obiavi-che-e-hvanala-napadatelite-na-reporter-na-gospodari-688807.html", "text": "Нападателите на репортер на \"Господари на ефира\" във Велико Търново са били заловени, съобщи полицията в града. Журналистът Димитър Върбанов бе нападнат и бит вчера от трима души, докато снимал материал за склад, където храни с изтекъл срок на годност се преетикетират и отново се пускат в търговската мрежа, като стигат дори и детски кухни.Сигнали за въпросния склад са подавани и преди, случаят е ставал и публично известен. Но до вчерашното нападение над журналист нито една институция не реагира, камо ли - адекватно. Напротив - от склада се хвалели с протекциите си пред Агенцията по храните, коментира кореспондентът на БНТ в Търново.Репортерът е с травми по главата и ръцете, но без опасност за живота.След огласяването на нападението премиерът Бойко Борисов коментира случая с думите:\"Двама задържани ще останат в ареста 24 часа, работата по установяването и доказването на престъпната им дейност продължава - съобщи старши комисар Димитър Машов пред Нова тв. - Уведомена е прокуратурата.\"Задържаните са управител на склада и един от работниците. Неясно е дали е задържан и третият нападател.Това е второто нападение срещу журналиста. През 2010 година той беше ударен с чук по главата.Асоциацията на европейските журналисти - България категорично осъди вчерашното нападение над Върбанов и напомни, че още през юни той алармира областната дирекция на БАБХ, икономическа полиция и прокуратурата за нередностите, които е открил.Все по-видно е, че провалът на институциите в борбата срещу организираната престъпност и корупцията се превръща и в заплаха за журналистите, разследващи подобни случаи - категорични са от Асоциацията и настояват за бързи действия за наказване на извършителите на побоя на Върбанов, както и за адекватни мерки за защита на журналистите от насилие.АЕЖ е партньор на Съвета на Европа и сигнализира тази институция за подобни случаи на насилие над журналисти.", "date": "2018.09.27", "title": "Полицията обяви, че е хванала нападателите на репортер на Господари на ефира"}
{"url": "https://offnews.bg/112/strelba-po-tramvai-v-sofia-688805.html", "text": "По два трамвая в София е имало стрелба снощи, съобщи МВР.Тя е извършена в квартал \"Надежда\" по тм №7, между спирките \"Триъгълника\" и \"Хан Кубрат\".Счупени са стъкла, щетите са за около 3000 лева, съобщи инж. Иво Василев от Столичния електротранспорт, цитиран от Нова тв. Няма пострадали хора.Сигналът е подаден към 21:20 ч.Вероятно е стреляно с въздушен пистолет.ОБНОВЕНА:Малко по-късно СДВР уточни, че вероятно става въпрос за вандалска проява и не е стреляно с пистолет. Все още извършителите не са задържани.", "date": "2018.09.27", "title": "Стрелба по трамваи в София"}
{"url": "https://offnews.bg/evropa/posledni-v-evropa-nad-polovinata-raboteshti-balgari-ne-znaiat-chuzhd-688804.html", "text": "Повече от половината работещи българи – 50,5 на сто, не ползват нито един чужд език, показват данни от анализ на Евростат относно самооценката на европейците за ползването на чужди езици сред хората в трудоспособна възраст в ЕС между 25-64 г.По този показател езиковите познания на нашенеца го отреждат категорично на последно място в рамките на общността.Българите в тази възрастова категория, които ползват поне един чужд език, са около 33%, с два езика боравят около 14% от сънародниците ни, а с три езика – около 3%, сочат данните на европейската статистика.Най-висок е делът на българите, които не ползват нито един чужд език, сред хората у нас с основно или по-ниско образование – 83 на сто от тях. Около 60 на сто от хората със средно образование у нас също не ползват нито един чужд език.Тази езикова бариера е валидна и за безработните българи – 70 на сто от тях не са учили и не ползват чужд език. Подобна е и ситуацията в българските села – 72 на сто от трудоспособните българи там също не ползват нито един чужд език.Най-висок е статусът на българите с поне един чужд език сред висшистите – близо 1 милион, както и сред хората у нас на възраст 35-54 години, също един милион души. Повече от милион и половина българи, които живеят в градовете ползват също поне един чужд език, толкова са и заетите и работещи българи с чуждоезикови познания.Най-широко разпространен и най-използван от европейците е английският език – близо 96 на сто от говорещите чужди езици европейци ползват езика на Шекспир. На втора позиция е френският език – 26 на сто от говорещите чужди езици в ЕС, на трето място - немският - 17 на сто, на четвърта позиция е испанският – 13 на сто и др.Най-висок е делът на хората, които знаят поне един чужд език в Швеция – 97%, в Латвия, Дания и Литва – 96%, в Люксембург – 95%, Финландия и Малта – по 92% и др.Най-високо ниво на многоезичие е регистрирано в Люксембург, където близо 50 на сто от жителите в трудоспособна възраст говорят поне три чужди езика.Освен България (50,5 на сто), в ЕС има още три държави, в които основна част от населението в трудоспособна възраст не познава и не ползва чужди езици: Унгария – 42 на сто, Румъния – 36 на сто и Великобритания – 35 на сто (този факт е обясним с данните, че близо 96 на сто от европейците говорят английски).Сред близките ни съседи ситуацията е следната – в Гърция 33 на сто от хората в трудоспособна възраст не ползват нито един чужд език, но около 67% имат познание поне по един или повече чужди езици.В Сърбия едва 20 на сто не ползват нито един чужд език, докато 80 на сто от сърбите имат чуждоезикови познания.В Македония само една трета от хората не ползват чужди езици, а 70 на сто владеят поне един чужд език.За Турция няма данни в изследването. В Албания и Босна и Херцеговина 60 на сто от населението не познава и не ползва чужди езици, съобщава бТВ.", "date": "2018.09.27", "title": "Последни в Европа: Над половината работещи българи не знаят чужд език"}
{"url": "https://offnews.bg/volejbol/legendaren-volejbolen-trenior-opredeli-naturaliziraneto-na-kubinetca-s-688802.html", "text": "Като глупост определи натурализирането на кубинския волейболист Робертланди Симон легендарният ни треньор Богдан Кючуков.  Специалистът, извел България до бронза от световното през 1986 година, недоумява как въобще се е стигнало до това намерение. Според него подобен ход не само няма да реши проблемите ни, а дори ще ги задълбочи.“Това ще забави развитието на младите, с които така или иначе не се работи правилно. И какво става в един момент? Имаме кубинец, да вземем по един американец, руснак и италианец и всичко ще ни е наред”, коментира Кючуков пред “Меридиан Мач”.Според него имаме достатъчно състезатели на поста централен блокировач, на който играе Симон. Кючуков изброява имената на Виктор Йосифов, Теодор Тодоров, Николай Николов, Светослав Гоцев, младите Алекс Грозданов и Красимир Георгиев.“Симон ще е полезен на клубен отбор, а не на представителния. Във федерацията не се работи правилно. Там са бизнесмени, а не хора, които разбират от спорта. Трябва да се върне треньорския съвет и да се започне работа отдолу, където да се направят инвестиции, за да има материал след време. Прав бе Георги Чолов, като каза, че за 4 години, откакто Пламен Константинов е треньор, трябваше да има два национални отбора”, казва още Кючуков, който поставя и въпроса за възрастта на Симон, който в момента е на 31 години.Дори да бъде натурализиран още утре, то кубинецът ще може да играе за България едва след две години. Това на практика означава, че той ще може да се включи едва за Евро 2021, когато ще е на 34 години. На неговия пост - блокировач, България в действителност разполага с много талантливи играчи, а дефицитът е на диагонали и разпределители.", "date": "2018.09.27", "title": "Легендарен волейболен треньор определи натурализирането на кубинеца Симон за \"глупост\""}
{"url": "https://offnews.bg/protesti/selo-parvomajtci-na-protest-sreshtu-reshenie-na-darzhavnia-rezerv-688806.html", "text": "Жители на горнооряховското село Първомайци излизат на протест тази сутрин, възмутени от намерението на агенция „Държавен резерв и военновременни запаси“ да ползва вода от шахтовия си кладенец в селището за петролната база в съседното село Поликраище, съобщи БНР.Шахтовият кладенец е затворен през 1984 г. поради изчерпване на водата. А отново бъде използван, ще се стигне до пресъхване на кладенците и обществените чешми в село Първомайци, притесняват се хората.Преди 9 г. Резервът пак използва този кладенец и най-голямото село в област Велико Търново остана на сухо, обясняват те. Влизането на тежките машини в Първомайци пък биха повредили улиците.От Държавния резерв твърдят, че шахтовият кладенец ще се ползва само за противопожарни нужди и няма да причини неудобства на хората в Първомайци.", "date": "2018.09.27", "title": "Село Първомайци на протест срещу решение на Държавния резерв"}
{"url": "https://offnews.bg/medii/vlogarat-kris-zahariev-shte-uchi-zritelite-na-bnt2-na-novite-tehnologi-688823.html", "text": "Популярният влогър Крис Захариев започва да води предаване за новите технологии по БНТ2.\"Натисни F1\" ще е под формата на кратки, 15-минутни телевизионни уроци, които ще запознават на популярен език зрителите в възможностите на технологиите. Предаването ще предлага полезни съвети за това какви пароли да избираме, за да защитим своя мобилен телефон или компютър, как да повишим безопасността на безконтактната банкова карта, по какъв начин с няколко прости команди да гарантираме неприкосновеността на телефона си. Предаването ще препоръчва безплатни приложения, които помагат за избягване на градските задръствания или за ориентиране в разписанието на транспорта, ще дава съвети как да обработим селфи или да създадем ефектно видео с мобилния телефон.Своите препоръки ще дават програмисти от различни софтуерни компании, преподаватели по информатика, специалисти по дигитална сигурност и влогъри.Епизодите на образователното предаване „Натисни F1” ще бъдат достъпни и на сайта на БНТ, и във Фейсбук страницата на предаването.Крис Захариев е познат на интернет потребителите със своя канал в YouTube, в който има над 65 000 последователи, а видеосюжетите, които помества, събират над 4,5 милиона гледания. Завършил е графичен дизайн в столичната профилирана гимназия за изобразителни изкуства „Проф. Николай Райнов”, учи режисура в НАТФИЗ. Споделя в социалните мрежи своя поглед към събитията, хората и вълнуващите моменти, създател е на първия документален уеб сериал у нас - „Да се изгубиш нарочно“.Първото издание на предаването е на 1 октомври в 17:15 часа по БНТ 2.На 29 септември по БНТ1 пък стартира ново предаване за туризъм - \"Туризъм.БГ\" с водещ Мирослав Димитров. То ще се излъчва всяка събота от 11:00 часа с повторения по БНТ4 за аудиторията извън пределите на страната.Специален гост в първото издание на предаването ще бъде министърът на туризма на Република България Николина Ангелкова. ", "date": "2018.09.27", "title": "Влогърът Крис Захариев ще учи зрителите на БНТ2 на новите технологии"}
{"url": "https://offnews.bg/sviat/norvegia-shte-prerazgleda-sluchai-na-otneti-detca-sled-skandal-s-edin-688825.html", "text": "Норвегия ще преразгледа серия от противоречиви случаи на отнети от семействата им деца след скандал с експерт от системата, на чийто компютър са били намерени хиляди снимки с детска порнография, съобщава Би Би си.Критериите на социалната служба Барневарн за извеждане на деца от домовете им и настаняване при приемни семейства предизвикват широк отзвук в страната и по света. Няколко такива случая с отнети деца от български емигранти нашумяха и у нас след репортаж на Би Ти Ви.Поводът да се повдигне отново въпросът за това доколко обективни са тези решение е психиатър, работил години наред за Барневарн. Неговото мнение е било ключово при финалното решение за извеждане на децата. След скандала с порнографското съдържание, открито на компютъра му, той получава две години затвор. присъдата е произнесена през април 2018 от съда в Осло. След разследване на Би Би Си всички негови решения ще бъдат преразгледани.Вече има и примери с отменени решения, счетени за неправилни. Британската обществена медия цитира случай на семейство с четири деца, двете по-малки от които са пратени при приемни родители. След преразглеждане на казуса четирите деца отново заживяват при родителите си.56-годишният психиатър е признал, че сам е свалил над 200 000 снимки и около 50 000 клипа детска порнография през последните 20 години. Той обаче обжалва присъдата.", "date": "2018.09.27", "title": "Норвегия ще преразгледа случаи на отнети деца след скандал с един от психолозите в системата"}
{"url": "https://offnews.bg/futbol/slavisha-stoianovich-za-derbito-triabva-da-namalim-emotciite-do-minim-688830.html", "text": "Треньорът на Левски Славиша Стоянович призова за пълна концентрация в дербито с ЦСКА, което ще се ирае тази събота. Той призна, че в мача има много емоции, но подчерта, че играчите му трябва да запазят самообладание през всичките 90 минути.\"Дербито си е дерби. То носи специална емоция и означава много за феновете на двата отбора. Естествено, ние трябва да подходим професионално и да намалим емоциите до минимум, за да се концентрираме върху самия мач и това, което ще се случи на терена.Концентрацията е от голямо значение, защото на стадиона ще има много фенове и в такива ситуации атмосферата те води напред. В такива моменти понякога забравяш какви са тактическите ти задачи. Нашата главна цел е отборът да се съсредоточи върху задълженията си на терена в тези 90 и повече минути.В края на краищата това е мач за 3 точки. Подобни дерби срещи носят емоция и мотивация за следващите двубои. За феновете и спонсорите подобни двубои са важни.Така че от една страна това е само един мач за 3 точки, а от друга - е нещо много повече\" обясни Славиша Стоянович в интервю за предаването \"Домът на футбола\" по Диема Спорт, което ще се излъчи тази вечер от 21:30 часа.", "date": "2018.09.27", "title": "Славиша Стоянович за дербито: Трябва да намалим емоциите до минимум"}
