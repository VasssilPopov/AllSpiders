{"url": "https://offnews.bg/sviat/sluzhbite-preduprezhdavat-za-vazmozhna-ataka-sreshtu-katedralata-v-bar-705453.html", "text": "Британските служби предупреждават за възможна атака срещу катедралата в Барселона, пише Daily Star, цитиран от Агенция \"Фокус\". Испанската полиция се мобилизира за охраната на туристически горещи точки в опит да предостави допълнителна степен на защита на фона на заплахите от \"Ислямска държава\".Още 40 хиляди полицаи са разположени в горещи туристически точки като част от операция \"Лято\", стартирана от испанското вътрешно министерство. Те ще бъдат позиционирани в ключови туристически обекти, включително гари, хотели, ресторанти и плажове до края на пиковия сезон.Целта на операция \"Лято\" е да \"предприеме адекватни действия за получаване на информация с цел предотвратяване на терористични актове\", като същевременно \"засили мерките за сигурност на събития и места, които ще привлекат голям брой хора\". В същото време полицията е повишила нивото на риск от тероризъм до ниво \"четири от пет възможни\".Британското външно министерство предупреди, че терористичните атаки в Испания са \"вероятни\". В предупреждението се казва: \"Терористите вероятно ще се опитат да извършат нападения в Испания. Атаките могат да бъдат безразборни, включително на места, посещавани от чужденци. Испанските власти предприемат мерки за защита на посетителите, но трябва да бъдете бдителни и да следвате указанията на местните власти.\"Джихадистката групировка \"Ал-Мунтасир\" е отправила три заплахи за Барселона през изминалия месец чрез различни акаунти в социалната мрежа \"Туитър\", се съобщава от британското външно министерство.За последната заплаха джихадистите са използвали снимка на емблематичната катедрала Саграда Фамилия в Барселона. Местната каталунска полиция е публикувала изявление с молба към обществеността да споделя в социалните медии, къде са разположени анти-терористични контролни пунктове.\"Ал-Мунтасир\" са отправили заплахи и за други части на Испания, включително за северната баска провинция.В изявление на каталунската полиция се казва: \"Ще видите увеличаване на контрола на събитията и полицейските патрули, използващи големи оръжия.\"Барселона беше обект на терористично нападение през август 2017 г., при което са убити общо 16 души и са ранени 130 души, когато камион се вряза в пешеходна улица.", "date": "2019.06.15", "title": "Службите предупреждават за възможна атака срещу катедралата в Барселона"}
{"url": "https://offnews.bg/tenis/grigor-dimitrov-startira-sreshtu-obeshtavasht-tijnejdzhar-sezona-na-tr-705440.html", "text": "Най-добрият ни тенисист Григор Димитров ще стартира сезона на трева на турнира от сериите АТР 500 в Куинс срещу изключително бързо прогресиращия млад тенисист от Канада Феликс Оже-Алиасим.Това стана ясно от тегления днес жребий, като надпреварата започва в понеделник.Оже-Алиасим все още не е пристигнал в Лондон, тъй като не е приключило участието му в Щутгарт.Това ще бъде първи сблъсък между Григор, който спечели турнира преди пет години, и поставеният под №8 в схемата 18-годишен канадец.При успех във втория кръг Димитров може да срещне Адриан Манарино или Ник Кирьос пък очакват Димитров на осминафиналите, докато на четвъртфинал може да се изправи срещу първия в схемата Стефанос Циципас, който започва срещу Кайл Едмънд.В половината, където е Григор, са още Хуан Мартин дел Потро и Милош Раонич.", "date": "2019.06.15", "title": "Григор Димитров стартира срещу обещаващ тийнейджър сезона на трева"}
{"url": "https://offnews.bg/volejbol/natcionalite-zagubiha-ot-iaponia-vav-varna-705458.html", "text": "Националният отбор по волейбол загуби от Япония с 2:3 (-22, 19, -16, 19, 19) във втория си мач от турнира Лигата на нациите във Варна. Това бе втори мач поред, в който изходът се реши след тайбрек.Снощи българите спечелиха след пети гейм срещу Австралия, но днес нямаха този късмет. След тази среща националите ни имат три победи и пет загуби и 8 точки в актива си.Утре са последните срещи от турнира във Варна. От 17.00 часа играят Австралия и Япония, а от 20.40 часа е срещата между България и Италия.Най-резултатен за Япония беше диагоналът Юиджи Нишида, който записа 26 точки. В българския тим най-резултатен бе Цветан Соколов с 12 точки. Посрещачите Мартин Атанасов и Розалин Пенчев добавиха по 9.Двубоят отново постави на изпитания нервите на феновете. Българите стартираха с настроение след победата над Австралия и поведоха след първия гейм.След това концентрацията им спадна, а ефективността в атака стигна до под 40 процента и японците изравниха. В третата част промените на Силвано Пранди дадоха резултат и българите се доближиха до победата след гейм на 16.Последва нов спад в играта на националите и мачът влезе в тайбрек. В него грешките продължиха. Япония поведе с 13:9 и 14:11, но \"лъвовете\" не се предадоха.Стигна се до равенство при 14:14, след което резултатът вървеше точка за точка.Нашите стигнаха първи до мачбол, но последваха три грешки от сервис и в крайна сметка Япония стигна до успех.", "date": "2019.06.15", "title": "Националите загубиха от Япония във Варна"}
{"url": "https://offnews.bg/sviat/ogromen-pozhar-plamna-na-halkidiki-705437.html", "text": "Гора и сухи треви са пламнали в района на Каламици, на втория ръкав на Халкидики - Ситония в съседна Гърция. Горят сухи треви. Пожарът се разраства, съобщават \"Прототема\" и thestival.gr.14 противопожарни екипа и 24 огнеборци вече са ангажирани в борбата с огъня.Подготвя се и специализиран самолет.Шофьори пишат в социалните мрежи, че видимостта по пътя от Солун към Неа Муданя е ниска. Автомобилите засега спират в аварийните ленти.", "date": "2019.06.15", "title": "Огромен пожар пламна на Халкидики"}
{"url": "https://offnews.bg/sviat/chernobil-i-tamnokozhiat-likvidator-igor-hiriak-705441.html", "text": "Потребители на социалните мрежи в Русия с изненада открили, че един от ликвидаторите на последствията след аварията в Чернобилската АЕЦ е тъмнокож. Той се казва Игор Хиряк и живее в Череповец, Вологодска област.На 1 юни т.г. британската сценаристка Карла Мери написа в Туитър, че е леко разочарована от сериала „Чернобил“. И причината за това е доста неочаквана – сред актьорите нямало нито един тъмнокож. „Гледах два епизода от „Чернобил“. Сериалът е много добър! Но има едно но… Аз разбирам, че в реалния живот всички персонажи са били бели. Но те бяха длъжни да говорят с украински акцент. А тези актьори говорят с акцентите на различни части от Великобритания. Така, че след като историческата точност и без друго не е намерена, защо няма хора от други раси и националности“, пише тя.А на този въпрос хората отреагираха доста рязко. Както самата сценаристка пише, след като нейният туит се разпространил в интернет, много хора започнали да я оскърбяват и да пишат възмутени коментари.„Уау! В коментари започнаха да ми пишат толкова много расистки забележки. В тях има и внезапни хомофобски изявления, изпращат ми снимки с черни лица и това е върхът, но останалите злобни реакции почти предизвикват смях“, съобщава Карла Мери в мрежата. В крайна сметка тя се видяла принудена да закрие акаунта си, за да престанат потребителите да твърдят, че не е права. А същите хора явно са били убедени, че в никакъв случай не би могло тъмнокожи да са участвали в онези събития.Но само дни по-късно стана ясно, че все пак на Чернобилската АЕЦ е имало тъмнокожи ликвидатори. Първо изданието theБабель откри мъжа на име Игор Анатолиевич Хиряк, работил на централата по време на казармата, и написа за него.Игор е роден през 1967 г. и от 10-годишен живее в Череповец. През 1989 г. той е призован на военна служба и попада в 210-а понтонно-мостова бригада – обединение на инженерните войски, базирано в Киев. Войниците от неговата част са ликвидирали последствията от Чернобилската катастрофа от април 1986 до ноември 1990.В деня на трагедията неговата армейска част е пратена в района на Чернобил, за да изгради понтонен мост на река Припят и да евакуира жителите. Същата година Хиряк получава благодарствена грамота от командира на частта полк. Иван Язовски за „образцово изпълнение на дълга пред Родината“.След казармата Игор се връща в Череповец, където живее и досега. В интервю за тв „Звезда“ той разказва за работата си като ликвидатор при понтонния мост и на самата централа. Без почивка той е бил там два месеца и половина. „Виждах на дозиметъра – отчиташе 4 рентгена в час. Но по отломки и предмети замерванията показваха над 100“, казва той. Заради облъчванията с радиация по време на работата в централата той получава изгаряния в гърлото.На 50 г. той, както и всички участници в ликвидирането на последствията, излиза в пенсия. Но и сега продължава да работи в металургичния комбинат „Северстал“. В свободното си време е със съпругата Ирина и сина Емил. Ирина разказва пред Medialeaks, че се запознала с мъжа си почти преди 13 години в санаториума, където работела. Синът им е на 11 години, завършил е 4-и клас и вече знае какво е правил баща му през 1986.„Разбира се, той знае за историята на СССР и за събитията в Чернобил. Всяка година с него на 26 април ходим до местния мемориал за срещата с ликвидаторите. Уви, всяка година те са все по-малко“, казва Игор. За сериала той научава след финала на излъчването му и с Ирина започват да го гледат. Но там става дума за кабинетни спорове, за грешките на властите и т.н. Разбира се, Игор не може да знае дали това е вярно или не.А към шумотевицата, вдигната покрай туита на сценаристката, той се отнася съвсем спокойно. Нито него, нито жена му ги вълнува това, че в сериала не са показани тъмнокожи ликвидатори. „Там работеха хиляди хора. Мисля, че никак не е лесно да провериш дали сред тях е имало и тъмнокож младеж“, коментира Игор.За онези времена той разказва често, но по-скоро весели историйки. Нали той и колегите му са били едва 18-годишни момчета и не са можели докрай да проумеят опасността от ставащото. Дотолкова, че веднъж решили да хванат патица на територията, откъдето тръгвала евакуацията. И без да се замислят, оскубали я, опекли я на огън и я изяли. Освен това оттам изпращал на майка си цветя, а те се гордеела и ги показвала на съседите. Докато не й казали, че всичко на онова място е облъчено с радиация.Игор признава, че радиацията му е причинила влошаване на паметта. Ирина също говори за това. „Има проблеми с паметта, пие лекарства понякога. Случва се, например, да не може да наизусти слово за изказване или просто не помни как се казва стар познат при среща. Пречи му това, разбира се, но не е смъртоносно“, казва съпругата. Мъжът успява не само да работи и да отделя време за сина си, той има много хобита и интереси. Играе в стендъп-комедията „Амстердам“. А неотдавна заедно с приятел започнал да отглежда кокошки.Но най-голямата му любов са военните възстановки – играе ролята на личния телохранител на Наполеон, мамелюка Рустам. Обича и спорта – ските, велосипеда, включва се в различни състезания. Освен това е запален фен на хокея, особено на заводския „Северстал“.За много потребители на социалните мрежи е било любопитно как тъмнокожият младеж се е озовал в СССР. И откъде накъде се казва Игор Хиряк. Но те ще се изненадат много, че мъжът може и да има африкански корени, но самият той не знае за тях. Баща му е роден в Украйна, а майка му е от Вологодската област и двамата са бели. „По майчина линия през поколение е имало мургави роднини. Например, дядо му е бил мургав и със ситни къдрици, гледам го на снимка от фронта. Прапрадядо му, струва ми се, също е бил тъмнокож, местните го наричали циганин. А той е бил свещеник. В семейството дори се разказваха истории за кръвно родство с Пушкин“, разказва съпругата Ирина.Интересното е, че историята на Игор стана известна само благодарение на чуждестранния сериал. Но „Чернобил“ на НВО фокусира вниманието на хората и към други неща. Например, много години руските и чуждестранните издания пишеха за подвига на ликвидаторите, които са загинали, предотвратявайки втори взрив в централата.Впрочем, сериалът оказа много силно влияние на зрителите по целия свят. И руснаците много се учудват на това – нали чужденци го заснеха, а се получи толкова реалистично и убедително.", "date": "2019.06.15", "title": "Чернобил и тъмнокожият ликвидатор Игор Хиряк"}
{"url": "https://offnews.bg/futbol/lagerat-na-levski-v-dobrinishte-prikliuchi-705456.html", "text": "Левски приключи своя първи лагер в Добринище.Днес \"сините\" отново тренираха двуразово, а утре тимът на Петър Хубчев се прибира в София, като за неделя треньорският щаб е предвидил занимание на стадион \"Виваком Арена Георги Аспарухов\"Втората част от предсезонната подготовка стартира на 18.06.2019 година, когато отборът ще отпътува за Австрия. Там \"сините\" ще останат до 02.07.2019.Предвидените контроли на австрийска земя са следните:23.06. срещу Ред Бул Бразил25.06. срещу Зенит (Санкт Петербург)01.07. срещу Тюркгюджю-Атаспор (Мюнхен)02.07. срещу Йънг БойсНа 03.07 тимът се прибира и ще се подготвя в София до началото на официалните срещи.", "date": "2019.06.15", "title": "Лагерът на Левски в Добринище приключи"}
{"url": "https://offnews.bg/tenis/serina-uiliams-uchi-dashteria-si-na-afrikanski-traditcii-705443.html", "text": "Американската тенисистка Серина Уилямс посвети част от времето си, за да научи дъщеря си Алексис как да сплита косата си в духа на африканските традиции.\"Тази традиция е започнала в африканското племе химба от Намибия.Тя е вековна, като по този начин са се различавали представителите на различни племена.Това занимание е отнемало време, но е било важно за социализацията.По-големите са сплитали косите на малките, които са се учели и пренасяли традицията от поколение на поколение. Сега съм горда, че мога да я предам на своята дъщеря\", написа 37-годишната Уилямс, която стана майка за първи път на 1 септември 2017 година.Любопитното е, че наскоро Серина се забърка в скандал на \"Ролан Гарос\", като заради капризите й организаторите прекъснаха пресконференцията на Диминик Тийм и го призоваха да напусне залата.Всички се обърнаха срещу Уилямс, а ръка за помирение пръв протегна засегнатия Тийм, като й предложи да играят на двойки.Обикновено след всеки скандал Серина използва ролята си на майка, за да смекчи настроенията срещу себе си и и този път не изневери на стила си.", "date": "2019.06.15", "title": "Серина Уилямс учи дъщеря си на африкански традиции"}
{"url": "https://offnews.bg/sviat/pochina-italianskiat-rezhisior-franko-dzefireli-705442.html", "text": "Почина световноизвестният италиански режисьор Франко Дзефирели. Той е починал на 96-годишна възраст.Франко Дзефирели има две номинации за \"Оскар\" и е носител на наградите БАФТА и \"Еми\". Дзефирели е заснел над 30 филма. Дебютът му като режисьор е с филма „Укротяване на опърничавата“ през 1967 г. с Елизабет Тейлър и Ричард Бъртън.Сред известните му филми са още „Ромео и Жулиета“ от 1968 г., „Хамлет“ от 1990 г., „Отело“, „Чай с Мусолини“, „Калас завинаги“ и много други. Поставил е и над 100 опери. ", "date": "2019.06.15", "title": "Почина италианският режисьор Франко Дзефирели"}
{"url": "https://offnews.bg/futbol/fenovete-na-cherno-more-se-raztcepiha-zaradi-skandala-s-poligrafa-705446.html", "text": "Националният фенклуб на Черно море излезе с официална позиция относно разразилия се скандал с футболистите на отбора, които бяха изгонени заради съмнения за симулативна игра.Шестима футболисти бяха отстранени от отбора преди гостуването на Лудогорец в последния кръг, като за мотив послужиха резултати от проведен детектор на лъжата, който ги уличава в симулативна игра в мача с ЦСКА в началото на месец май.Уличените отрекоха твърденията, като извадиха резултати от втори полиграф. Любопитното е, че един от т.нар. уличени (вратарят Георги Китанов) дори не е бил в групата за мача с ЦСКА, но това са детайли. Декларацията беше посрещната с недоверие от част от привържениците на Черно море, които не вярват в написаното и призовават ръководството най-сетне да вземе отношение, каквито и да са последствията от действията им.Ето какво пишат верните фенове на Черно море:, пишат привържениците на Черно море.Шефовете на клуба все още пазят мълчание, макар чрез изпълнителния директор Марин Маринов пред \"Меридиан Мач\" да бяха обещали да излязат с декларация по случая.", "date": "2019.06.15", "title": "Феновете на Черно море се разцепиха заради скандала с полиграфа"}
{"url": "https://offnews.bg/112/poredna-katastrofa-v-stolitcata-23-godishna-zhena-zagina-obnovena-705454.html", "text": "Жена е загинала след катастрофа на бул. \"Възкресение\" и бул. \"Никола Мушанов\", съобщиха от пресцентъра на МВР. Сигналът за катастрофиралия автомобил е подаден към 20.30 часа. Пострадалата е откарана в болница, но е починала.Катастрофиралият автомобил е блокирал движението на трамваите 11 и 22. Предстои да бъде изтеглен с кран от трамвайните релси. На мястото на инцидента започва оглед и до приключването му движението в района ще бъде ограничено.", "date": "2019.06.15", "title": "Поредна катастрофа в столицата, 23-годишна жена загина (обновена)"}
{"url": "https://offnews.bg/sviat/vanshno-niama-postradali-balgari-pri-pozhara-v-sitonia-705447.html", "text": "По информация на генералното консулство на България в Солун Няма данни за пострадали българи по време на пожара, разразил се и потушен по-рано днес в южната част на халкидическия полуостров Ситония, край курортното село Каламици, съобщиха от българското външно министерство. Служителите в генералното консулство на България в Солун не са регистрирали и сигнали на български граждани, търсещи съдействие от дипломатическата мисия във връзка с инцидента.След разговор между българските дипломати и представител на противопожарната служба в град Полигирос е уточнено, че възникналият в събота сутрин пожар е потушен към обяд, а властите са оставили на място противопожарни коли и огнеборци. Проверка на дипломатическата ни мисия в най-близко намиращия се къмпинг потвърждава, че никой от гостите на курорта не е пострадал, нито има нужда от съдействие.Генералното консулство на Република България в Солун остава на разположение за съдействие в извънредни ситуации на телефон +30 2310 829 210 и +30 2310 869 520 в извънработно време.", "date": "2019.06.15", "title": "Външно: няма пострадали българи при пожара в Ситония"}
{"url": "https://offnews.bg/sviat/aziatski-lideri-v-dushanbe-se-razbraha-za-obshta-borba-s-terorizma-705444.html", "text": "Турция призовава всички страни да уважават резолюциите на ООН, историческия и правен статус на Йерусалим, заяви президентът Реджеп Ердоган, цитиран от Анадолската агенция.Той участва в 5-ата среща на азиатските лидери за мир, сигурност и стабилност в Азия в таджикската столица Душанбе. Според него Анкара поддържа активната си позиция по въпроса за урегулирането на палестино-израелския конфликт, който е още един остър проблем в региона. Дълг на човечеството е палестинците да бъдат спасени от окупацията, от жестокото и несправедливото отношение, отбеляза президентът.„Турция се стреми да гарантира мира, стабилността и разцвета в региона. Анкара прави всичко възможно войната в съседна Сирия да приключи и да се осигури стабилността. Ние предоставихме убежище на почти 4 милиона сирийски бежанци. Въоръжените сили на Турция нанесоха мощен удар върху терористите от Ислямска държава и кюрдските въоръжени отряди от ПКК по време на трансгранични операции. Територия от близо 4 000 кв.километра е прочистена от терористите. От Турция обратно в Сирия се завърнаха 330 000 бежанци“, отчете Ердоган.Той отбеляза, че Анкара подкрепя усилията за осигуряване на мира и прекратяване на насилието в Афганистан. Конференцията „Сърцето на Азия“ за Афганистан ще се състои в Истанбул през 2019 г. и ще бъде посветена именно на този въпрос, допълни турският лидер. Според него тероризмът и екстремизмът набират все по-голяма сила по света.„Трябва да подчертая, че терорът и насилието нямат никакво оправдание. Много е важно да се придържаме към решителна и твърда позиция по този въпрос. Политиката на унищожаване на една терористична организация с ръцете на друга ще доведе до още по-големи кръвопролития, насилие и окупация. За съжаление, ситуацията в Сирия е нагледно доказателство за това“, посочи Ердоган.Участниците в 5-ата среща на азиатските лидери обсъдиха военно-политически, икономически, хуманитарни и екологични въпроси, и определиха бъдещите си цели. Те бяха посрещнати от президента на Таджикистан Емомали Рахмон в двореца „Навруз“. „Заради ръста на тероризма, екстремизма, международната организирана престъпност, незаконния трафик на наркотици и киберпрестъпленията, международната и регионалната сигурност остават под постоянна заплаха“, посочи домакинът.Китайският лидер Си Дзинпин заяви, че търговските спорове трябва да се решават на основата на консултации и при спазване на многостранни правила, а не на базата на едностранни подходи и протекционизъм. Той подчерта, че Пекин се стреми да урегулира териториалните спорове по мирен път и да понижава напрежението в горещите точки чрез диалог. „Китай ще продължи да укрепва приятелското сътрудничество с различните страни на базата на 5-те принципа на мирното съжителство, да развива мирното урегулиране на териториалните и морските спорове със съответните страни, и ще настоява за разрешаване на проблемите в горещите точки на региона по пътя на диалога и консултациите“, посочи Си Дзинпин.Новият президент на Казахстан Касим-Жомарт Токаев отбеляза, че в Азиатския регион особена тревога предизвикват растящите заплахи за сигурността, идеологическите и етнорелигиозните противоречия. Той определи като неотложна задачата за изработването на съвместни системни подходи за противодействие на международния тероризъм.В работата на лидерската среща в Душанбе участваха и президентите на Турция Ердоган и на Русия Владимир Путин, на Иран хасан Рухани, на Узбекистан Шавкат Мирзьоев, на киргизстан Сооронбай Жеенбеков, на Бангладеш Абдул Хамид, на Шри Ланка Майтрипала Сирисена, премиерите на Афганистан Абдулла Абдулла, на Азербайджан Новруз Мамедов и на Камбоджа Хан Чуон. Освен тях в двореца на съвещанието бяха високопоставени представители на Бахрейн, Виетнам, Египет, Израел, Индия, Йордания, Ирак, Катар, Южна корея, Монголия, ОАЕ, Пакистан, Палестина, Тайланд, Беларус, Индонезия, САЩ, Филипини, Малайзия, Украйна и Япония, както и на ООН, ОССЕ и др.", "date": "2019.06.15", "title": "Азиатски лидери в Душанбе се разбраха за обща борба с тероризма"}
{"url": "https://offnews.bg/drugi/padna-rekord-na-obikolkata-na-vitosha-705439.html", "text": "За първи път в историята планината Витоша бе обиколена за по-малко от 4 часа с велосипед. Уникалният рекорд бе записан срещу името на Александър Алексиев, който финишира за 3.55:44 ч.Освен суперпостижението, представителят на клуб „Велораптър“ защити титлата си от миналата година като подобри с близо четвърт час собствения си рекорд на трасето. Това е трета победа на Александър при трите му участия досега. При жените триумфира представител на същия велоклуб – Христина Козарева отнесе конкуренцията с близо 26 минути разлика, като остана само на 52 секунди от върховото постижение.Близо 3000 са общо участниците в тазгодишното издание на Обиколката на Витоша, която отново е част от инициатива „София – европейска столица на спорта“.Стартът на колоездачите бе даден на зазоряване - още в 6 ч. в съботната сутрин от Дончо Барбалов, зам.-кмет на София. След това огромната колона велосипедисти се източваше близо 8 минути към бул. „България“ в посока Бояна и после нагоре по пътя към Златните мостове.Веднага след старта група от трима дръпна мощно напред и на 25-ия км Александър Алексиев, Емил Стойнев и Лъчезар Ангелов вече водеха с 2 минути пред останалите. Последва атака на Алексиев и по средата на дистанцията той направи 2-минутна разлика пред Стойнев и Ангелов, която на 75-ия км Стойнев бе увеличена на 3.35 мин. Тук някъде стана ясно, че Алексиев ще защити титлата си от миналата година, въпросът бе дали ще падне рекордът на трасето.В последните километри Александър караше с „динозавърско“ темпо за да финишира с уникален рекорд и да стане първият в историята обиколил Витоша под 4 часа. Резултатът му 3.55:44 ч. е с над 14 минути по-добър от досегашното върхово постижение, което също бе негово от миналата година. Втори, на 1.20 мин. след шампиона завърши Емил Стойнев, защитил позицията си от предишното лято. Бронзът бе Лъчезар Ангелов, финиширал на близо 12 минути след победителя.Първите трима са представители на клуб „Велораптър“ и записаха времена под досегашния рекорд. Очакваното с интерес представяне на Николай Михайлов не се състоя, тъй като единственият българин участник Giro d’Italia се отказа от старт в последния момент.„Щастлив съм с третата победа при третото си участие тук. Защитих титла от миналото лято, но по-важното е че завърших под 4 часа. Бях си поставил за цел 3.45 ч., малко не достигна, но ще оставя този рекорд за следващата година. От Мъглиж съм и в последно време се насочих към планинските колоездачни състезания. Днес времето бе перфектно, а и трасето предимно сухо, само на две три места преди финала бе по-влажно. Сега насочвам усилия към следващите цели: Балканиадата, Европейското първенство в Чехия и престижен шампионат в Румъния през август,“ заяви след победата си днес Александър Алексиев.При жените една бе над всички, при това с огромно превъзходство. Христина Козарева потегли много мощно и на 30-ия км вече бе на 4 минути пред останалите. Преднината й се увеличаваше прогресивно за да достигне впечатляващите 26 минути на финала. Времето на Козарева е 5.13:03 ч., като само 52 секунди не й достигнаха да подобри постижението на Анелия Карагьозян от 2016 г – 5.12:11 ч.. Втора днес финишира Лили Ангелова с 5.39:41, трета е Ася Борисова 5.53:54 ч.“Изненадана съм от голямата разлика, с която победих. Това е осмото ми участие, толкова са ми и титлите. Можех да финиширам и по-бързо, но на три пъти падах, за щастие без сериозни последици. Трасето бе много добро, времето също бе с нас. Освен с колелото, съм участвала и в дуатлона, често стартирам в планински бягания,“ каза след финала победителката Христина Козарева.При дуатлонистите след първото изпитание - 100 км колоездене - води Тодор Ангелов финиширал с велосипеда за 4.49:32 ч. Тази нощ той и останалите супер смелчаци ще потеглят и с бегачите за нови 100 км.Над 100 ще опитат супер предизвикателството „200 км“ - да обиколят Витоша първо с велосипед и след това пеша. Завършилите колоездачи ползват „екстрите“ на веломивка и душ веднага след финала, осигурени от „Софийска вода“, която ще раздаде на призьорите и ваучери за над 3000 лв.. Общият награден фонд е над 10 000 лв. Това лято на старт в Обиколката на Витоша застават представители на 29 държави, част от тях с цели отбори. Чужденците са 112, сред тях служители на много посолства у нас.Награждаването на колоездачите е днес в 16 ч. в зоната на старт финала на паркинга пред резиденция Бояна до входа на базата на БФС, откъдето тази нощ, точно в 23.59 ч. ще потеглят и бегачите. Метеопрогнозата е за ясно и тихо време, тъй че най-добрите сред тях се очаква да финишират около 8.00 ч. в неделната сутрин. Проявата отново е обявена за „състезание без боклук“, поради което участниците се приканват да си носят свои бутилки за вода, да не използват пластмасови чаши за еднократна употреба и да прибират отпадъците си по време и след състезанието. И това лято за постигане на тази цел ще помагат доброволците по инициативата „Спри Използването на Пластмасови Изделия за Еднократна Употреба“.В зоната на старт/финала организаторите са подготвили сетове с приятни изненади, игри и забави, където участниците ще могат да релаксират, а гости и зрители да прекарат приятни часове. По трасето са изградени 12 освежителни и подкрепителни пункта. Тази година ръководството на Природен парк Витоша даде разрешение маршрутът на Обиколката на Витоша да бъде „осиновен“, което означава, че маркировката и табелките вече ще могат да се поддържат и ползват от всички желаещи целогодишно.Можете да следите резултатите в реално време на следния линк: https://racetimingbg.com/live-results/Още много информация ще намерите в сайта на Витоша100 на следния линк: http://vitosha100km.bg/", "date": "2019.06.15", "title": "Падна рекорд на Обиколката на Витоша"}
{"url": "https://offnews.bg/112/dvama-pochinaha-sled-sblasaka-na-hemus-postradalite-politcai-patuvat-705445.html", "text": "Тримата полицейски служители, пострадали при катастрофата на автомагистрала \"Хемус\", се транспортират към софийска болница, съобщиха от МВР.Двама души от другия автомообил са починали - 68-годишният водач на път за болница, а жена на 66 г. в медицинско заведение. Предстои да бъдат изяснени причините, довели до тежкия пътен инцидент. По първоначални данни, водачът на Рено \"Меган“ е загубил контрол над автомобила, навлязъл е в насрещното платно и е последвал челен удар с полицейския \"Опел Астра“. Пробите за алкохол на тримата полицейски служители са отрицателни, взета им е кръвна проба за анализ. По случая е образувано следствено дело.Тежката катастрофа е станала около 12,30 ч. на слизане от \"Хемус\" в района на стрелките за Варна и Русе след Ябланица, движението в участъка е затруднено, предаде Радио „Фокус“ по-рано днес.", "date": "2019.06.15", "title": "Двама починаха след сблъсъка на Хемус, пострадалите полицаи пътуват към болница в София"}
{"url": "https://offnews.bg/obshtestvo/vissh-isliamski-duhovnik-ot-turtcia-otkri-dzhamia-v-haskovo-705448.html", "text": "Ръководителят на Комитета по религиозните въпроси /Дианет/ проф.д-р Али Ербаш се включи в официалната церемония по откриването на ремонтираната Ески джамия в Хасково.Това е най-старата действаща джамия на Балканите, строена през 1394 г. и обявена за паметник на културата през 1968 г. За събитието освен висшият ислямски духовник от Анкара, в града пристигнаха посланикът на Турция у нас Хасан Улусой, главният мюфтия на мюсюлманите в България Мустафа Хаджи, председателят на Висшия мюсюлмански съвет Ведат Ахмед, мюфтии от балканските страни. Присъстваха и зам.-областният управител на Хасково д-р Стефка Здравкова, кметът на общината Добри Беливанов и граждани.Гостът от Турция получи от местния районен мюфтия рамкирана снимка на 625-годишния мюсюлмански храм. В словото си Али Ербаш предаде поздравленията от турския президент Реджеп Ердоган. След тържествената част по откриването се проведе традиционната обедна молитва.рамът е бил затворен за основен ремонт, продължил близо 2 години, средствата са осигурени от Главното мюфтийство, съобщава сайтът Haskovo.net. Ремонтните работи били извършени от майстори дърворезбари от Македония.Дианетът е ключова институция в Турция със 117 000 служители и откакто Ердоган е на власт, той е инструмент за външната политика на Анкара сред турскоезичните общности в Европа и света. Бюджетът на този комитет по религиозните въпроси за 2019 г. е 2,1 млрд.лири и е 5 пъти по-голям от този на MIT – агенцията за разузнаването. Държавната му издръжка за тази година бе увеличена с 34,4%, докато тази за министерството на науката и технологиите бе орязана с 56%.", "date": "2019.06.15", "title": "Висш ислямски духовник от Турция откри джамия в Хасково"}
{"url": "https://offnews.bg/temida/aezh-prokuraturata-dalzhi-otgovori-za-razsledvaneto-sreshtu-bivola-705450.html", "text": "Асоциацията на европейските журналисти – България се обърна с призив към Върховната касационна прокуратура да обясни детайлите около проверката срещу двама журналисти от сайта Биволъ. Това съобщи организацията в сайта си в събота и подчерта, че ще продължи да наблюдава случая, както и да внимава дали се спазват всички законни права на двамата разследващи журналисти.В рамките на тази проверка Асен Йорданов е бил разпитван над три часа от полицията в четвъртък. Вчера стана известно, че прокуратурата проверява имотното състояние на създателите на \"Биволъ\" Асен Йорданов и Атанас Чобанов. През последните няколко месеца двамата изнесоха разтърсващи данни за имотите на хора във властта, в това число и на главния прокурор Сотир Цацаров, а публикациите им предизвикаха редица оставки. Според полицията проверката е след сигнал от неправителствената организация БОЕЦ /България Обединена с Една Цел/, но оттам отричат категорично това. В сайта си БОЕЦ съобщи на 13 юни, че тогава едновременно в Главната дирекция на Националната полиция са били призовани както Асен Йорданов, така и председателят на сдружението Георги Георгиев. Георгиев твърди, че сигналът е изфабрикуван от прокуратурата и е \"фалшив и неистински, с цел да удари биволите и да дискредитира БОЕЦ\". \"Когато се предприемат подобни действия срещу журналисти и особено срещу такива, които разследват предполагаеми злоупотреби, извършени от високопоставени представители на държавата, включително и от ръководители на прокуратурата, е абсолютно необходимо да бъде показано на обществото, че не става дума за ответна репресия от страна на властите върху неудобни за тях журналисти\", е подчертано в призива на АЕЖ.Няколко безуспешни опита да се свържат с говорителя на Главната прокуратура Румяна Арнаудова са направили представители на асоциацията. Те поставят редица въпроси от важно обществено значение - с данни за какво престъпление разполага прокуратурата, какъв е предметът на проверката и на какъв етап се намира тя; какво е наложило двамата журналисти да бъдат разследвани от Върховната касационна прокуратура като орган от най-висша инстанция, а не от районните или окръжни прокуратури по постоянен адрес, които по правило би следвало да са компетентни; на какво основание ВКП е иззела компетентността на районната или окръжната прокуратура за проверка по случая?АЕЖ пита още има ли значение фактът, че посоченият като подател на сигнала отрича да го е подавал, дали  прокуратурата отчела това обстоятелство и придава ли му значение в хода на проверката. Има и персонален въпрос към главния прокурор Сотир Цацаров - в течение ли е той с проверката и има ли отношение към нея? До момента Съюзът на българските журналисти не е реагирал по никакъв начин.", "date": "2019.06.15", "title": "АЕЖ: Прокуратурата дължи отговори за разследването срещу Биволъ"}
{"url": "https://offnews.bg/obshtestvo/gdbop-nikade-ne-e-spiran-internetat-705427.html", "text": "„Интернет има в градовете Петрич, Сандански, Бургас и Кърджали. В Гоце Делчев, Дупница и Кюстендил се твърди, че разпространената интернет услуга е била спряна. Не са изземани устройства, които имат отношение към осигуряване на свързаност на потребителите. И в момента в голямата част от проверяваните дружества има доставка на интернет. Нямам представа каква е причината в градовете Гоце Делчев, Дупница и Кюстендил да няма свързаност с интернет”. Това заяви Явор Колев, началник отдел „Киберпрестъпност”, на брифинг на ГДБОП за акцията срещу кабелното пиратство.Той допълни, че при акцията са били иззети само устройства, които имат отношение към разпространението на телевизионни програми. Легалната дейност на операторите по разпространение на интернет не е била засегната.„Нашата работа продължава по противодействие на престъпленията срещу интелектуалната собственост и други престъпления, свързани с това нелегално разпространение“, допълни той. В момента се извършват проверки на голяма част от кабелните оператори по отношение на авторските права. В тези проверки са включени както представители на отдел „Киберпрестъпност“ на ГДБОП, така също и представители на Министерство на културата, КРС, НАП.Има образувани досъдебни производства, иззети са доказателства, техника и документация, делата са по два текста - за данъчни, финансови престъпления, а също и за престъпления срещу интелектуалната собственост, ще бъдат повдигнати обвинения срещу управителите на тези дружества\", поясни Явор Колев.", "date": "2019.06.15", "title": "ГДБОП: Никъде не е спиран интернетът"}
{"url": "https://offnews.bg/zdrave-i-krasota/kolko-plastmasa-iziazhdame-godishno-705389.html", "text": "Всяка година хората вдишват, изпиват или изяждат средно около 75-120 хиляди микрочастици пластмаса. Най-често вредните вещества попадат в организма на човека при консумация на риба или при пиене на вода от пластмасова бутилка.Изследването е на канадски учени, които са анализирали хранителните навици на жителите на мегаполисите и са съпоставили научните данни за концентрацията на микропластмаса в хранителните продукти. Резултатите сочат, че жителите на развитите страни поглъщат с храната и водата около 40-60 хиляди микрочастици пластмаса (с размер по-малък от 5 мм). Още 35-60 хиляди частици се вдишват с въздуха.Защо са толкова много? Съществуват данни, че на всеки 100 км преход от гумите на колата във въздуха се отделят около 20 г пластмасов прах. Той попада във въздуха, отмива се с дъжда в канализацията, включва се в екосистемата и оттам в организма на животните и рибата, които човекът консумира.Изследванията показват, че микропластмасата уврежда стомашно-чревния тракт и черния дроб. Влияе негативно върху ендокринната система, може да предизвика чревно възпаление и дори рак на дебелото черво.Канадските специалисти прогнозират, че скоро тези микрочастици ще присъстват във всички продукти. Все пак има възможност да се намали скоростта им на натрупване в организма. Достатъчно е да спрем да пием вода от пластмасови бутилки.", "date": "2019.06.15", "title": "Колко пластмаса изяждаме годишно"}
{"url": "https://offnews.bg/obshtestvo/831-kandidat-studenti-sa-na-izpit-po-himia-v-su-705438.html", "text": "В 14.00 часа в 224 аудитория в Ректората на Софийския университет започна изпитът по химия, за който са подали заявления 831 кандидат-студенти.В присъствието на заместник-ректора на Алма матер проф. Ренета Божанкова, председателя на изпитната комисия доц. Кръстанка Маринова от Факултета по химия и фармация и председателя на изпитната комисия проф. Иво Грабчев от Медицинския факултет кандидат-студенти изтеглиха вариант № 1 на теста в компонент 1 на изпита и темата „Разтвори\" в компонент 2, който е задължителен само за желаещите да кандидатстват в специалност „Медицина\".Проф. Ренета Божанкова приветства кандидатите и им пожела успешна работа. Тя ги поздрави за смелостта и решителността им да се справят отлично на днешния изпит и да станат студенти на Софийския университет. Тя им пожела да имат такъв резултат, че техните семейства и учители да бъдат горди с тях.Доц. Кръстанка Маринова и проф. Иво Грабчев също поздравиха кандидат-студентите и им пожелаха успех.Специалностите, в които се кандидатства с успешно издържан изпит по химия са:„Физика\", „Инженерна физика\", „Ядрена техника и ядрена енергетика\", „Физика и математика\", „Астрофизика, метеорология и геофизика\", „Физика и информатика\", „Медицинска физика\", „Комуникации и физична електроника\", „Квантова и космическа теоретична физика\", „Фотоника и лазерна физика\", „Оптометрия\", „Физика на ядрото и елементарните частици (на английски език)\", „Компютърно инженерство\", „Учител по природни науки в основна степен на образованието\", „Химия\", „Химия и английски език\", „Химия и физика\", „Химия и информатика\", „Екохимия\", „Компютърна химия\", „Ядрена химия\", „Инженерна химия и съвременни материали\", „Биология и химия\", „Геология\", „Медицинска сестра\".С успешно положени изпити по биология и по химия бъдещите студенти могат да кандидатстват за специалностите „Фармация\" и „Медицина\".", "date": "2019.06.15", "title": "831 кандидат-студенти са на изпит по химия в СУ"}
{"url": "https://offnews.bg/volejbol/volejbolnata-printcesa-na-balgaria-se-zavrashta-705425.html", "text": "Звездата на женския национален отбор по волейбол Елица Василева, която страдаше от контузия, поднови тренировки с разширената група на българската селекция.Част от състезателките се готвят в София, докато младата формация на селекционера Иван Петков играе във волейболната Лига на нациите, като постигна първа победа от 12 мача преди дни.Василева ще се завърне официално в игра за олимпийската квалификация в началото на август срещу САЩ, Аржентина и Казахстан, информира \"24 часа\".В момента женският ни национален отбор играе и без капитанката си Христина Русева, която очаква най-щастливия миг в живота си - раждането на първото си дете. Тя най-вероятно ще се завърне в представителния тим през 2020 година.Момичетата на Иван Петков играят битките си срещу най-добрите 15 отбора в света в Лигата и без настоящата си капитанка Лора Китипова. Тя започна битките в Русе, въпреки че не бе в оптимално състояние, но се оказа, че здравословни проблеми са й\r\n\r\nпопречили за пълноценно участие, след което и окончателно са я извадили от игра. Очаква се все пак и тя да бъде възстановена до олимпийската квалификация.", "date": "2019.06.15", "title": "Волейболната принцеса на България се завръща"}
{"url": "https://offnews.bg/turizam/kashti-za-gosti-shte-vrashtat-na-darzhavata-10-miliona-leva-705451.html", "text": "Проверките по къщите за гости, финансирани с европейски средства, които стартираха в началото на месеца и ще продължат до края му, установиха нарушения в 32 от досега посетените обекти, предаде Нова тв.Собствениците на 32 къщи ще трябва да върнат на държавата 10 милиона лева, са констатирали до момента съвместните екипи от експерти от земеделското министерство и ДФ „Земеделие“. В събота са били инспектирани вили в „Цигов чарк” и Велинград.Посещението на инспекторите в курортния комплекс „Цигов чарк” е било след сигнал, че служителка на ДФ „Земеделие” е кума на дъщерята на собственичката и е съдействала фамилията да спечели проекта, за който финансирането по програмата „Развитие на селските райони“ възлиза на повече от 234 000 лева. Собственичката Мария Радиловска категорично е отрекла, че дъщеря й е свързана с бизнеса.Установено е, че въпросната служителка е назначена във Фонд „Земеделие” в деня, в който проектът е платен. На място било констатирано, че къщата извършва туристическа дейност – приела е посетители от над 45 държави.Пак по сигнал проверяващите се появили в къща във Велинград. „Близки до или свързани лица, близки до кмета на община Велинград, са собственици на тази къща за гости, която, според сигнала, не функционира по предназначение”, твърди пред камерата Калоян Костадинов, зам.-изпълнителен директор на ДФ „Земеделие“.Служители в обекта, както и самият кмет Костадин Коев, отричат да има такава връзка. Коев казва, че тя е собственост на негов приятел. Но дори и в почивния ден в къщата няма туристи, поне докато проверяващите са там. Става ясно, че част от помещенията не са ползвани, а цените са в пъти завишени.Според зам.-шефа на ДФ „Земеделие“ Костадинов собствениците ще понесат санкция евентуално заради това, че не си изпълняват бизнес плана, който е заложен при кандидатстването по проекта. Над 60 сигнала за неправомерно получени европейски средства са постъпили досега във фонда.Проверките в къщите за гости ще продължат до края на месеца, те обхващат 280 обекта.", "date": "2019.06.15", "title": "Къщи за гости ще връщат на държавата 10 милиона лева"}
{"url": "https://offnews.bg/kultura/liubovni-pisma-na-lenard-koen-do-marien-biaha-prodadeni-za-876-000-dol-705419.html", "text": "Колекция от над 50 любовни писма от канадския музикант и писател Ленард Коен до жената, вдъхновила песента \"Сбогом, Мариен\", бяха продадени на търг за 876 000 щатски долара, съобщава Нова телевизия.Някои от писмата достигнали 5 пъти по-висока от прогнозираната от организаторите на търга цена.Писмата са писани по време на връзката на Ленард Коен с норвежката Мариен Илен през 60-те години, когато Коен осъществява прехода от неуспешен поет до известен музикант.Двамата се срещат на гръцкия остров Идра през 1960 г. Тя става вдъхновение за няколко песни на Коен, най-известната от които е Сбогом, Мариен (So Long, Marianne) от 1967 г.Илен почина от левкемия през лятото на 2016 г. Ленард Коен почина от същата болест през есента на същата година.", "date": "2019.06.15", "title": "Любовни писма на Ленард Коен до Мариен бяха продадени за 876 000 долара"}
{"url": "https://offnews.bg/zdrave/ekip-ot-11-lekari-ot-3-bolnitci-v-stara-zagora-spasiha-dete-705421.html", "text": "11 лекари от 3 болници в Стара Загора с общи усилия успяха да спасят живота и ръката на 5-годишно дете, съобщава Нова телевизия.Малкият Георги от Казанлък вече е добре, след като стъкло прерязва артерия, сухожилия и нерви на дясната му ръка. Преди седмица състоянието на 5-годишния Георги е критично, но днес усмивката отново грее на лицето му.Инцидентът се случил вкъщи, докато Георги играел със сестра си на криеница. „Ударих се в едно стъкло и се порязах”, разказва Георги.Детето получава изключително сериозна травма на ръката и е транспортирано в Стара Загора.„Може да се опише като тежка травма, прорезна, като парциална ампутация за съжаление през китката, дланта и предмишница, с неправилна форма, с много фрагментации на реновата площ и за съжаление доста тежко увредени основни структури на китката и ръката”, обясни д-р Павел Атанасов.„На практика до коста бяха достигнали, като проникване отделните разрези, които, за съжаление, се бяха обединили в една обща рана”, обясни д-р Антон Елкин.„Първото, което ни направи впечатление, че бяха много притеснени близките. Уплашени. Раната кървеше, въпреки че я бяха превързали в Казанлък”, разказва д-р Иван Неделчев.„Успяхме по някакъв начин да успокоим родителите”, допълва д-р Исам Ал Атар.Детето е било с реална опасност за живота. Срязани са сухожилия и нерви на ръката, а заради срязана артерия е загубило и много кръв.„Реално погледнато, детето беше в един хеморагичен шок. Той е шок, който се дължи на масивна кръвозагуба. Тъй като това е малко дете. Обемът изобщо на циркулиращата кръв в едно здраво дете не е голям, а при артериална травма имаме масивна кръвозагуба. Сама по себе си една такава кръвозагуба, може много бързо да коства живота на едно дете. Изобщо на всеки един човек”, обясни д-р Антон Елкин.„При тази голяма травма, опасността беше на лице. За негово щастие направихме всичко необходимо, цял мултидисциплинарен екип, за което, малкият Георги днес е вкъщи с ръчичка жив и здрав”, обяснява д-р Павел Атанасов.Събират се лекари от две болници. Координацията става изключително бързо и започват 5 часова операция.„Всяка една такава операция е голямо предизвикателство. Анатомичните, физиологичните особености при децата, тъй като техният организъм е не напълно узрял има си специфика на всяка една интервенция като необходимост за провеждане. И колкото и да сме професионалисти винаги си има малко нотка на притеснение при всеки един от нас”, обяснява д-р Елкин.„Съдовите структури са значително малки. Говорим за 2-3 милиметра съдове, които се работят под микроскопски контрол, много екзактно, бавно и всяка грешка би коствала голяма травма и загуба евентуално на крайника”, обяснява д-р Павел Атанасов.На петия ден след инцидента, детето е изписано от отделението по „Съдова хирургия“ с възстановен 95% двигателен обем на ръката. А малчуганът коментира, че вече е приятел с лекарите.„Много, много благодаря на лекарите, които ми спасиха ръката”, заявява Георги.", "date": "2019.06.15", "title": "Екип от 11 лекари от 3 болници в Стара Загора спасиха дете"}
{"url": "https://offnews.bg/obshtestvo/vitceprezidentat-iliana-jotova-pozdravi-samokovskata-gimnazia-konstan-705423.html", "text": "Вицепрезидентът Илияна Йотова бе официален гост на честването на 125-ата годишнина от създаването на Самоковската гимназия „Константин Фотинов“. „Не са много училищата в България с такава славна история. Преди 125 години възрожденци с любов, патриотизъм и мисъл за просвещението на българския народ, превръщат Самоков в център на просвещението. Те не са останали само в книгите, има ги и днес. Съвременните възрожденци са учителите“, изтъкна в приветствието си вицепрезидентът.„Много ви дължи българското общество. Често пъти трудът ви не е оценяван. Признанието не се измерва само с финанси. Трябва друг поглед на обществото към учителското дело“. С тези думи Илияна Йотова се обърна към учителите, като подчерта, че тяхната задача става все по-трудна. „Трябва да се борите с много предизвикателства, докато изграждате личности. Срещу вас са силната конкуренция на интернет, изобилието от информация, фалшивите новини, най-страшното – фалшивите ценности“, заяви Илияна Йотова.Вицепрезидентът посочи, че гимназия „Константин Фотинов“ 125 години ражда не само добри професионалисти и учени хора, но преди всичко истински българи и силни личности с критичен поглед към живота.„Ние, родителите, трябва да бъдем съюзници на българския учител особено сега, когато агресията залива класните стаи, децата ни са все по-отчуждени и общуват помежду си чрез електронните устройства и по-малко с душите си“, изтъкна Илияна Йотова.На учениците вицепрезидентът пожела да бъдат горди българи и никога да не ги напуска възрожденският дух, който още витае по коридорите на гимназията.", "date": "2019.06.15", "title": "Вицепрезидентът Илияна Йотова поздрави Самоковската гимназия 'Константин Фотинов' за 125-годишнината ѝ"}
{"url": "https://offnews.bg/sviat/za-5-minuti-konstitutcionniat-sad-v-moldova-otmeni-vsichkite-si-reshen-705449.html", "text": "На извънредно заседание в събота, продължило не повече от 5 минути, Конституционният съд в Молдова отмени всички свои решения, които доведоха до двувластие и непризнаване на новото правителство, съобщава Интерфакс.„Във връзка с това, че върху Конституционния съд се оказва натиск и не е бил свободен при приемането на решенията си, и съобразно клаузите в Кодекса на конституционната юрисдикция, Конституционният съд постанови отмяна на всички свои решения, приети в периода 7-9 юни 2019 г., е заявил председателят на съда Михай Поалелунж. Решението е окончателно и не подлежи на обжалване.Става дума за решенията, които засягат разпускането на парламента, провеждането на предсрочни избори, признаването за незаконно назначението на парламентарния шеф Зинаида Гречан и сформирането на правителството на Майя Санду. „Всички съмнителни юридически тълкувания, които доведоха до възникването на политическа и институционална криза в Молдова, са отменени. Политическата и конституционалната криза бяха преодолени!“, съобщи във Фейсбук Поалелунж.Вчера вечерта властта в Молдова напълно премина в ръцете на новото правителство начело с лидерката на десния блок Майя Санду. В събота се състоя първото заседание на кабинета, след което премиерката и президентът Игор Додон представиха новите министри.На 14 юни молдовското правителство, сформирано от Демократичната партия на 20 януари 2016 г., подаде оставка. Така въпросът за двувластието в страната бе решен в полза на новия кабинет, сформиран на 8 юни от Партията на социалистите и десния блок ACUM.Политици и бизнесмени, свързани с Демократичната партия, в петък вечерта напуснаха страната. Нейният лидер, олигархът Владимир Плахотнюк, също напусна и замина при семейството си в Швейцария. Но от партията му казаха, че той е там само за няколко дни.Политическата криза в Молдова отново избухна в началото на юни. Проруската Партия на социалистите и проевропейският блок ACUM на 8 юни сформираха парламентарно мнозинство и след 3 месеца очакване страната получи ново правителство начело с Майя Санду, уточнява РИА Новости. Но конституционният съд обяви тези решения за незаконни.В отговор парламентът обвини управляващата Демократична партия в опит да узурпира властта чрез съдиите. На следващия ден Конституционният съд отстрани Додон от президентския пост и назначи за временно изпълняващ длъжността вицепредседателя на Демократичната партия Павел Филип, за да разпусне той парламента, и насрочи предсрочните избори за 6 септември.Додон анулира указа на Филип и заяви, че той не съответства на нормите в конституцията. Около 100 ръководители на местните администрации подкрепиха новото правителство на Санду. Така се стигна и до оставката на кабинета на Филип.", "date": "2019.06.15", "title": "За 5 минути Конституционният съд в Молдова отмени всичките си решения"}
{"url": "https://offnews.bg/sviat/putin-rusia-se-obiaviava-za-otkaz-ot-targovski-vojni-nuzhdaem-se-ot-705424.html", "text": "Световната търговия се нуждае от възстановяване на доверието между страните, трябва да се намери изход от ситуацията с търговските войни и „боевете без правила“ в международните дела, заяви президентът на Русия Владимир Путин в изказване на срещата на върха на Съвещанието за взаимодействие и мерки за доверие в Азия (СВМДА), предават ТАСС и Агенция \"Фокус\".„... В света се разпалват истински търговски войни, за съжаление, фактически боевете се водят без правила, със сплашване и отстраняване на конкурентите чрез непазарни методи. И сега, повече от всякога, са необходими колективни усилия, за да се намери изход от тази ситуация“, каза Путин.По неговите думи, „е необходимо е да се възстанови доверието, да се одобрят норми за справедливо икономическо взаимодействие, като за начало, поне да се извади от търговските и санкционните ограничения социално-хуманитарната сфера“, а именно, стоки от първа необходимост, лекарства и медицинско оборудване. „Мисля, че е трудно да не се съгласим с това“, каза президентът на Руската Федерация.Той отбеляза, че тази тема е била обсъдена на Международния икономически форум в Санкт Петербург (ПМЕФ), който се проведе на 6-8 юни.Путин засегна и развитието на взаимодействието между азиатските страни, отбелязвайки, че този регион сега е двигателят на глобалния растеж.„Руската страна, като координатор на икономическото измерение на Конференцията за взаимодействие и мерки за изграждане на доверие в Азия, отдава особено значение на работата в тази посока“, заяви руският лидер. Той припомни, че по руската инициатива през 2015 г. в рамките на този форум е създаден бизнес съвет с участието на бизнесмени от страните-членки на СВМДА и е подготвен меморандум за сътрудничество между малките и средните предприятия.\"Ние сме за увеличаване на взаимната търговия, отхвърляне на протекционизма, незаконните санкции, политически мотивирани ограничения и бариери и за поемане на всестранни ангажименти за задълбочаване на инвестиционното сътрудничество, разширяване на производственото сътрудничество въз основа на универсални правила на СТО, на принципите на равенство, уважение и зачитане на интересите на другите“, каза Путин.Руският лидер също отбеляза, че все по-голяма подкрепа среща идеята за съчетаване на интеграционните процеси, развиващи се в рамките на Евразийския икономически съюз (ЕАИС), Асоциацията на страните от Югоизточна Азия (АСЕАН) и Шанхайската организация за сътрудничество (ШОС), страните-членки на СВМДА и китайската инициатива \"Един пояс, един път\".„Разбира се, такъв подход е в наш общ интерес“, заключи руският президент.", "date": "2019.06.15", "title": "Путин: Русия се обявява за отказ от търговски войни, нуждаем се от възстановяване на доверието"}
{"url": "https://offnews.bg/futbol/fenove-na-levski-na-bunt-sreshtu-rakovodstvoto-705429.html", "text": "Кредитът на доверие към новото ръководство на Левски се изчерпа още преди да е изигран един официален мач от новия сезон. Това поне показват реакциите на феновете, отразени в страницата на Националния клуб на привържениците (НКП).Вчера и днес страницата е залята с декларации от различни подразделения в страната, в които те изразяват открито недоверието си към случващото се на \"Герена\".Привържениците беснеят от липсата на селекция, а капката, която явно е преляла чашата е последното назначение по върховете на Левски.Става въпрос за обявяването на Ивайло Петков за спортен директор на \"синия\" клуб. Във всички публикувани до този момент реакции се застъпва тезата, че е недопустимо бивш играч на Литекс да заема този пост.\"Звучи като виц, но вие го превръщате в реалност. Има ли нормален човек, който да се съмнява къде лежи лоялността на Ивайло Петков?\", пишат от \"Синя Враца\".\"Докато се чудим, как ръководството ще комплектува боеспособен състав за новия сезон, ни изненада новината, че е назначен спортен директор, но не специалист с опит и стратегия за бъдещето развитие, който бе търсен толкова усърдно през последните пет месеца, а Ивайло Петков\", допълват от фен клуб VANDALS PLEVEN.Декларации пуснаха също и от Варна, Велико Търново, София. Очаква се броят им да расте.", "date": "2019.06.15", "title": "Фенове на Левски на бунт срещу ръководството"}
{"url": "https://offnews.bg/obshtestvo/ekaterina-zaharieva-dnes-polititci-se-ubivat-s-niakolko-klika-i-edin-705422.html", "text": "За общи усилия на цялото общество срещу дезинформацията и фалшивите новини призова вицепремиерът и министър на външните работи Екатерина Захариева в реч към гостите на Шестия Световен конгрес на информационните агенции, организиран от БТА с подкрепата на Министерството на външните работи.,,Усилията не само на политиците, но и на цялото общество трябва да бъдат насочени към разпознаването и борбата с разпространението на фалшивите новини и дезинформацията. Само заедно можем да преодолеем недоверието в обществото, което те пораждат'', посочи вицепремиерът.Външния ни министър подчерта, че България и нейните партньори в Европейския съюз вече са взели мерки със създаването на специално звено към Европейската комисия за борба с дезинформацията и фалшивите новини, които водят след себе си негативни явления като популизъм, език на омразата, нетолерантност и краен национализъм.,,Именно тук, на Балканите, преди почти век е родена крилатата фраза, че муха и политик се убиват най-лесно с вестник. Днес това дори е по-лесно, но и по-мащабно - с няколко клика и с един пост в интернет“, подчерта Захариева пред гостите на конгреса, чиято тема тази година е ''Бъдещето на новините''.,,Във време на глобализация и развити технологии традиционната журналистика има особена отговорност да бъде гарант на достоверността на информацията'', подчерта министър Захариева.Тя изтъкна спада в доверието на медиите в глобален мащаб. Според последно изследване на Института на Ройтерс доверието в новините в света като цяло е намаляло с 2 процента до 42 на сто в сравнение с миналата година. Според същото изследване в България 40 на сто от населението се доверява на новините като цяло, във Франция само за последните 4 години доверието към новини е спаднало с 14 процента до 24 на сто, в Германия се отбелязва спад с 13 на сто до 47 процента.,,Може би е дошло времето да се замислим и да оспорим крилата фраза на основателя на Си Ен Ен Тед Търнър, че „лошата новина е най-добрата новина'', заяви Екатерина Захариева.Тя пожела на журналистите достойно да отстояват авторитета си на четвърта власт и поздрави БТА за прекрасната организация на конгреса.При създаването си преди 121 години БТА е била част от Министерството на външните работи и изповеданията като служба за ''доставяне на телеграфни съобщения за събитията в чужбина''. Първите ѝ абонати са именно държавните институции и чуждите дипломатически представителства.Шестият световен конгрес на информационните агенции е най- голямото медийно събитие в България, в което участват медийни лидери от над 100 държави от 5-те континента, сред които изпълнителния директор на „Прес асосиейшън“ и президент на Световния съвет на информационните агенции – Клайв Маршал, президентът на ДПА и президент на Европейския алианс на информационните агенции, директорът на Института на Ройтерс Расмус Нилсен, журналистът и писател Ерик Уайнър и др.", "date": "2019.06.15", "title": "Екатерина Захариева: Днес политици се убиват с няколко клика и един пост в интернет"}
{"url": "https://offnews.bg/kultura/gledajte-svekarva-na-gabrovskia-teatar-kato-teatrali-705392.html", "text": "Габровският драматичен театър „Рачо Стоянов“ за първи път ще даде възможност на театралните фенове да се включат в специално предпремиерно представление. То ще бъде на комедията „Свекърва“ по Антон Страшимиров – най-новият, шести спектакъл на режисьора Петринел Гочев и габровската трупа. Събитието ще се проведе на 24 юни от 19.00 часа на сцената на театъра, ден по-рано преди официалната премиера на постановката.Местата са ограничени, а зрителите, закупили билети, ще гледат „Свекърва“ като истински професионалисти от театралните среди. По своя характер представлението ще бъде генерална репетиция, на която ще присъства режисьорът. Публиката ще бъде потопена в процеса на правене на театър. Тя ще стане свидетел на последните щрихи преди премиерата и на най-съкровените моменти, които са изпитание както за актьорите, така и за постановъчния екип.Габровският театър реши да експериментира и да нажежи страстите като допусне външни зрители. От една страна те ще присъстват на финалния етап от работния процес, а от друга – актьорите ще чуят първата преценка директно от тях. До сега на предпремиерни представления присъстват професионалисти от театралните среди, а събитията са затворени за публика. Сега ще се даде възможност на зрителите пряко да участват в последната фаза по подготовката на спектакъла преди излизането му на голяма сцена.От театъра са замислили допълнителни изненади за зрителите преди началото на представлението. От 18.00 часа за тях ще бъде организиран коктейл, който ще върне позабравени театрални традиции – публиката да се среща преди спектакъла, да общува и да създава нови социални контакти. След това зрителите ще бъдат разведени из сценичните пространства – гримьорна, гардероб, за да усетят непосредствено каква е атмосферата „зад кулисите“.В постановъчния екип на „Свекърва“ влизат художникът Даниела Николчова, композиторът Ян Руменин, хореографът Светлана Цвяткова, фотографът Росина Пенчева и помощник-режисьорът Гинка Дичева. Ролите се изпълняват от артистите на Драматичен театър „Рачо Стоянов“ – Надежда Петкова, Велислава Маринкова, Тони Христова, Адриана Димова, Димо Димов, Стоян Руменин, Живко Гущеров и Ангел Калев.Премиерата на „Свекърва“ на режисьора Петринел Гочев ще бъде на 25 юни 2019 г. от 19.00 часа на сцената на театъра. Публиката ще бъде въвлечена в амалгама от театър, танго, валс, романтични балади, сценографски авангардизъм и съвременен прочит на класическия текст. Героите, комичните ситуации, случващото се на сцената директно ще въздействат и ще си взаимодействат с публиката. В тази постановка интерактивността е наложителна и всички прегради са свалени.", "date": "2019.06.15", "title": "Гледайте 'Свекърва' на Габровския театър като театрали"}
{"url": "https://offnews.bg/kultura/teodora-dimova-poluchi-goliamata-nagrada-hristo-g-danov-705430.html", "text": "Писателката Теодора Димова е тазгодишният носител на голямата награда \"Христо Г. Данов\" за цялостен принос в националната книжовна култура, съобщи Министерството на културата. Наградите бяха дадени на церемония в къща музей \"Христо Г. Данов\" в Пловдив, в рамките на инициативата \"Пловдив чете\".\"Един писател се познава не по това какво пише, а по онова, което не си позволява да пише\", отбеляза Теодора Димова.С тези думи тя призова българите да не забравят отговорността, която носят пред предците. Сподели, че е силно развълнувана и трогната не само от високото признание, но и от факта, че се намира на метри от мястото, където е написан романът \"Тютюн\", вдъхновен от атмосферата на Тютюневите складове.Членове на журито тази година са: Александър Държиков, зам.-кмет на община Пловдив, Силва Хачерян, началник отдел \"Регионални дейности\" в министерството, проф. Светлозар Игов – хуманитарист, доц. Пламен Дойнов – литературовед, Георги Ангелов - преводач, Иван Александров - директор на РБ \"П. Р. Славейков\" - Велико Търново, Регина Далкалъчева, художник, Димитър Христов, писател и преводач.Отличието „Христо Г. Данов“, учредено пред 1999 г., се присъжда ежегодно за принос в националната книжовна култура. Насочено е към всички творци, свързани със създаването и популяризирането на книгата - автори, преводачи, издатели, художници, критици, библиотечни дейци, книгоразпространители.Пълен списък на наградените по категории:Българска художествена литератураЧавдар Ценов - за романа „Накъде тече реката“ (Издателство „Жанет 45“)Наградата се осигурява от Община Пловдив.Преводна художествена литератураЛиляна Табакова - за превода на „Бестиарий“ от Хулио Кортасар (Издателство „Агата-А“)ХуманитаристикаВеселин Методиев - за книгата „Един много добър човек: Константин Стоилов и политическата добродетел“ (Издателство на Нов български университет)Изкуство на книгатаИздателство „Колибри“ - за поредица от книги за деца от Валери ПетровИздание за децаИздателство „Лист“ - за поредицата „Детски шедьоври от велики писатели“Представяне на българската книгаПредаването „Артефир” на програма \"Христо Ботев\" на БНР с екип: Александър Михайлов, Валентина Михайлова, Дарина Маринова, Димитрина Кюркчиева, Невена Праматарова, Рада Стойкова, Радослав Чичев, Силвия Чолева, Яна Пункина – за представяне на български книги и авториБиблиотеки и библиотечно делоРегионална библиотека „Христо Ботев“ - Враца - за уебсайта „Карта на времето – дигитален архив на област Враца“, изграден по проект „Карта на времето”Електронно издаване и нови технологииРегионална библиотека „Партений Павлович” - Силистра - за проекта „Е-портал на паметта и знанието – маршрути на историческата памет, живото културно наследство и европейските знания”", "date": "2019.06.15", "title": "Теодора Димова получи голямата награда 'Христо Г. Данов'"}
{"url": "https://offnews.bg/obshtestvo/agentciata-po-vpisvaniata-vremenno-ogranichava-onlajn-uslugite-si-705426.html", "text": "Онлайн услугите на Агенцията по вписванията ще бъдат ограничени днес от 12 часа до полунощ, съобщиха от пресцентъра на Агенцията.Ще бъдат засегнати услуги, предоставяни от: Имотен регистър, Търговски регистър, Регистър БУЛСТАТ и Регистър на имуществените отношения на съпрузите.Ограничаването се налага заради оптимизация на хардуера и софтуера на информационните системи, съобщиха от агенцията.", "date": "2019.06.15", "title": "Агенцията по вписванията временно ограничава онлайн услугите си"}
{"url": "https://offnews.bg/obshtestvo/vitceprezidentat-otkri-tretia-aziatski-festival-magiata-na-iztoka-705432.html", "text": "Вицепрезидентът Илияна Йотова откри в София третото издание на Азиатския фестивал „Магията на изтока“. Организатор на фестивала е посолството на Индонезия в България, в партньорство с дипломатическите представителства на още 15 държави от азиатския континент.„Събитията като този фестивал са най-доброто оръжие срещу езика на омразата, срещу всичко, което ни разделя. Хората искат да се опознават, да се докосват до различни култури, да живеят в мир и разбирателство“, посочи Илияна Йотова. Вицепрезидентът Йотова благодари за благородната кауза на фестивала. Той се провежда в партньорство с фондация „За нашите деца“ в подкрепа на уязвими семейства и деца.Цветната и богата програма на фестивала „Магията на Изтока“ предлага срещи с митични същества и древни герои от всички кътчета на Азия. Датиращият от преди над 500 години зрелищен индийски танц „Катакали“ ще бъде показан на българска публика за първи път; митът за доброто и злото, коренящ се в балийската митология ще бъде представен на сцена в гигантски костюм-кукла от посолство на Индонезия; модно ревю от Виетнам; фолклорни перкусии от Корея; бойни демонстрации по Кендо, Айкидо, Таекуондо и „тайландският бокс“ Муай Тай ще очароват посетителите на фестивала.", "date": "2019.06.15", "title": "Вицепрезидентът откри третия Азиатски фестивал 'Магията на изтока'"}
{"url": "https://offnews.bg/turizam/ministar-angelkova-izvarshvame-mashtabni-proverki-za-nereglamentirana-705434.html", "text": "Министърът на туризма Николина Ангелкова се включи в проверка на обекти в Слънчев бряг, предлагащи екскурзии. Инспекциите се направиха съвместно с експерти на КЗП и Икономическа полиция по сигнали, че се извършва нерегламентирана дейност. За това бе сигнализирано на първата за този сезон открита приемна на министъра по Черноморието за граждани и представители на бизнеса, която се състоя вчера в най-големия ни туристически комплекс.В първото помещение се установи липса на задължителна застраховка за туроператорска дейност и това ще бъде докладвано незабавно на специализираната експертна комисия към министерството за евентуално заличаване на фирмата, информира министърът. Освен това е била констатирана промяна на обстоятелствата за дейността, което също веднага ще се провери и ако е извършено нарушение, то ще бъде добавено към първото.Във втория обект на крайбрежната алея се е установила липса на видно място на валидна застраховка за дейността, което е задължително изискване по закон. Туристът трябва да бъде информиран за услугите, които заплаща. Ако застраховка наистина липса, ще бъде наложена санкция, коментира министърът.В третия обект документите се оказаха изрядни, съобщи министър Ангелкова и предупреди, че инспекциите ще продължат интензивно. За година и половина заради подобни нарушения сме заличили над 350 туроператора, подчерта тя.В момента контролните дирекции в Министерството на туризма, КЗП и Икономическа полиция инспектират дали изложените удостоверения на туристическите компании отговарят на търговците, които ги използват, и дали екскурзоводите са регистрирани и са преминали цялата процедура съгласно Наредбата за професионална квалификация на екскурзоводите. Те са длъжни да имат лично удостоверение, което е със специфични белези и не може да се предоставя на друго лице.Ако се установи некоректност, със сигурност дейността им ще бъде преустановена. Освен това валидната застраховка според нашите изисквания трябва да стои на видно място и всеки турист да бъде защитен при евентуален отказ или обективна невъзможност да се осъществи пътуването, акцентира министърът. Ще стартираме процедура по заличаване на туроператор, ако не ни бъде представена валидна действаща застраховка, защото тази, която колегите установиха при проверката, е с изтекъл срок и нямат никакво право да предлагат екскурзии и туроператорска дейност, поясни министър Ангелкова. Ако застраховката е подновена, но не е поставена на видно място, нито е представена в Министерството на туризма и отразена в системата, ще бъде наложена глоба и временно преустановяване на дейността.В отговори на журналистически въпроси за гласуваните промени на Закона за устройството на Черноморското крайбрежие министър Ангелкова коментира, че частта на закона за административните санкции беше стартирана за обсъждане преди 2 години с всички заинтересовани. Целта е да бъдат опазени дюните и да се преустановят всички нарушения, които сме срещали, особено за неохраняемите плажове, санкциите да бъдат конкретизирани и да се налагат наказания.Между първо и второ четене народните представители предложиха регламентиране на къмпингуването с предложение четири ведомства да подготвят наредба, която детайлно да определи съответния регламент. Никога не сме били против къмпингуването и винаги сме търсили широк диалог, за да може този вид туризъм да се развива по правилата, категорична бе министърът. Всички трябва да ги спазваме, за да можем да опазваме природата. Веднага ще инициираме диалог съвместно с колегите, за да се чуят всички предложения и да се приеме най-доброто решение, обобщи министър Ангелкова.", "date": "2019.06.15", "title": "Министър Ангелкова: Извършваме мащабни проверки за нерегламентирана туристическа дейност, безкомпромисни сме при нарушения"}
{"url": "https://offnews.bg/112/ubit-velosipedist-na-patia-kam-makaza-izdirvat-svideteli-705431.html", "text": "Велосипедист е загинал при пътен инцидент на пътя от Кърджали към ГКПП \"Маказа“, съобщиха от ОДМВР-Кърджали. Временно движението по пътя при км 360 се осъществява в едната лента.37-годишен мъж бил намерен мъртъв в канавка на главния път за ГКПП \"Маказа” в района на село Загорско, южно от Момчилград, съобщи Фокус. Сигналът за инцидента е подаден тази сутрин в полицейското управление в Момчилград в 10.30 часа.Преминаващ пътник забелязал тялото на мъжа, чиято самоличност е установена. Дежурна оперативна група от РУ-Момчилград извършва оглед на мястото на произшествието.Полицията умолява гражданите, които имат информация за инцидента, да се обадят на телефон 112 или в най-близкото РУ на МВР при гарантирана анонимност.", "date": "2019.06.15", "title": "Убит велосипедист на пътя към 'Маказа', издирват свидетели"}
{"url": "https://offnews.bg/obshtestvo/zam-ministar-denitca-nikolova-balgaria-shte-poluchi-s-8-poveche-evr-705435.html", "text": "България ще получи с 8% повече европейки средства за развитие на регионите и подобряване качеството на живот на хората в програмния период след 2020 г. Това обяви във Варна заместник-министърът на регионалното развитие и благоустройството и ръководител на Управляващия орган на ОПРР Деница Николова, която участва в  откриването на обновената сграда на СУ „Пейо Кр. Яворов“ в ж. к. „Владислав Варненчик“ и  модернизираната ул. „Цар Симеон І“, финансирани със средства от Оперативна програма „Региони в растеж“ 2014-2020 г.В момента текат първите преговори между отделните министерства и ведомствата, за да може ресурсът да се разпредели най-оптимално спрямо нуждите на страната и да се фокусира върху избора на инвестиции с най-голям ефект, уточни Николова. Тя добави, че целта е да се постигне  по-голяма синергия между отделните програми и интегрирано финансиране за цялостна модернизация на регионите и населените места, а не както до сега – само за училище, социален дом, отделен площад.Заместник-министър Николова информира, че ще бъдат продължени европейските инвестиции за обновяване и модернизиране на учебните заведения в страната, като фокусът ще бъде насочен върху обзавеждането и преоборудването им с най-съвременни инструменти и технологии. Заместник-регионалният министър информира, че във Варна по оперативната програма се инвестират 112 млн. лв. в 12 проекта за модернизация на образователни институции, градската среда и др. 37 млн. лв. се влагат в надграждането и подобряването на градския транспорт. Общо 10 образователни институции ще бъдат модернизирани по проекти на стойност близо 16 млн. лв. От тях ще бъдат облагодетелствани общо над 13 700 деца, каза още зам.-министър Николова.  С над 34,4 млн. лв. ще бъде подобрена градската среда.  Други над 1,7 млн. лв. ще бъдат вложени в центрове за спешна медицинска помощ и многопрофилната болница за активно лечение по проект на Министерството на здравеопазването. Близо 1,4 млн. лв. е подкрепата за два обекта на социалната инфраструктура в процеса на деинституционализация на деца и възрастни с капацитет 30 души.Зам.-министър Николова и кметът на община Варна Иван Портних прерязаха заедно лентата на ремонтирането Средно училище „П. Кр. Яворов“ . То е едно от деветте училища и детски градини, обхванати от общинския проект  „Модернизация на образователната инфраструктура на територията на град Варна“, в резултат от който в подобрена среда ще се обучават близо 750 деца. В училището са изпълнени мерки за енергийна ефективност, изградена е рампа за достъп на хора с увреждания, подменена е част от сградната инсталация. Предвидено е благоустрояване на дворното пространство чрез полагане на настилки за детска площадка и спортни игрища и монтиране на оборудване на баскетболното и волейболното игрище.Открита бе и реновираната улица \"Цар Симеон І“, етап от проекта \"Естетизация и модернизация на градската среда във Варна“. По нея са подменени настилките и съществуващите тротоари с нови, а тези в зоната на кръстовищата и пешеходните пътеки са с рампи за достъпност и са поставени ивици от тактилни плочи. Изградена е нова велоалея.  Подменена е осветителната инсталация по трасето и са монтирани нови стълбове за осветяване на уличната част. Частично е реконструирана и ремонтирана  съществуващата ВиК инфраструктура. „Варна видимо разцъфва с инвестициите от ОПРР, която инвестира в подобряване качеството на живот на хората“, коментира още Николова. Тя посочи и че градът ще има изцяло обновен квартал – „Владиславово“, който изглежда по нов начин със спортните обекти, места за отдих, мултифункционална спортна зала, която се строи, пътища, алеи.В момента над 382 млн. лв. по 41 проекта се инвестират от Оперативна програма „Региони в растеж“ за облагородяване на обществени пространства в 39-те най-големи градове в страната. През предходния период в обновяване на градска среда са вложени близо 476 млн. лв., като са приключили  77 проекта. За двата програмни периода инвестициите в подобряване на средата на живот в градовете са общо над 850 млн. лв. Общо над 1 млрд. лв. ще бъде вложеният ресурс от ОПРР в модернизиране на образователната инфраструктура в страната от 2007 до 2020 г., стана ясно още от думите на Николова.", "date": "2019.06.15", "title": "Зам.-министър Деница Николова: България ще получи с 8% повече европейски средства за развитие в новия програмен период"}
{"url": "https://offnews.bg/obshtestvo/ministrite-kralev-i-marinov-podkrepiha-detcata-i-semejstvata-na-zagina-705433.html", "text": "Министърът на младежта и спорта Красен Кралев, министърът на вътрешните работи Младен Маринов и кметът на Варна Иван Портних уважиха 10-ия юбилеен благотворителен концерт „С обич за децата, в памет на бащите герои“ във Варна.Инициативата е в подкрепа на децата и семействата на загинали и пострадали при изпълнение на служебния си дълг полицаи и пожарникари от Областните структури на МВР.Проявата се организира от Синдикална федерация на служителите в МВР – Варна, която през 2019 чества десет години от своето основаване и е под патронажа на кмета на Варна Иван Портних.Началото на концерта по традиция бе дадено от Представителния духов оркестър на Военноморските сили на Република България с химна на нашата страна. Тържествената програма продължи до 14,00 ч., като присъстващите се забавляваха с изпълненията на множество певци и танцови формации. По време на събитието жителите и гостите на морската столица имаха възможност да видят демонстрация с полицейска, пожарна техника и помощни средства, както и демонстрации по бойни спортове.На концерта присъстваха още областният управител на Варна Стоян Пасев, директорът на ОДМВР - Варна Даниел Пашов и директорът на ОДМВР - Добрич Никола Панчев.", "date": "2019.06.15", "title": "Министрите Кралев и Маринов подкрепиха децата и семействата на загинали в системата на МВР"}
{"url": "https://offnews.bg/futbol/kokala-za-novia-shef-ot-liteks-na-gerena-perfekten-hod-705420.html", "text": "Назначението на трикратния шампион с Литекс Ивайло Петков за спортен директор на Левски отприщи сериозно напрежение на \"Герена\".Във форумите ври и кипи от негативни мнения на фенове, които недоумяват как се е стигнало до този ход. Организираните привърженици пък пишат декларации, припомнят миналото на Петков в ловешкия клуб и заплашват, че ще оттеглят подкрепата си.Бившият футболист и треньор на \"сините\" Емил Велев - Кокала, който донесе последната засега титла на \"Герена\", също е недоволен. Той говори за назначението с ирония пред \"Меридиан Мач\".\"Перфектен ход. Всеки следващ ход на това ръководство е по-добър и по-добър. Знам го Ивайло Петков. Той от малък е левскар, закърмен е със синята идея.С Петър Хубчев ще направят перфектна двойка. Те са точните хора за Левски и точните хора един за друг.Само суперлативи за този гениален ход на ръководството. Все се говори за един и същи хора, които щели да оправят Левски.Дайте да видим и други личности какво могат да свършат\", коментира Кокала, който в момента е без работа и си \"почива, защото е най-лесно\".\"Ръководството ми представи концепцията за развитие на ПФК Левски и бях поканен да стана част от нея. За мен е голяма чест да бъда в клуб като Левски и благодаря за доверието, което ми гласува ръководството.Надявам се с общите усилия на всички в Левски да изведем отбора там, където му е мястото\", заяви от своя страна пред официалния сайт на Левски Ивайло Петков.", "date": "2019.06.15", "title": "Кокала за новия шеф от Литекс на \"Герена\": Перфектен ход"}
{"url": "https://offnews.bg/112/seria-verizhni-katastrofi-blokiraha-magistrala-trakia-705428.html", "text": "Две верижни катастрофи и завъртял се ТИР са предизвикали огромно задръстване автомагистрала \"Тракия\", съобщава \"24 часа\".Катастрофата с тежкотоварния автомобил е станала при 160-ия км в посока София. Тирът е излязъл от пътя и е излетял в съседно поле. На място има поне два полицейски екипа.Преди тази катастрофа е имало други две верижни катастрофи в същата посока. В двете катастрофи през няколко километра са участвали най-малко по три автомобила.Огромно задръстване се е образувало в района, като колите се движат съвсем бавно. Опашката е поне 5 километра. Към момента няма данни за пострадали, на мястото няма и медицински екипи.По-рано движението на 20 км на автомагистрала \"Тракия\" - при виадукта край Вакарел в посока Пловдив, също беше затруднено заради катастрофа между две коли. Трафикът, който се регулираше от Пътна полиция, вечее възстановен, съобщиха от АПИ.Шофьорите да се движат с повишено внимание и съобразена скорост, призовават от агенцията.", "date": "2019.06.15", "title": "Серия верижни катастрофи блокираха магистрала 'Тракия'"}
{"url": "https://offnews.bg/112/tezhka-katastrofa-s-politcejski-avtomobil-na-magistrala-hemus-705436.html", "text": "Тежка катастрофа е станала на слизане от АМ \"Хемус\" в района на стрелките за Варна и Русе след Ябланица, движението в участъка е затруднено, предава Радио „Фокус“.По първоначална информация челно са се ударили лека кола и полицейски автомобил.На мястото на инцидента има екипи на Спешна помощ, пожарна и полиция. Водачите трябва да се движат с повишено внимание и съобразена скорост.В района вече има образувано задръстване от разклона за Ябланица.Към момента няма данни за загинали при катастрофата в района на Ябланица, уточнява се броят на пострадалите, съобщиха за Агенция „Фокус“ от ОДМВР – Ловеч.Инцидентът е станал около 12.30 часа. Пътят е проходим, но движението е затруднено и се осъществява в едната лента.", "date": "2019.06.15", "title": "Тежка катастрофа с полицейски автомобил на магистрала 'Хемус'"}
{"url": "https://offnews.bg/horoskop/horoskop-za-15-21-iuni-ot-antonia-mechkova-703447.html", "text": "Другите мислят за отпуски, а вие имате да уреждате куп важни дела, чакат ви изпити, проверки. Гответе се както подобава, ще има пречки. Овните могат да разчитат на някаква помощ от шефове в понеделник и вторник, но се изисква да бъдат по-гъвкави, тактични. С чиновници се дръжте нащрек. Не е лесно, усещате кой плете интриги, искате да покажете строгост към хора, които не изпълняват сериозно задачи. В сряда не се месете в чужд спор, не изяснявайте болните теми, ако ви съветват нещо в четвъртък-петък, слушайте и го свършете.Това 7-дневие е динамично, но вие ще се справите с пътища, натоварване в службата, домашни задачи. А което е още по-хубаво, Телците винаги намират дума да окуражат познати и близки в трудни мигове. В понеделник и вторник и вашата работа никак не е лека, но ви окрилят перспективи за изява, издигане, печалби. Е, в сряда усещате: парите не са най-важното, а в четвъртък сте много сдържани и дисциплинирани и това ви носи нови шансове. Може да скръцнете и със зъби в петък, но без караници ви е по-добре. Любовта помага във всичко.Периодът е динамичен, а на вас като че ли не ви се ще да действате напористо, както ви е присъщо. Близнаците да анализират деловите проблеми, не стигнат ли до корена, мъчно ще се справят. В понеделник едни подхождат дребнаво, други пък сипят обещания във всички страни до сряда. Вместо да укрепите равностойните партньорства, може да си докарате нови грижи, разправии. В четвъртък ще доловите ненадейни и интересни шансове за изява и приходи, не критикувайте, а организирайте близки, нали сте лидерът в тези отношения... Тези 7 дни са успешни за вас, но трудностите ще са доста. Като начало Раците трябва да се съобразяват с плановете на по-влиятелни познати и роднини, от понеделник до четвъртък има да наваксват с информация, пътища, контакти с нови хора. Усетът не ви лъже, действате по-предпазливо, но категорично и късметът ще ви се усмихне. Вторник е най-напрегнат, дано уредите въпроса с финанси, в петък ще почувствате истинско облекчение, ще зарадвате с нещо и семейството си, драго ви е да се покажете... Майсторството ви личи и в екип.Дните ви изнервят, по-добре излезте в отпуск. Ако още не му е време, запасете се със сдържаност, не е разумно да влизате в конфликти с околните, нито да позволявате да ви изкушат за делови авантюри. През уикенда Лъвовете ще общуват с куп познати и роднини, от понеделник обаче се затварят в своя свят и във вторник ще си позволят пауза от всички служебни ядове и напрежения. Не се боите от пречките, ще ги преодолявате и без да се изтъквате много в екипа, в обществени организации. В петък ще бъдете възнаградени и за такта.Сега сте склонни да поемате куп служебни задачи, обещавате услуги, мислите за смели проекти. Девите да внимават, има риск да се вкарат в професионални проблеми, да объркат реализацията на доходни замисли. Не ви липсват добри идеи, ще покаже петък, но понякога предпочитате да останете в екип, да се подчинявате на рутинния ритъм, да се равнявате по шефовете. В понеделник ви се ще да се върнете към сигурните стари уговорки и изяви, във вторник-сряда намалявате темпото. В четвъртък не отлагайте уреждане на документи.От Задушница си налагате куп ограничения, макар че ви изкушават срещи с познати, нови проекти в работа и обучение. Везните наистина са си преценили съвсем точно нещата, стремежът за бързи и по-значителни промени носи доста рискове в понеделник, а във вторник може да ги преумори и изтощи. Заложете на сигурното – в сряда ще преодолеете деловите пречки, ще привлечете нови печалби и подкрепа в четвъртък. Петък е за пътища, контакти, проучване, но първо се уточнете с най-близките, не бива да пренебрегвате техните очаквания.Тези 7 дни ви карат да се съсредоточавате в лични и бизнес проблеми, да проявявате гъвкавост. Доста Скорпиони усещат в деловата сфера интриги, не разчитат даже на приятели да ги разчистят вместо тях. Други не се разбират с обичани хора, нека се посъветват с роднини, да поискат от тях съдействие за излизане от затруднения. В понеделник и вторник смятате бързо да се справите с ядовете, в сряда се връщате към стари уговорки. Четвъртък ви дава пауза, от която се нуждаете – да се ободрите, да се уверите: усилията ви не са напразни.Периодът не е лош за работа, но ако до сряда почувствате нужда от почивка – можете да го използвате и за отдих, и за спешни къщни задачи. Стрелците не са наясно с някои служебни перспективи, настройват се критично към колеги, партньори. Спестете си споровете, от понеделник започнат промени. Не се хвърляйте веднага в нови инициативи, прокарвайте предпазливо път на идеите си във вторник. В следващите дни ще привлечете подкрепа от влиятелни хора, ще избегнете и финансови грижи, най-близките ви са склонни да харчат доста.За мнозина от знака на предна линия излизат по-лични грижи, за служебните дела могат да разчитат на услуги и друга подкрепа от колеги, приятели. Група Козирози се стремят да уредят отношенията със своя избраник, времето дали е дошло?... В понеделник имате възможност за повече познанства, във вторник превес взимат деловите контакти и задачите, в сряда роднини ви искат помощ. Някои упорито гонят професионалните изяви и печалбите, обаче това да не ги главозамайва, в любовни дела трябва да бъдат търпеливи, деликатни, отстъпчиви.От Задушница започва трудно 7-дневие, за вас то е хубаво и вероятно усещате хода на събитията. За едни Водолеи проблемите са служебни, в понеделник ще си начертаят съвсем нова стратегия, ще търсят нови сътрудници и съюзници. Идеите ви са добри, пълни сте с енергия за изява и творчество, в сряда може да усетите нечия завист, да се усъмните в досегашни партньори. Овладейте сега амбициите и критичността, успехите зависят от целеустремеността и труда ви. За лични неща не слушате чужди съвети, градете щастието както го разбирате.Хубав е периодът и за вас, мнозина ще се радват на хармонични лични връзки. Доста Риби внасят нов импулс в отношенията си, втори се решават на важна стъпка с избраника си. А и в деловата сфера нещата сега се нареждат въпреки сериозните трудности. В понеделник можете да потърсите нови партньори за бизнес, във вторник уреждате делови и административни детайли, в сряда обединявате усилията на екипа около градивните си идеи. Важно е да запалите другите, с разправии няма да стане. Упоритостта ви обещава завидни сполуки.", "date": "2019.06.15", "title": "Хороскоп за 15 – 21 юни от Антония Мечкова"}
{"url": "https://offnews.bg/obshtestvo/chereshova-zadushnitca-e-dnes-vratite-na-raia-se-otvariat-705380.html", "text": "Черешова задушница е днес, отслужват се панахиди за упокой на душите на починалите. Съботата преди Петдесетница е ден в памет на всички починали православни християни. Според вярванията вратите на рая се отварят днес и душите на мъртвите се прибират, след като са били на свобода след Велики Четвъртък.На този ден се приготвят жито, хляб, вино и първите череши, които се раздават за \"Бог да прости душите на покойниците\".На Черешова задушница християните посещават гробовете на близките си покойници, почистват ги, прекадяват, преливат с вода и червено вино и палят свещи.В храмовете се записват имена на починали близки, за да бъдат поменувани на общите панихиди.", "date": "2019.06.15", "title": "Черешова задушница е днес, вратите на рая се отварят"}
{"url": "https://offnews.bg/obshtestvo/kandidatstudentskata-sesia-na-su-prodalzhava-s-izpiti-po-istoria-i-him-705409.html", "text": "С изпити по история на България и по химия продължава втората кандидатстудентска сесия на Софийския университет, съобщи пресцентърът на висшето учебно заведение.Изпитът по история, който започва в 9 ч., включва тест и развиване на тема по даден исторически проблем.Изпитът по химия е от 14 часа и продължава 4 часа и половина.", "date": "2019.06.15", "title": "Кандидатстудентската сесия на СУ продължава с изпити по история и химия"}
{"url": "https://offnews.bg/obshtestvo/puskat-dopalnitelni-rejsove-v-sofia-za-zadushnitca-dnes-705379.html", "text": "Столичната община осигурява днес допълнителен градски транспорт за възпоменанието \"Задушница\". Разкрират се следните временни автобусни линии: - автобусна линия № 83-А с маршрут: от Зоопарка по маршрута на автобусна линия № 83 до бул. “Ломско шосе”, наляво по ул. “Бели Дунав” и по ул. “Хан Кубрат” по маршрута, двупосочно. - автобусна линия № 108-А с маршрут: от ж.к. “Люлин – 5” по стария маршрут на автобусна линия № 108 (в посока ул. “Бели Дунав” – от бул. “Сливница” по ул. “Адам Мицкевич”) до ул. “Бели Дунав”, по ул. „Хан Кубрат”, по ул. „Христо Силянов”, по бул. „Ломско шосе”, по ул. „Бели Дунав” и по ул. „Хан Кубрат” по маршрута, двупосочно. - автобусна линия № 18-А с маршрут: автостанция “Орландовци” – гробищен парк “Малашевски гробища” по маршрута на автобусна линия № 18. - автобусна линия № 79-А (по променен маршрут във връзка с ремонта по ул. “Каменоделска”): надлез “Надежда”, ул. “История Славянобългарска”, двупосочно по ул. “Заводска” и ул. “Индустриална”, ул. “Константин Стоилов”, бул. “Ген. Данаил Николаев”, по моста „Чавдар“, бул. “Владимир Вазов”, ул. “Тодорини кукли”, ул. “Река Велека” и по бул. “Владимир Вазов” по маршрута, двупосочно. - автобусна линия № 86-А с маршрут: АТ „Малашевци“, ул. “Резбарска”, пл. “Сточна гара”, бул. “Сливница”, обратен завой на ул. “Опълченска” и по маршрута, двупосочно. - автобусна линия № 90-А с маршрут: автостанция „Изток“, бул. “Ботевградско шосе”, ул. “Александър Екзарх”, ул. “Река Велека”, ул. “Васил Кънчев” до гробищен парк “Малашевски гробища”.Автобусни линии № 79 и 309 ще се движат по променения маршрут във връзка с ремонта по ул. “Каменоделска”. Екипите на “Пътна полиция” при СДВР ще контролират движението и ще насочват автомобилите на гражданите за паркиране около гробищните комплекси. Възможностите за паркиране са, както следва:- в района на Централни гробища - по платната на ул. „История Славянобългарска” (старо име ул. “202”) и ул. “Заводска”;- в района на гробища “Бакърена фабрика” - по платната под подлеза на ул.”Адам Мицкевич”;- в района на гробища “Малашевци” - по платната на ул. “Резбарска” между ул. “Васил Кънчев” и бул. \"Ген. Владимир Вазов\", както и пред централния вход на ул. \"Жак Дюкло\". Напомняме на водачите на пътно превозни средства, че движението в зоната около Централни софийски гробища е затруднено във връзка с ремонта на ул. „Каменоделска“.Столична дирекция на вътрешните работи организира реда и контрола на движение.", "date": "2019.06.15", "title": "Пускат допълнителни рейсове в София за Задушница днес"}
{"url": "https://offnews.bg/futbol/levski-iska-200-000-evro-za-sina-na-rivaldo-705410.html", "text": "Левски е все по-близо до това да се отърве от нападателя Ривалдиньо, пишат в Румъния.Бразилецът игра под наем във Виторул (Констанца) през миналия сезон и сега румънците искат да го откупят за постоянно.Лично босът на Виторул Джика Хаджи се е заел със задачата да води преговорите със “сините”, но засега двете страни не могат да се разберат.Причината за това е, че Левски иска за Ривалдиньо 200 хил. евро.В същото време от Виторул не са склонни да извадят подобна сума и се опитват да свалят цената.Очаква се все пак в скоро време да има пробив в преговорите, защото на “Герена” се категорични, че няма да разчитат на сина на Ривалдо и искат да се отърват от него.В края на май изпълнителният директор Павел Колев обяви, че се е разбрал с Ривалдиньо и Филипе Нашименто да не стартират подготовка с Левски, защото им се търсят нови отбори.", "date": "2019.06.15", "title": "Левски иска 200 000 евро за сина на Ривалдо"}
{"url": "https://offnews.bg/obshtestvo/do-33-gradusa-dnes-na-mesta-i-dazhd-705391.html", "text": "В събота през по-голямата част от деня, ще има незначителна до променлива облачност.В следобедните часове облачността ще се увеличи и в много райони ще има краткотрайни превалявания от дъжд, придружен от гръмотевична дейност.Вятърът ще бъде слаб, в източните райони - до умерен, от изток-североизток.Минималните температури ще бъдат 16° и 19°. Максималните температури ще са между 29 и 33 градуса.", "date": "2019.06.15", "title": "До 33 градуса днес, на места и дъжд"}
{"url": "https://offnews.bg/futbol/brazilia-tragna-moshtno-na-kopa-amerika-i-bez-nejmar-705414.html", "text": "Без контузената си мегазвезда Неймар Бразилия победи Боливия с 3:0 в стартовия мач от турнира Копа Америка.Първият двубой от континенталната надпревара се игра на стадион “Морумби” в Сао Пауло пред 46 300 зрители.Първото полувреме завърши без отбелязан гол, а резултатът бе открит в 50-ата минута, когато Филипе Коутиньо се разписа от дузпа, отбелязвайки първия гол в турнира.Отново Коутиньо бе точен три минути по-късно – 27-годишният атакуващ халф получи чудесен пас от Роберто Фирмино и с глава прониза мрежата на боливийците.Крайното 3:0 оформи нападателят на Гремио Евертон в 85-ата минута, малко след като появи на терена на мястото на Давид Нерес.Бразилия оглави класирането в група А с три точки. В следващия си мач домакините на турнира ще се изправят срещу Венецуела на стадион “Арена Фонте Нова” в Салвадор.", "date": "2019.06.15", "title": "Бразилия тръгна мощно на Копа Америка и без Неймар"}
{"url": "https://offnews.bg/dw/zashto-borisov-namesi-i-vesko-marinov-705401.html", "text": "Бойко Борисов предизвика всеобщо изумление, когато в обяснението защо отстранява Цветанов изведнъж намеси и певеца Веселин Маринов. Но всъщност няма нищо учудващо: Маринов носи вина за една невъзвратима за ГЕРБ загуба.Коментар от Георги Лозанов:„Не ми се искаше повече Веско Маринов да ми пее” - това признание на Борисов вдигна вълна от реакции в социалните мрежи, някои от които бяха на облекчение: „Бойко изрази на глас това, което стотици хиляди българи си мислеха от доста време насам”. Други обаче, без значение дали харесват или не харесват певеца, се настроиха обвинително към премиера - откъде накъде ще посяга на човека? Кога и в какво е демонстрирал по-висок вкус от музиката на Маринов, че вече не иска да я слуша?Тандемът Цветанов-МариновБорисов остави впечатлението, че употребява певеца в наказателната си акция срещу Цветанов. А това започна да генерира съчувствие към двамата приятели, въпреки че доскоро бяха обект на сарказъм във Фейсбук-фолклора - певецът заради склонността му обилно да се поти на сцената и да „се слага\" на Цветанов, а самият Цветанов заради неподражаемия му синтаксис и страстта към апартаментите.Сега обаче „ранимата душа” на Маринов (по думите на Цветанов) можеше да бъде видяна като невинна жертва на политиката - „най-мръсното нещо на света” (по думите на Маринов). Заедно с освобождаването му от всички постове, Цветанов бе уязвен и в частен порядък - чрез близкия му приятел, което изглежда като удар под кръста във вътрешнопартийните разпри. Така наказанието му започна да стои непропорционално тежко, особено на фона на други фактори в държавата със сходни прегрешения, на които не им се случва нищо.Репликата на Борисов за Маринов обаче имаше продължение: „Ясно бях казал как трябва да се проведе кампанията. Не се съобразиха на моменти с мен”. Което показва, че изнервеността му към певеца не идва само от промененото отношение към Цветанов.Вината на Веселин МариновЗа музикалните предпочитания на Борисов може само да се гадае. Но е сигурно, че той има изострена и добре тренирана интуиция за електоралните нагласи. И няма как в политическото му подсъзнание да не е заседнало усещането, че Маринов носи вина за една невъзвратима за ГЕРБ загуба - загубата на градския културен елит. Тя може да има различни сложни обяснения, но най-простото се крие в песента „Нашата полиция”, появила се през 2010 година. След нея за хората с интелектуално самочувствие беше някак неудобно да признаят, че са привърженици на тази партия.Проблемът не беше в това, че песента и съпътстващият я „балет на полицаите” беше кич от времето на художествената самодейност, подходящ за перото на Илф и Петров. Далеч по-лошо беше, че тя играеше ролята на химн на МВР, поради което се сдоби с институционална легитимност и се превърна в демонстрация на вкуса на държавата. Тоест, проблемът идваше от сглобката между певеца Маринов и партиеца Цветанов. Затова всъщност не е учудващо, че когато единият си отива от партията, трябва да вземе със себе си и другия.Тази сглобка направи от музиката на Веселин Маринов политически феномен, в който се четеше идеологията на ГЕРБ, изразена с „художествени средства”. В началото на прехода подобна функция за СДС имаха блусовете на Васко Кръпката и песните по текстове на Александър Петров „Последен валс”, „Развод ми дай” и „Времето е наше”. Те от една страна показваха генеалогичната връзка на новопоявилата се опозиция с ъндърграунда от годините на соца, с аутсайдерите и маргиналите с бира в ръка, непожелали да се подчинят на официалната конюнктура. А от друга показваха недоверието, че БКП, прекръстила се на БСП, може да се промени. Стиховете на Петров настояваха, че „животът в лъжа” продължава и след 10 ноември. И търсеха гражданска подкрепа, която да му се противопостави.Нещо като Сънчо за възрастниА какво внушават песните на Веселин Маринов? Лишени от каквито и да било граждански адреси и преживявания, те те потапят в сантиментално-битова мъгла, изпълнена с музикални клишета и словесни безсмислици от типа „за сладко вино няма да те дам”. Това е музика, която с нищо не те провокира и нищо не изисква от теб, емоционалният ѝ регистър не надраства възможностите на малко дете. Веско Маринов е нещо като Сънчо за възрастни. Обрича те на културна инфантилност и те кара да се оставиш в ръцете на по-големите и по-силните. Но когато песните му звучат по партийните митинги, а не докато си пиеш ракията вкъщи, това се превръща в политическо послание, което може да бъде резюмирано така: гледай си дребните човешки радости и тъги, другото не е твоя работа. Това намери естествената си кулминация в „Нашата полиция” - бъди спокоен, тя те пази, а единственото, което се изисква от теб, е да подариш цвете на властта.Всичко това, освен че самó по себе си беше трудно поносимо за хора с индивидуална позиция и критично мислене, неминуемо отвеждаше към чалгата. Не толкова в мелодиката си, колкото в скъсяването на човешкия хоризонт до моментната наслада и утехите на анонимността. А чалгата, каквато и популярност да трупаше сред масите, си оставаше със знак „влизането забранено” за културния елит. Камо ли пък когато политиката иска да влезе в сговор с нея. Затова първата съпротива, която ГЕРБ предизвика, беше естетическа. А отстраняването не само на Цветанов, а на тандема Цветанов-Маринов прилича на закъсняла санкция от страна на Борисов. Санкция за наложената партийна естетика, която отблъсна част от избирателите му още през 2010 година. Да, Борисов продължава да мобилизира другата част, но не може да се примири, че вече не се харесва на всички. Иначе нямаше да си спомня с носталгия, че „когато в началото правих избори с 90% рейтинг, магаре да бях вързал за депутат, щяха да го изберат”.", "date": "2019.06.15", "title": "Защо Борисов намеси и Веско Маринов"}
{"url": "https://offnews.bg/112/zhena-e-blasnata-ot-kola-i-ubita-na-stolichen-bulevard-705413.html", "text": "Жена е загинала, след като е била блъсната от автомобил на бул. \"Сливница\" и \"Христо Ботев\" в посока Сточна гара.Това съобщи за Агенция „Фокус“ говорителят на Центъра за спешна медицинска помощ (ЦСМП) – София Катя Сунгарска.Тя уточни, че сигналът за блъснат човек е получен в 7.56 ч.Линейката е пристигнала в 8.00 ч. на мястото на инцидента. За съжаление жената е починала.", "date": "2019.06.15", "title": "Жена е блъсната от кола и убита на столичен булевард"}
{"url": "https://offnews.bg/drugi/atanas-skatov-tragna-za-ataka-na-novi-dva-osemhiliadnika-705418.html", "text": "Само 3 седмици, след като изкачи третия по височина връх на планетата Канчендзьонга, алпинистът Атанас Скатов тръгна към Пакистан, за да покори върховете Гашербрум I (8068 м) и Гашербрум II (8035 м) в планинската верига Каракурум.Те са съответно 11-ия и 13-тия по височина на планетата.В превод от санскрит името Гашербрум означава \"Красивата планина\" . Най- високия от върховете Гашербрум 1 е известен с името \"Скритият връх\". Масивът се състои от 7 върха, но само 3 от тях са с височина над 8000 метра.В случай на успех това ще са осми и девети връх в колекцията \" Хималайската корона\" на Скатов.\"Ще направя всичко възможно да изкача и двата върха. Силно вярвам, че планината ще ме допусне до себе си този път\", заяви алпинистът на изпроводяк с традиционната си усмивка на уста.Това ще е втори опит за него да стъпи на тези върхове, след като през 2016г поради влошени метериологични условия и падане на лавина в близост до височинен лагер 2, се наложи да прекрати експедицията си.", "date": "2019.06.15", "title": "Атанас Скатов тръгна за атака на нови два осемхилядника"}
{"url": "https://offnews.bg/sviat/v-notr-dam-shte-bade-otsluzhena-parva-liturgia-sled-pozhara-705416.html", "text": "Два месеца след опустошителния пожар, в събота вечер в катедралата Нотр Дам ще бъде отслужена литургия, съобщава Агенция \"Фокус\". Службата ще води Парижкият архиепископ.От съображения за сигурност се очакват да на литургията да бъдат допуснати между 20 и 30 души. Месата ще се състои в параклиса в източния край на световноизвестната парижка катедрала, зад високия олтар.Нотр-Дам е силно повредена от опустошителен пожар в средата на април - покривът е до голяма степен разрушен.Френският президент Еманюел Макрон обеща, че катедралата ще бъде възстановена в рамките на пет години. Епископията обяви, веднага щом е възможно, да построи помещение за молитва в предната част на църквата. Там вярващите ще могат и да се изповядват.", "date": "2019.06.15", "title": "В Нотр Дам ще бъде отслужена първа литургия след пожара"}
{"url": "https://offnews.bg/obshtestvo/atanas-zafirov-vreme-e-za-konsolidatciata-na-bsp-i-da-se-podgotvim-za-705411.html", "text": "„Време е за консолидацията на БСП и да се подготвим за местните избори“. Това заяви пред БСТВ Атанас Зафиров, член на ИБ на БСП. По думите му в дневния ред на Конгреса е заложено констатиране на оставката на председателя и стартиране на процедурата по пряк избор. Той изрази съгласие с думите на зам.-председателя на БСП Стефан Данаилов , че не е важно с кого, а какво очаква партията. „Не са случайни всички декларации и позиции от почти всички структури на партията, в които се призовава за мъдрост, за единение и Корнелия Нинова да не подава своята оставка. Според мнението на нашите другари тя не носи отговорност за загубата на тези избори“, подчерта Зафиров. Той допълни, че Общинският съвет на БСП-Бургас, с пълно единодушие и само с 2 въздържалисе са приели също декларация, в която се казва, че сега не е време за оставка и не Корнелия Нинова е човекът, който трябва да носи отговорността. Зафиров сподели, че е получил и писмо от социалистка на 82 години, която го моли да представи мнението й на Конгреса: „Делегатите на Конгреса трябва да гласуват да остане Корнелия Нинова и да се стегнем, за да може да победи БСП наесен на местните избори“. „Конгресът трябва да стартира процеса по подготовката БСП за предстоящите местни избори.Това е най-важната задача пред БСП“, обобщи Атанас Зафиров.Той подчерта, че резултатите на последните избори са показали, че БСП връща позициите си в големите градове и в няколко областни града печели. „Това е предпоставка за победа наесен“, категоричен бе той. По думите му има координирана мащабна атака срещу БСП, която е концентрирана върху Корнелия Нинова като неин председател. Според него целта е БСП да бъде обезсилена и да бъде превърната в удобна и послушна опозиция. „Големият грях на БСП и на Нинова в частност, е че тя не се съгласи партията да е присъдружна на ГЕРБ. Ако това ръководство на партията бъде сменено, само след няколко месеца нещата ще се върнат към статуквото и БСП няма да бъде същата“, коментира той.Попитан за партийните субсидии, Зафиров отговори, че всички партии, включително и ГЕРБ, казват, че това е популизъм. „Демокрацията предполага партиите да бъдат независими от всякакви олигархични кръгове и такова отнемане на субсидии няма никъде в Европа. Ние в момента правим обратното – хвърляме партиите в лапите на олигарсите. Няма как да очакваме добър резултат от това. Всичко го разбират, но в момента се прави на инат и напук. Това е и част от сценария за смяна за ръководството на БСП“, заключи Атанас Зафиров.", "date": "2019.06.15", "title": "Атанас Зафиров: Време е за консолидацията на БСП и да се подготвим за местните избори"}
{"url": "https://offnews.bg/futbol/kristiano-ronaldo-izbroi-postizheniata-si-mnogo-sa-705412.html", "text": "Нападателят на Ювентус и Португалия Кристиано Роналдо сподели впечатленията си от изминалия сезон и го определи като “незабравим”. Португалецът изброи подробно постиженията, които регистрира в кампанията.“Какъв незабравим сезон! Нови впечатления, гигантски клуб, впечатляващ град, счупени рекорди и още три трофея. Трябва да благодаря на всички запалянковци на Ювентус за това, как ме приеха в Италия.Вие сте много важна част от нашите победи. Благодаря на всички мои фенове от цял свят и особено на португалците, които ни помогнаха да постигнем още една историческа победа за страната. Вие винаги ще заемате особено място в моето сърце”, написа Роналдо в Инстаграм, цитиран от БГНЕС.“Лично аз никога няма да забравя забележителните моменти и новите рекорди през 2019 г:– победен гол в Суперкупата на Италия– титлата в Серия А, званието най-добър играч и 21 гола– победа в Лига на нациите и хеттрик– първият играч, записал 100 победи и вкарал 125 гола в Шампионската лига– първият играч, спечелил 10 турнира под егидата на УЕФА– първият играч, отличил се с голове за националния си отбор във финалите на всички турнири – световен шампионат, първенство на Европа, Купа на конфедерациите и Лига на нациите– първият играч, отличил се с вкарани голове за националния отбор в 10 финални етапа подред от 2004 до 2019 г.До нови срещи! Заедно ще се борим за нови и удивителни победи! Разчитам на вас!”, допълни Роналдо.", "date": "2019.06.15", "title": "Кристиано Роналдо изброи постиженията си, много са"}
{"url": "https://offnews.bg/obshtestvo/temata-za-sofronij-vrachanski-za-vtora-poredna-godina-na-izpita-po-ist-705417.html", "text": "С изпит по история на България продължава втората кандидатстудентска сесия на Софийския университет за учебната 2019/2020 г.В 9.00 часа в 65-та аудитория в Ректората на Софийския университет „Св. Климент Охридски\" започна изпитът по история на България. Кандидат-студент изтегли вариант № 1 на теста и двете теми, от които ще избират явилите се на изпита:„Софроний Врачански – книжовна и политическа дейност\" и „Българската държава според Санстефанския договор, Берлинския договор и Търновската конституция\". Кандидатите, подали заявление за явяване на изпита, са 804.Заместник-ректорът на Софийския университет проф. Ренета Божанкова приветства кандидат-студентите и изрази надежда да работят спокойно и уверено, защото прочетеното, премисленото и наученото ще им помогнат в днешния ден да работят така, че да получат отлични резултати и да станат студенти на Софийския университет в избраната от тях специалност.Деканът на Историческия факултет и председател на изпитната комисия доц. Тодор Попнеделев пожела успех на кандидатите.Специалностите, за които кандидат-студентите могат да кандидатстват след успешно положен изпит, са: „Философия\"; „Социология\"; „Политология\"; „Публична администрация\"; „Културология\"; „Библиотечно-информационни науки\"; „Публични информационни системи\"; „Философия\" (на английски език); „История\"; „Археология\"; „Етнология и културна антропология\"; „История и география\"; „Архивистика и документалистика\"; „История и геополитика на Балканите\"; „История и философия\"; „Хебраистика\"; „Педагогика\"; „Социални дейности\"; „Неформално образование\"; „Предучилищна и начална училищна педагогика\"; „Социална педагогика\"; „Специална педагогика\"; „Логопедия\"; „Физическо възпитание и спорт\".С изпит по история на България и изпит по български език и литература бъдещите студенти могат да запишат специалност „Право\", а с изпит по история на България и изпит по английски, немски, френски, испански, италиански или руски език (по избор) – специалностите „Международни отношения\" и „Регионално развитие и политика\".С успешно издържани изпити по история на България и изпит по английски, немски, френски, испански език (по избор) бъдещите студенти могат да запишат специалност „Европеистика\".С успешно положени изпити по история на България и по английски и френски език (по избор) могат да запишат специалността „История и чужд език\".", "date": "2019.06.15", "title": "Темата за Софроний Врачански за втора поредна година на изпита по история в СУ"}
{"url": "https://offnews.bg/temida/nad-600-dushi-s-prisadi-sa-v-neizvestnost-705415.html", "text": "609 души са избягали от правосъдието през 2018 г. Данните са официални, от годишния доклад на прокуратурата, който беше публикуван наскоро.„Темата стана актуална преди няколко години, когато изчезнаха емблематичните братя Галеви, които получиха по 4 години затвор, който още не ги знаем къде са. Да припомним Евелин Банев – Брендо, който с присъди в 3 държави, не лежи в затвора. Както и убиецът от „Соло” ”, коментира в предаването „Събуди се” журналистът Стефан Ташев.„Правомощия имат. Въпросът е, че капацитетът – и кадрови, и като потенциал, е малък. Като говорим за издирвани, статистиката е още по-страшна. Капацитетът на МВР тук е много слаб. Това лъсна с историята от Нови Искър – Росен Ангелов, който се оказа издирван 8 години, да живее необезпокоявано край Своге и да работи в София, без никой да го търси”, обясни Ташев.Журналистът припомни, че дирекцията за издирванията в МВР е била закрита.", "date": "2019.06.15", "title": "Над 600 души с присъди са в неизвестност"}
