{"url": "https://offnews.bg/ikonomika/api-preduprezhdava-ne-patuvajte-po-magistrala-struma-693926.html", "text": "Шофьорите да се въздържат от пътуване по автомагистрала „Струма\" в участъка София – Благоевград поради обилен снеговалеж. Това предупреждение разпространи пресслужбата на Агенция Пътна инфраструктура (АПИ).В отсечката е ограничено движението на тежкотоварни МПС над 12 т поради снегопочистване.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.12.16", "title": "АПИ предупреждава: Не пътувайте по магистрала Струма"}
{"url": "https://offnews.bg/zimni/marsel-hirsher-s-poredna-pobeda-za-svetovnata-kupa-693928.html", "text": "Олимпийският шампион Марсел Хиршер (Австрия) спечели шеста поредна победа от Световната купа по ски алпийски дисциплини в гигантския слалом в Алта Бадия (Италия).Хиршер кара впечатляващо в първия манш, където завърши с време 1:17.61, на почти секунда пред най-близкия си конкурент.Седемкратният носител на Големия кристален глобус не остави шанс на конкуренцията и при второто си спускане. Там той записа време от 1:14.68 и завърши с общо 2:32.29. На втората позиция, на цели 2 сек. и 53 стотни, остана французинът Тома Фанара, а място на почетната стълбичка завоюва и неговият сънародник Алекси Пинтюро (+2.69).\"Бях на границата да не завърша. Карах \"по ръба на пропастта\", отчете Хиршер след забележителната си победа. Най-големият конкурент на Хиршер Хенрик Кристоферсен от Норвегия допусна две сериозни неточности при второто си спускане, което му отреди 14-та позиция.Това бе 61-ва победа в Световната купа за 29-годишния австриец и трета през този сезон след слалома в Леви (Финландия) и гигантския слалом във Вал Д'Изер (Франция).", "date": "2018.12.16", "title": "Марсел Хиршер с поредна победа за Световната купа"}
{"url": "https://offnews.bg/sviat/kral-abdula-i-kralitca-rania-posreshtnaha-prezidenta-rumen-radev-693931.html", "text": "В кралския дворец в столицата на Йордания Аман българският президент Румен Радев и съпругата му Десислава Радева бяха посрещнати с официална церемония от техни величества крал Абдула II бин ал-Хусейн и кралица Рания ал-Абдула, съобщават от Президентството.Държавният глава е на посещение в арабската държава по покана на монарха.Във фокуса на визитата е задълбочаване на политическия диалог и на двустранните отношения, стимулиране на търговско-икономическото и инвестиционното сътрудничество, както и партньорството в сферата на отбраната и сигурността. Очаква се да бъде обсъдена и ситуацията в Близкия Изток и миграционната криза.В Аманската търговска камара президентът Румен Радев откри Българо-йордански бизнес форум, в който участваха и компании от България в сферата на информационните технологии, хранително-вкусовата промишленост и др.", "date": "2018.12.16", "title": "Крал Абдула и кралица Рания посрещнаха президента Румен Радев"}
{"url": "https://offnews.bg/obshtestvo/globiavat-firmata-koiato-chisti-magistrala-struma-v-kiustendilsko-693932.html", "text": "Агенция \"Пътна инфраструктура\" (АПИ) ще санкционира пътноподдържащата фирма на магистрала \"Струма\", отговорна за снегопочистването на магистралния участък на територията на област Кюстендил. Това съобщиха от ведомството на Светослав Глосов.Причината е, че пътната агенция е констатирала закъснение при снегопочистващите дейности днес.За по-бързото почистване на отсечката при снеговалежа е осигурена почистваща техника от други пътноподдържащи дружества.По-рано днес от АПИ препоръчаха на шофьорите да не тръгват на път по магистрала Струма в участъка между София и Благоевград", "date": "2018.12.16", "title": "Глобяват фирмата, която чисти магистрала Струма в Кюстендилско"}
{"url": "https://offnews.bg/112/snegorin-se-obarna-i-zatvori-patia-kiustendil-dupnitca-693930.html", "text": "Снегопочистваща машина се е преобърнала в района на местността Черна нива, Кюстендилско, съобщават от МВР.Движението по пътя Кюстендил-Дупница е затворено. Препоръчителен маршрут за пътуващите – през Конявската планина. Там пътят е проходим при зимни условия.Планираният в утрешния ден допълнителен оглед на местопроизшествието, станало на пътя Своге-Нови Искър, се отлага поради влошените метеорологични условия.Гражданите ще бъдат информирани своевременно за определена следваща дата на провеждането на следствения експеримент.", "date": "2018.12.16", "title": "Снегорин се обърна и затвори пътя Кюстендил-Дупница"}
{"url": "https://offnews.bg/obshtestvo/pozor-otkazaha-grazhdanstvo-na-kmeta-na-naj-balgarskia-grad-v-moldova-693929.html", "text": "На кмета на най-българския град в Молдова Тараклия е бил отказан български паспорт. Това стана ясно от публикация във фейсбук на градоначалника Сергей Филипов.Тараклия се намира в южна Молдова. В града живеят 15 006 души, предимно бесарабски българи. Основан е през 1813 г. от български преселници, напуснали домовете си след Руско-турската война от 1806-1812 г.На герба на града на български език е изписан девизът „Българският дух е непобедим“, а знамето е с цветовете на българския флаг - бяло, зелено и червено, и има изображение на лъв.На фейсбук страницата на кмета Филипов много българи са му писали през последните часове и го молят за извинение заради българските управници, които са му причинили това унижение.", "date": "2018.12.16", "title": "Позор: Отказаха гражданство на кмета на най-българския град в Молдова"}
{"url": "https://offnews.bg/obshtestvo/na-zhenskia-pazar-v-sofia-da-butnem-sgrada-za-da-slozhim-novi-pavili-693937.html", "text": "На \"Женския пазар\" в София да бъдат изградени 22 нови павилиона и алеи, като за целта се събори стара административна сграда в района откъм бул. \"Сливница\". Това предлага Драгомир Димитров, директор на общинското дружество \"Пазари Възраждане\", което включва още пазара \"Димитър Петков\", Ротондата на Централна гара  и амфитеатъра в градината на НДК. Сградата в момента не се използва заради лошото си състояние, за основен ремонт ще са необходими около 800 000 лева, което според Димитров е нерентабилно. Ако на мястото се изградят нови 22 павилиона, те ще носят приходи, а и пространството ще се отвори, обясни шефът на \"Пазари Възраждане\". Той вече е поискал разрешение от главния архитект на София Здравко Здравков, стана ясно още на семинар за бюджета на София. В \"Пазари Възраждане\" се работи по програма за изграждане на колонки за електромобили на двата ни пазара. Изгражда се система за модерно видеонаблюдение и ново лед осветление, каза още Димитров. Ръководството работи и по проект за онлайн поръчки и доставки от сергиите до дома или офиса, като за целта търси партньори да поемат дейността. ", "date": "2018.12.16", "title": "На Женския пазар в София: Да бутнем сграда, за да сложим нови павилиони"}
{"url": "https://offnews.bg/futbol/v-levski-priznaha-za-dalgove-iskat-obiaviavane-na-kluba-v-nesastoiate-693935.html", "text": "В Левски признаха за дълг към фирма, която поиска обявяването в несъстоятелност на клуба от съда. Изпълнителният директор на клуба Красимир Иванов обаче побърза да успокои страстите на \"Герена\".\"Утре ще направим проверка, за да видим колко са верни данните. Такава информация при нас не е постъпвала. Информацията очевидно не е фалшива. Фирмата ни е позната. Работим с нея от няколко години. Имаме задължение към тях. Ще направим плащания към тях. Те са симпатизант на Левски, който съдейства за школата ни, да поръчаме компютри.Така че по-скоро ще искам да разбера утре истината, за да са ясни взаимоотношенията. Ние сме в добри отношения с тях, така че вярвам, че всичко ще бъде уточнено. Не искам да звучи така, сякаш подценявам характера на новината. Разбирам колко сериозна е тя. Мога само да кажа, че въпросът ще го решим веднага. Още утре\", каза Иванов пред \"Дарик\".Молбата за откриване на производство по несъстоятелност срещу Левски е подадена в Софийския градски съд, показва справка в сайта на институцията. Делото е образувано на 13 ноември и е по иск на фирмата \"Титан 77\".Дружеството е собственост на братята Юлиан и Емил Ботеви и се занимава с организиране на чартърни полети. Засега не се разкрива повече информация по казуса и не е ясно каква сума дължат \"сините\".На сайта на СГС е публикувана следната информация по делото:Търговско дело 2390 от 2018 г. По новия ГПК Търговско отделение ТО VI-11 състав21110 Молба за откриване на производство по несъстоятелностРазпореждане за образуване от 13.11.2018 г.Образувано на 13.11.2018 г. по Молба за обявяване в несъстоятелностВходящ документ 147654 от 12.11.2018 г.Молител ТИТАН 77 ООДОтветник ПРОФЕСИОНАЛЕН ФУТБОЛЕН КЛУБ ЛЕВСКИ АДЗакрито/разпоредително заседание от 14.11.2018 г.Резултат: С разпореждане", "date": "2018.12.16", "title": "В Левски признаха за дългове, искат обявяване на клуба в несъстоятелност"}
{"url": "https://offnews.bg/analizi-i-komentari/malki-i-golemi-693933.html", "text": "България има нужда от своята детска болница. Независимо къде, независимо за колко, много е странно, че все още, повече от десетилетие, така и не се намира място за болница за деца.Случвало се е на много от вас, да изпаднат в ситуация, в която да трябва да заведат детето си на лекар. Ако го боли ухо отивате или в „Исул”, или в „Пирогов”, ако го боли корем, крак или ръка - в „Пирогов”. Ако можем да си го позволим – отиваме в някоя от частните болници. Но, ако детето не може да си каже какво го боли или има проблем с повече от едно нещо, може да обикаляте по различни болници до края на света, защото различните специалисти са разпръснати на територията на цялата столица.Не е за вярване, че толкова време си говорим за нуждата от Национална детска болница, при положение, че толкова много хора са искали това да се случи през годините. И в страни от политическите игри, които се развиваха зад сцената през седмицата, така и не разбрахме защо правителството предложи, а депутатите оставиха на изчакване идеята за национална педиатрична болница. Ако не искат да е в болница „Лозенец”, нека я направят някъде другаде, но да я направят. Ако трябва да я вдигнат от нищото, България има нужда от Национална педиатрична болница.Тя трябва да бъде най-модерната в България. Лекарите, сестри, лаборанти и рехабилитатори в нея да получават достойно заплащане, а студентите да се учат от най-добрите, с най-хубавата апаратура. Да бъдат привлечени и чуждестранни специалисти, които да правят операции, които струват хиляди в чужбина, и да обучат българските си колеги, които да ги правят, без да трябва родители и деца да пътуват в Турция, Израел или Германия. Колкото и да струва, надали има човек в нашето общество, който ще възрази, или ще протестира.Когато преди 14 години създаваха Фонда за лечение на деца в чужбина, идеята беше той да се финансира и с дарения от хората. На сметка в БНБ всеки можеше да посочи каква част от заплатата му да отива във фонда - дали ще е един или десет лева, фондът започна да се пълни с пари.Ако в бюджета няма пари, направете пак същата схема – детската болница да се финансира директно от обществото, освен от държавния бюджет. Защото в начина, по който протече цялата дискусия около смяната на предназначението на правителствена болница, остана горчивия вкус, че директорите на болници са като фигури за шахмат в ръцете на политиците. И няма случайни ходове.На 19 декември 2012 г., до медиите пристигна една покъртителна новина. Баща на починало от рак момиченце дарява пет милиона лева за изграждането на детски онкохематологичен център. Източник на новината беше Министерския съвет чрез думите на премиера Борисов.В памет на дъщеря си, този човек, който беше направил всичко възможно да спаси детето си, имаше желание да преведе пет милиона лева и да остане абсолютно анонимен. Тогава се появиха статии за дарението на „един безименен баща”. Но този човек си има име, има си и история. Благодарение на него, детската онкохематология в ИСУЛ има модерно обзавеждане. Той продължава да дарява всяка година. Няма да го казвам в ефир, защото не е редно да го правя в контекст на коментар, с който той може да не е съгласен.Но в нашия екип много искаме да се свържем с него, за да разберем какво се е случило с намерението му да дари пари за цяла болница, с какво се е сблъскал, какво е неговото мнение за нуждата от национална педиатрична болница.Защото в крайна сметка, този човек, както и много други, има какво да кажат за системата и за начина, по който тя трябва да се промени. А в случая - се започва от основните неща. Като национална педиатрична болница.", "date": "2018.12.16", "title": "Малки и големи"}
{"url": "https://offnews.bg/obshtestvo/snimki-na-chitateli-na-offnews-pokazvat-che-na-kliuchovi-mesta-v-sofi-693922.html", "text": "160  и булеварди във връзка със започналия снеговалеж. Градският транспорт в момента се движи по обичайните си маршрути. Според метеорологичната прогноза валежите от сняг ще продължат през целия ден, обяви в 11:56 ч. столичният кмет Йорданка Фандъкова.Снимки на читатели на OFFNews обаче показват, че на ключови места в София днес в ранния следобед снегът изобщо не е почистен.", "date": "2018.12.16", "title": "Снимки на читатели на OFFNews показват, че на ключови места в София снегът изобщо не e чистен"}
{"url": "https://offnews.bg/112/40-malki-detca-sa-blokirani-v-hizha-aleko-na-vitosha-693941.html", "text": "Група от 40 деца във втори клас са блокирани на хижа \"Алеко\" на Витоша, съобщи бТВ.Празнували там коледното си тържество, когато към 14 ч. им съобщили, че пътят не е почистен и не могат да се върнат в града.От Столичния инспекторат са се свързали с групата и са съобщили, че почистваща техника вече пътува към хижата и децата ще бъдат транспортирани към София.", "date": "2018.12.16", "title": "40 малки деца са блокирани в хижа Алеко на Витоша"}
{"url": "https://offnews.bg/obshtestvo/v-stolichna-psiholaboratoria-na-hartia-izpitvat-8-dushi-a-na-miasto-i-693923.html", "text": "„Икономическа полиция“, Изпълнителната агенция „Автомобилна администрация“ и Националната агенция за приходите са проверили четири лаборатории за психическа годност на кандидати за водачи в София и Стара Загора.Съвместните действия са осъществени на 12 и 13 декември. Констатирани са сериозни нарушения в две от проверяваните лаборатории в София, съобщават от пресцентъра на МВР.При проверката в едната лаборатория е установено, че в момента тече психологически изпит на група от 8 човека, но на място е имало само един кандидат-курсист. Същевременно в списъка за присъстващи били оградени всички, заявили явяване. Служители на НАП пък са констатирали липси по касова наличност.В другата лаборатория нарушенията са свързани с \"провеждане на психологически изследвания и тяхна обработка, за което е съставен акт за административно нарушение.\"", "date": "2018.12.16", "title": "В столична психолаборатория на хартия изпитват 8 души, а на място има само един кандидат-курсист"}
{"url": "https://offnews.bg/offtopic/na-vnimanieto-na-fandakova-kak-se-rediat-paveta-na-ostrov-gili-travan-693912.html", "text": "Читателката на OFFNews Ger Gana се радва на слънце и море в декемврийския студ в райско кътче в Индийския океан. И както си \"ваканцува\", реши да ни стопли и нас със снимка как се редят павета на остров Гили Траванган. Има такъв, намира се близо до Бали. Известен е най-вече с красивите си плажове. Гили Траванган попада в провинция Западни малки зондски острови.", "date": "2018.12.16", "title": "На вниманието на Фандъкова: Как се редят павета на остров Гили Траванган"}
{"url": "https://offnews.bg/obshtestvo/shefat-na-sofijskia-zoopark-tcenata-za-vhod-triabva-da-se-vdigne-i-da-693936.html", "text": "Билетът за вход в Софийския зоопарк да се увеличи от 4 на 6 лв. за възрастни, иска шефът му Добромир Бориславов. Цената обаче ще се запази при \"Семеен билет\" за посещение на родители с две деца. Това ще предложи ръководството на Зоологическата градина на Столичния общински съвет догодина, стана ясно от думите на Бориславов на семинар за бюджет 2019 на София. Според него е необходимо да поскъпне и лятното зооучилище за децата, като таксата, която в момента е 60 лева, стане 100 лева. Бориславов уточни, че във всеки голям град, който е туристически център в Европа, зоологическата градина е в ТОП 5 на посещаваните обекти. Таксата за вход обаче била между 17 и 40 евро, а чужденците се чудели как у нас в зоопарка се влиза за по-малко пари, отколкото струва едно кафе в Западна Европа. 357 360 души са посетили зоопарка през тази година, което е с 8% ръст спрямо 2017 г. Приходите са 1,17 млн. лв., или с 14,7% ръст спрямо 2017 г. “Това означава, че сме успели да върнем над 47% от средствата за издръжката на зоопарка на общината, отчете Бориславов. При Догодина ще се изградят нови външни пространства за чакалите. Софийският зоопарк ще има и специални колички за семейства с малки деца за разходка и обиколка сред животните. Бориславов е категоричен, че зоологическата градина трябва да получи право да си осигурява приходи от стоки и услуги, за да не разчита само на продажба на билети и бюджет от общината. ", "date": "2018.12.16", "title": "Шефът на Софийския зоопарк: Цената за вход трябва да се вдигне и да се въведе семеен билет"}
{"url": "https://offnews.bg/obshtestvo/prenasochiha-6-poleta-do-sofia-zaradi-silnia-snegovalezh-693924.html", "text": "Въпреки усложнената метеорологична обстановка, при неспирен и обилен снеговалеж, летище София работи в зимни условия, съобщават от най-голямата аерогара у нас. След започването на снеговалежа 6 полета са пренасочени на резервни летища. Всички останали полети се изпълняват от и до летище София.Пистата се почиства периодично, възможни са известни отклонения в полетното разписание. Клиентите могат да получат актуална инфомация на сайта на летище София: www.sofiaairport.bg или на телефон: +359 2 937 22 11.Декемврийският сняг за пореден път изненада пътнопочистващите фирми в София. Читатели на OFFNews през целия ден ни изпращат снимки на възлови пътни артерии в столичния град, които не са виждали снегорин тогава, когато от него има нужда. Иначе според кмета Фандъкова 160 снегорина са започнали обработки срещу заледяване на основни улици и булеварди", "date": "2018.12.16", "title": "Пренасочиха 6 полета до София заради силния снеговалеж"}
{"url": "https://offnews.bg/futbol/ludogoretc-prikliuchi-polusezona-s-uspeh-693927.html", "text": "Лудогорец приключи есенния сезон с победа и рекорд. Българският шампион надигра като гост Дунав и записа успех с 2:0. Първото попадение за шампионите реализира Якуб Шверчок в 16-ата минута. В 81-ата Кешерю отбеляза дежурния си гол за крайното 2:0.Попадение на \"орлите\" не бе зачетено заради спорна засада, а освен това разградчани удариха две греди. Домакините също имаха претенции, но за дузпа. Със събраните 51 точки през есента Лудогорец подобри собствения си рекорд, който досега беше с една по-малко.Ден преди мача в Русе пък Клаудио Кешерю беше обявен за футболист №1 на Лудогорец за 2018 г. в класацията на привържениците, организирана от Green Front. Румънският нападател бе награден на специална церемония в читалище \"Развитие\" в Разград.На събитието бяха почетени и други играчи със заслуги през сезона, а събраните над 3030 лева от събитието ще бъдат предоставени за приюта за кучета в Разград.", "date": "2018.12.16", "title": "Лудогорец приключи полусезона с успех"}
{"url": "https://offnews.bg/politika/mestan-dps-izvarshi-neprostimo-predatelstvo-sreshtu-turskoto-maltcins-693939.html", "text": "„Тази година особено силно ще се прояви политическата подлост и двуличие на ДПС. От миналогодишния митинг насам те извършиха непростимо предателство срещу турското и мюсюлманското малцинство в България, като чрез своите общински съветници във Велинград и Лозница гласуваха за изграждането на паметници на комунисти възродители, членове на Политбюро на БКП, осъществили със силата на оръжието и репресивния си апарат насилствена асимилация на близо милион и половина турци и мюсюлмани“.Така е цитиран лидерът на ДОСТ Лютви Местан в прессъобщение за инициативите на партията му по повод традиционните събития, с които на 26-и и 27-и декември хората от Могиляне и Момчилград отдават почит на жертвите на Възродителния процес. През последните две години обаче събитието се оказва място за раздор между поддръжниците на ДПС и ДОСТ.Той призова членовете на ДОСТ на 26-ти декември да изпълнят своя човешки дълг като изразят почит пред гробовете на свидните жертви без партийни знамена, шапки и други символи.", "date": "2018.12.16", "title": "Местан: ДПС извърши непростимо предателство срещу турското малцинство"}
{"url": "https://offnews.bg/obshtestvo/vandali-troshat-novite-ogranichiteli-na-grafa-693917.html", "text": "Вандали са счупили част от новите ограничители по \"Граф Игнатиев\" тази нощ.Призмите с двойно по-малки размери от т.нар. перки на акули бяха представени публично в петък, а поставянето им започна веднага. Тогава главният архитект на София Здравко Здравков обясни, че пускането на трамвая по Графа зависи именно от осигуряването на безопасността на хората с ограничителите. Призмите са залепени са с полиуретан, който е изключително силен и затова при опит да бъдат извадени се руши и част от настилката. От Столична община коментираха пред OFFNews, че са подали сигнал в полицията срещу вандалите и няма да толерират подобни действия. При ремонта на бул. \"Дондуков\" неизвестни и досега хулигани вадиха павета от пътната настилка. По околовръстното пък загинаха новозасадени фиданки, които бяха прерязани умишлено в долния край на стъблото. Ограничителите, които в момента монтират строителите по Графа, са от гранит и се разполагат на разстояние от 3,40 м по споделеното между пешеходци и трамваи трасе.", "date": "2018.12.16", "title": "Вандали трошат новите ограничители на Графа"}
{"url": "https://offnews.bg/obshtestvo/160-mashini-chistiat-sofia-ot-snega-padnal-za-chasove-693919.html", "text": "160 снегорина започнаха обработки срещу заледяване на основни улици и булеварди във връзка със започналия снеговалеж. Според метеорологичната прогноза валежите от сняг ще продължат през целия ден, съобщи столичният кмет Йорданка Фандъкова.Градският транспорт в момента се движи по обичайните си маршрути, твърди тя.Поради обилен снеговалеж и за снегопочистване временно е ограничено движението на моторни превозни средства над 12 т по АМ „Люлин“, посока изход София. Идентично ограничение е въведено по път I-6 Кюстендил - ГКПП „Гюешево“, между 10 - 56 км по автомагистрала „Тракия“, както и по дестинацията - ГКПП \"Калотина\" - Сливница, съобщават от пресцентъра на МВР.Обилен сняг вали и в района на автомагистрала „Хемус“, там видимостта е намалена и заради падналата мъгла.Същевременно Агенция „Пътна инфраструктура“ апелира шофьорите, на които днес им предстои пътуване, да тръгват на път с автомобили, подготвени за зимни условия.Националният институт по метеорология и хидрология определи жълт код за опасно време в областите Видин, Монтана, Враца, София-град, Софийска област, Перник и Кюстендил, в които се очакват снеговалежи и образуване на снежна покривка.", "date": "2018.12.16", "title": "160 машини чистят София от снега, паднал за часове"}
{"url": "https://offnews.bg/futbol/tcska-nadvi-botev-v-snezhen-ad-na-armiata-693940.html", "text": "ЦСКА победи Ботев Пловдив с 2:1 в последния двубой от 20-и кръг на Първа професионална лига. Срещата между двата тима на стадион \"Българска Армия\" трябваше да започне в 17:30 ч., но заради обилния снеговалеж над София беше под въпрос до последно и в крайна сметка стартира в 19:00 ч., след като теренът беше почистен.\"Армейците\" поведоха с 14-ата минута с голяма доза късмет - Кирил Десподов отдясно центрира ниско, но топката се отклони от снежна буца и Али Соу с глава я прати в мрежата на гостите. Гамбиецът покачи на 2:0 в 28-ата минута, а асистенцията отново бе дело на Десподов. Малко след това Али Соу получи травма и бе заменен от Мауридес.В 50-ата минута \"канарчетата\" поискаха дузпа за игра с ръка на Рубен Пинто след изстрел на Тодор Неделев, но съдията Драгомир Драганов прецени, че футболистът на ЦСКА не е имал възможност да реагира в ситуацията и не отсъди 11-метров наказателен удар.Ботев върна интригата в 68-ата минута, когато Серкан Юсеин с глава не даде шансове на Витаутас Черниаускас. Минута преди края на редовното време гол на Стивън Петков от Ботев бе отменен поради засада. Така \"червените\" записаха 14-ата си победа в първенството и са втори в подреждането с 45 точки, пет по-малко от лидера Лудогорец.Ботев приключва първия дял от шампионата на пето място с 35 точки. Пролетният полусезон започва на 16 февруари, а в първия си двубой за 2019 година ЦСКА гостува на Черно море.", "date": "2018.12.16", "title": "ЦСКА надви Ботев в снежен ад на \"Армията\""}
{"url": "https://offnews.bg/zimni/biatlonistite-ni-zavarshiha-v-top-10-v-hohfiltcen-693934.html", "text": "Мъжката щафета на България зае 10-о място в старта на 4 по 7.5 км от Световната купа по биатлон в Хохфилцен (Австрия).Антон Синапов, Владимир Илиев, Димитър Герджиков и Красимир Анев направиха много силно за стандартите си състезание, като използваха само 7 допълнителни патрона, не влязоха в наказателна обиколка и финишираха на 10-а позиция в крайното класиране, на 1:57.9 минути след изненадващите победители от Швеция.Олимпийският шампион в състав Пепе Фемлинг, Мартин Понсилуома, Торстейн Стенерсен, Себастиан Самуелсон измина трасето за 1:16.10.6 часа като използваха пет допълнителни патрона и без наказателна обиколка. Шведите бяха без най-добрите си биатлонисти - Фреди Линдстрьом и Йеспер Нелин.На втора позиция на 3.6 секунди завърши Норвегия без наказателна обиколка и 7 допълнителни патрона. В тима беше лидерът в класирането за Световната купа Йоханес Тингес Бьо.Бронзовото отличие завоюва Германия с изоставане от 28.8 секунди (1 наказателна обиколка и 6 допълнителни патрона). Германците вървяха едва 14-и след втория пост, но след това успяха да наваксат и да намерят място сред призьорите.Следващият кръг от Световната купа ще се проведе в Нове Место (Чехия) от 20 до 23 декември.", "date": "2018.12.16", "title": "Биатлонистите ни завършиха в топ 10 в Хохфилцен"}
{"url": "https://offnews.bg/nashite-avtori/i-ne-sam-radosten-ni-tazhen-razkaz-s-prodalzhenie-ot-zdravka-evtimov-693866.html", "text": "- Слушай какво Даме - Дамянке. Само заради тебе се уча да пиша и заради тебе ходя на училище. В училището е топло и е чисто, ама трябва да седиш на едно място, а мене ме боли костта на черепа, като седя на едно място. Даже може и кръв да ми потече от носа, и сигурно ще потече. Аз заради тебе търпя.Искам да ти напиша писмо, да видиш, че съм сериозен. Букви джоб не пълнят, казва мама, а ти познаваш мама - умна е. Голяма е. С един шамар може да те излекува и от грип, и от пневмония, дори и мозъка ти може да излекува, ако в него са се навъдили лъжи и ти лъжеш с тях хората. От децата на мама - четири! - само аз ходя на това училище и всеки ден упорствам. Даже ходя при госпожа Петрова да ми покаже как се пише Я, защото много ми е трудна тази Я в името ти, Даме- Дамянке. Но аз ще я науча, и ще ти напиша писмо с моята ръка, дето може всяка брава да отвинти, газов пищов може да разглоби и пак да го сглоби, пейка може да издяла, кон може да върже, димки може да замеси и всеки може да бие дясната ми ръка.- Ти – вика мама, - добре се присламчваш към ситната внучка на Елена. Ситната наблюдава как се бъркат илачи срещу тая болест и срещу оная болест. Лепи се за нея и научи и ти.Но аз не се лепя за тебе заради отварите на баба ти, Даме - Дамянке. Направих ти един багер от макара за черен конец - голяма макара, затова тоя багер може да се катери по стръмни места, по масата върви като мотоциклет. Напоследък не излизаш да береш треволяк за церовете на баба ти. Искам да ти напиша писмото, но не мога. Не знам всички букви, затова само си го мисля си и толкова пъти ти го пиша това писмо, че главата ми само с писма се натъпка.Минах вчера покрай вас. Не светеше. Разправят баща ти бил болен. Как мъж ще се изпружи да боледува - че жената му била глупава, та избягала? Как така болен – нали е син на баба ти Елена, а Елена може от вятър лек да омеси, да оправи всяко нещо, дето човека боли. Да не е умрял баща ти, Даме- Дамянке?И да е, не се бой. Не реви, ти казвам.На небето, малко над кръста на църквата, мама разправя, че имало рай. Там баща ти ще те чака. Ние с тебе като одъртеем и умрем, ще отидем при него и хич няма да ни е лошо, защото над църквата сянка не пада отникъде. Слънчево е, през зимата няма да ни е студено, дори ако няма откъде да откраднем дърва. Баща ми казва че съм прост, Даме-Дамянке.Толкова хубави момичета ромчета от нашите има, ти, будала такава, не ги ли виждаш! Какво си се зазяпал в онази мършава и никаква внучка на Елена билкарката. Не виждаш ли - това момиче се шляе само като въртоглаво шиле и никой го не ще. Само ти ли го щеш, глупако.- Само аз, тате – казвам му. – И аз не знам защо съм толкова глупав. Но си помисли какво разправя мама: преди сто години, когато бабата на баба ми пасла козлета, Господ слезнал около Струма и рекъл: – „Аз съм сам и съм Господ, та ме боли от това, дето съм сам. Затова ще дам на всеки човек по едно другарче. Така човекът никога няма да го боли от това, дето няма с кого да си говори и за това, че няма на кого да направи багер от макара за черен конец. Ако другарчето му ходи само като въртоглаво шиле, човекът трябва да го намери и да му каже: – „Даме-Дамянке, ти си моето другарче. Господ те е направил аз да не съм сам и ти да не си сама. Важното е да си отвориш ушите и да чуеш какво ти казва Господ, дето е слязъл и сам ходи, та се разхожда като въртоглаво шиле. Аз го чух, че моето другарче е Даме- Дамянка.- Ти си глупак - вика мама и ме плясва по врата, но леко, а не така, щото никаква лъжа да не се завърти в главата ти. – Откъде накъде ти видя Господ, бе Васко?- Видях го - казах й. – Сянката му видях. Той се мотаеше пред затворения магазин и му се пиеше кока – кола. И на мене ми се пиеше. Затова го разбрах какво мисли. Господ прилича на бащата на Даме-Дамянка.- Жена му го прави на посмешище - отсече мама.Даме Дамянке, ако вашите се карат кой е посмешище и кой не е, ела у нас. Има пържени картофи за вечеря. Никой няма да те кара да крадеш. Казвам ти.Излез пред вашата къща да те видя.----------- ----------- ---------------- Сияна – мъжът не можеше да говори. Брадата му, дълга и кафява като барут, го задушаваше, въздухът го задушаваше. – Сияна.... ти дойде. Не очаквах да те видя.Тя седеше до него на леглото, мокра от дъжда през този див озъбен март, но той не виждаше март. Той успя да се надигне в леглото. – Дойде - каза той, но може би не го каза, беше толкова болен, че нищо не можеше да каже и беше смешно да видиш как един мъж в омачкана фланела, още по-омачкани панталони, един мъж, от който беше останала купчина кости и брада, такъв мъж стиска зъби и не плаче.- Сияна, нищо не ти донесох от Испания. Не спечелих. Провалих се.Тя мълчеше, жена с кестенява коса, обикновено лице и кафяви очи, които изведнъж бяха станали много светло кафяви, а може би зелени.Тя продължаваше да мълчи.Не протегна ръка към смачканата фланела, не докосна огромната кафява брада.- Измислих ти една песен - каза мъжът, от който бе останала само брадата. – Като се запознахме ми каза, че гласът ми ти харесва. Никой не ми казвал това. Само ти. Никой не е пял в двата рода.Беше следобед, а може би предобед. Той не знаеше кое време е навън. Валеше дъжд - вече втора седмица или втора година. Той дори не я гледаше. В стаята светеше нощна лампа, най-обикновена, от най-евтините, крушката бе обвита с нещо бяло, дори може би жълтеникаво.- Не си отивам оттатък, защото мога да мисля за тебе. Затова останах жив – гласът беше тих, мек като горещ пясък, като пролет която си отива, без да е донесла слънце на този глас. Той беше топъл и слаб, не знаеше къде се намира, нито кога ще угасне, нито кога ще се стопи. – Ако те няма защо ми е слънцето. Не ми трябва – казваше песента. –Давам ти вечерите. Давам ти спомените си. В тях има един човек – ти. Давам ти всичко, което ще се случи утре. Ако те няма защо ми е утре - гласът заспа, гласът се превърна в дъжд, от който нямаше никаква нужда.В песента нямаше мелодия, само глас, който тихо си отива – там, където никой не може да го намери.Очите на мъжа - който по-добре да не бе пял нищо, по-добре да бе останал на онази улица в Испания, по-добре да бе заспал на тротоара – очите му останаха дълбоки, тихи. Той не плачеше. Мъжът не се ражда за плач.- Може да се оправя, но няма смисъл да ходя по улиците сам.Лицето му бе погрозняло, поглед на слаб човек, който не струва пукната пара. Който не трябва да цапа това легло с мръсните си панталони.Но изведнъж жената, която имаше най-обикновено лице и очи, които изведнъж станаха светлозелени - като листата, които още се страхуваха да се покажат под мартенския дъжд - жената се наведе над челото на този човек и тихо, много внимателно, сякаш той беше бебе, родило се преди час, започна да целува жълтите кръгове под очите му. Леко докосна грамадната кафява брада, кафявата сплъстена коса.В тая сив град край Струма имаше една приказка за това колко самотен бил Господ горе на своето небе и не искал хората да се мъчат като него на земята, защото земята е по-голяма и много по-пуста от небето. И Господ направил другарче на всеки човек. В тоя край казваха – не бой се, самотата никога няма да те омотае в мрежата си, ако изпиеш сълзите на някой човек. Тогава ще знаеш, че той е твоето другарче. Може да срещнеш сто човека и да си по сам от Господ горе на небето. Там поне има слънце, с което той да си каже две думи. А на тебе - казваха в тоя стиснат и беден край - твоето другарче ще ти свети.- Твоето другарче ще ти свети – каза жената. – Ти ми светеше, Христо. Ти.Зад вратата на стаята като стълб на бесилка стърчеше високата слаба жена. Елена Билкарката. До нея стърчеше още един кол, не кол, а човек - много красив, толкова красив, че когато излезеше да купува хляб от пекарната на двете сестри Дона и Дида, планините се приближаваха една към друга, за да го видят по-добре и да му се порадват.- Синът ни ще се оправи – прошепна мъжът.Високата жена нищо не каза, бавно толкова бавно, като че въздухът беше желязо и трябваше да го разсича с ножовка, тя отряза една филия хляб, сложи сирене върху нея и я даде на красивия мъж.- Яж - каза.Отряза още една филия, сложи сирене. Прекоси коридора, отвори една друга врата и влезе в тясна стая – там едно малко момиче седеше, забило нос в „Пипи Дългото чорапче“, на страница 83.- Яж – каза жената на детето. – Като го изядеш, ще дойда да те изпитам какво си прочела, Дамяно.СЛЕДВА ПРОДЪЛЖЕНИЕ", "date": "2018.12.16", "title": "И не съм радостен, ни тъжен: разказ с продължение от Здравка Евтимова"}
{"url": "https://offnews.bg/futbol/gonzo-v-levski-biah-kato-iztrivalka-693920.html", "text": "Бившият спортен директор на Левски Георги Иванов заяви, че се е чувствал като изтривалки за обувки докато е бил на \"Герена\" и това е била една от причините да напусне клуба през 2016 година.\"Тръгнах си, защото не ми харесваха нещата, които се случваха в Управителния съвет. И затова смятах, че повече нямам място да стоя там. В крайна сметка един човек, особено аз, трябва да има достойнство и да си тръгне. Мога да напусна всеки, след като не съм съгласен с нещо и виждам, че си блъскам главата в стената. Бях се превърнал в някаква подметка там...В изтривалка, в която си бършеха подметките. Когато отборът върви, се изкарваха 100 човека герои. А когато не върви - Гонзо да си ходи. Когато виждаш, че някои хора не разбират, а дават акъл - няма смисъл, защото знаеш, че няма да постигнеш нищо. Не говоря за Иво Тонев или собствениците, а за други, които по някаква случайност попаднаха в Управителния съвет. Виждаме докъде стигна Левски. Защото, ако трябва да сравняваме бюджета тогава и сега - все едно да сравняваме Лада с Ферари.Левски дълги години не може да намери своя лидер - човек, който да поведе отбора. Сега има прекалено много чужденци, които нямат принадлежност към тима. Всеки гледа сам за себе си и да не излезе виновен за нещо. Но това си е политика на клуба. Аз един път го казах, но те ми се разсърдиха - там ръководители някакви. Не съм против чужденците, но трябва да се намери баланс. Освен това те трябва да бъдат класа. Вутов отиде в Ботев свободен, Владимир Гаджев в Берое... Не искам да се меся на хората, защото е много лесно отстрани да даваш акъл.Но в крайна сметка, ако трябва да сравнявам тези двама футболисти с халфовете, които са в Левски, смятам, че предимството е на страната на българските играчи. Без да искам да обиждам чужденците в тима, но за мен Мариани и Белмонт са посредствени играчи, а ние търсим от тях да дадат повече, отколкото могат. Вутов, Гаджев и Божинов стояха и се молеха Левски да ги вземе.Собственикът за 2 години си плати 25 милиона, за да се научи на футбол. И си мислеше, че може всичко, но в един момент разбра, че не може. Говоря за Спас Русев - ти правиш селекция, ти правиш трансфери... Нямаш спортен директор, не можеш да избереш, нямаш доверие на никого.Имаш един директор Краси Иванов, който... Мога да ви кажа нещо по случая с Яблонски - мой приятел го представлява, а той по две седмици не му вдига телефона. Краси Иванов не отговаря на мениджъра. Е как Яблонски да подпише нов договор? Да не си вдигаш телефона, или да пишеш някакви съобщения, че си с детето. Как да стане? И това е само един пример, а те сигурно са 20\", заяви Гонзо пред \"Евроком\".", "date": "2018.12.16", "title": "Гонзо: В Левски бях като изтривалка"}
{"url": "https://offnews.bg/obshtestvo/vanshno-pred-offnews-balgarkata-mira-iashar-e-napusnala-turtcia-693915.html", "text": "Българката Мира Яшар, която бе осъдена на 22 месеца затвор в Турция, е напуснала страната, съобщиха за OFFNews от Министерството на външните работи.Мира беше арестувана на 27 юли 2017 г. в курортния град Дидим заедно с приятеля си - британският гражданин Джо Робинсън, по време на почивка на двойката и майката на Мира. Той бе обвинен в членство в терористична организация, а българката – в пропаганда на въоръжена терористична организация.Робинсън бе осъден на 7 години и 6 месеца затвор, но преди броени дни стана ясно, че той е успял да избяга от югоизточната ни съседка.Британецът се е измъкнал след като бе освободен под гаранция, докато течеше процедура по разглеждане на делото му в касационен съд.Пред Би Би Си Робинсън потвърди, че е напуснал Турция без знанието на турските власти, тъй като „за него обвинението и присъдата са неприемливи, и не се смята за виновен“.25-годишният Робинсън е бивш военен от британската армия. Пред Би Би Си той заявява:Обвиненията срещу него бяха повдигнати заради снимки, на които той е в камуфлажна униформа с бойци на Силите за защита на народа - сирийски кюрдски милиции, които Турция определя като терористи заради връзките им с Кюрдската работнимеска партия (ПКК).Обвиненията към Мира Яшар пък са провокирани от снимки в профилите ѝ в социалните мрежи. За турските власти се оказало проблем и това, че на лаптопа си тя има знамето на Кюрдистан.През септември Мира Яшар бе осъдена от Съда за тежки престъпления за пропаганда на терористични организации. Според турските власти тя е подкрепяла кюрдските \"Отряди за народна защита\". Бащата на Мира е от кюрдски произход. Той е роден в Битлис, в северната част на Кюрдистан.С приятеля ѝ Джо се запознават във Фейсбук, тъй като и двамата симпатизират на кюрдите. Той е бивш пехотинец от британската армия. През 2012 г. става доброволец в борбата срещу „Ислямска държава” на страната на кюрдските сили в Сирия.Майката на Мира също беше арестувана, но по-късно беше освободена без обвинение.", "date": "2018.12.16", "title": "Външно пред OFFNews: Българката Мира Яшар е напуснала Турция"}
{"url": "https://offnews.bg/dw/zhaltite-zhiletki-ruskite-trolove-i-makron-693908.html", "text": "Руската \"фабрика за тролове\" отново работи на пълни обороти: наблюдения и анализи сочат, че с помощта на дезинформации Русия се опитва да влияе на протестите на френските \"жълти жилетки\". Целта е президентът Макрон.В началото на декември американски и британски медии съобщиха за опити на руски интернет-тролове да повлияят на вълната от протести, заляла Франция. Твърди се, че те са разпространявали дезинформации, в т.ч. фалшиви снимки от протестите.В потвърждение на тези твърдения идват информации от инициативата \"Алианс за гарантиране на демокрацията\" на американската неправителствена организация German Marshall Fund (GMF), която наблюдава в Туитър потребителски профили, за които се предполага, че са под руско влияние. Наблюденията показват, че в продължение на една седмица протестите на \"жълтите жилетки\" са били водещата тема в тези акаунти. Данните са от дашборд, позволяващ в реално време да се следи активността на 600 избрани акаунта в Туитър, вкл. хаштагове, тематични публикации и източници. Засега обаче не е съвсем ясно чии са въпросните профили.Целта: разединение и дискредитиранеОт страницата на друг проект, наречен \"Хамилтън 68\", научаваме, че става дума за три определени групи: акаунти, които са открито проруски или имат връзки с руското правителство; други, управлявани от така наречените фабрики за тролове в и извън Русия; а третата група включва профили на потребители от цял свят, които тиражират допълнително теми, свързани с Русия. Най-често източниците на публикациите в тези профили са руските RT и Sputniknews. Целта е да се задържа вниманието върху определени теми и проблеми, да се дискредитира Западът, а либералната демокрация да бъде представяне изцяло в негативна светлина\", казва за ДВ експертът по социалните медии в GMF Брет Шафнър. Активността във въпросните профили е насочена предимно към англоезичната публика, следователно тяхното влияние върху протестите във Франция е сравнително слабо, допълва той.Максим Одине, експертка за Русия във Френския институт за международни отношения (IFRI), потвърждава това: \"Руските действия не трябва да се възприемат като инструмент за мобилизиране на нови активисти за \"жълтите жилетки \" или пък като средство за подбуждане към насилие. Те имат за цел по-скоро да засилят поляризацията на обществото, създавайки впечатлението за една дълбоко разединена страна на ръба на гражданската война\", казва тя.По същия начин вижда нещата и руската политическа наблюдателка, живееща във Франция, Татяна Становая. Според нея Русия използва слабостта на френския президент Еманюел Макрон, за да разпространява \"тезата за упадъка на Европа, кризата на демокрацията и надигащите се настроения срещу естаблишмънта”. Тя обаче не смята, че засега това оказва голямо влияние.Макрон е мишената\"Не протестиращите, а президентът Макрон е основната цел на руската активност в социалните мрежи\", казва Бен Нимо, експерт по информационна сигурност в американския мозъчен тръст Атлантически съвет. В края на ноември Нимо детайлно описа в свой доклад за Атлантическия съвет предполагаемата \"френска операция\" на руските интернет-тролове. Заедно със свои колеги той е успял да възстанови части от блокираните профили. Повечето са на английски, но дванайсет акаунта в Инстаграм са на френски език. Те са имали около 76 000 последователи, в т.ч. 12 400 от Франция, по информация на Фейсбук. Повечето от тях са създадени в средата на 2017 година.От Фейсбук не казват кой стои зад тези профили, но не изключват това да е \"Internet Research Agency (фирмата от Санкт Петербург, добила популярност в западните медии като \"руската фабрика за тролове\" - бел.ред.). \"Не можем обаче да твърдим това със сигурност\", уточняват от Фейсбук.Сравнително малкият брой на въпросните профили Нимо обяснява с това, че възможностите на руските тролове на френски език са ограничени, и че \"операцията\" вероятно е още в началото си. В САЩ Русия започна своята онлайн дейност около 2,5 години преди президентските избори през 2016 г., припомня експертът на Атлантическия съвет. Ето защо такива случаи трябва да се разглеждат в по-широк контекст. \"В случая не говорим само за \"жълтите жилетки\", защото подобна операция обикновено има дългосрочна цел\", казва Нимо. А в случая целта е Макрон, добавя той.", "date": "2018.12.16", "title": "Жълтите жилетки, руските тролове и Макрон"}
{"url": "https://offnews.bg/futbol/malchanie-na-gerena-otnosno-pavel-kolev-693910.html", "text": "От Левски не направиха коментар на новината, че гласеният за изпълнителен директор Павел Колев може да не акостира на \"Герена\".Според \"Тема Спорт\" настоящият шеф в БФС не е доволен от правомощията, които смята да му гласува босът на \"сините\" Спас Русев. Затова и най-вероятно ще отклони предложението, въппреки че собственикът още през ноември анонсира назначението.\"Договорът на Павел Колев влиза в сила от 1 януари 2019 година. Той е резултат на преговори, които водих с него няколко месеца. Впечатлен съм от личните му качества, отличното му футболно образование и работата му в Българския футболен съюз.Това ме накара да му гласувам доверие и очаквам от него да направи пълна реформа в клуба и детско-юношеската школа\", каза Русев на 21 ноември.Явно обаче собственикът не иска да развърже ръцете на Колев, за да има истинска реформа. Все още има надежда двете страни да проведат нова среща, на която да се разберат окончателно.Ако Павел Колев размисли и реши да започне с Левски, ще стартира с уволнения още в първия си ден. На този етап обаче той е по-близо до това да остане на работа в БФС.", "date": "2018.12.16", "title": "Мълчание на \"Герена\" относно Павел Колев"}
{"url": "https://offnews.bg/futbol/ronaldo-otpraznuva-po-stranen-nachin-gol-ot-duzpa-693913.html", "text": "Ювентус продължи победния си ход в Серия \"А\", след като надигра с минималното 1:0 градския съперник Торино в сблъсъка между двата тима от 16-ия кръг.\"Бианконерите\" се добраха до трите точки с помощта на дузпа, реализирана от мегазвездата Кристиано Роналдо в 70-ата минута. Така те записаха 7-и пореден успех на сметката си и още повече се откъснаха на върха в Серия А пред преследвача Наполи, който е с мач по-малко.Португалецът отпразнува по-изключително странен начин отбелязания гол във вратата на Торино, за което получи и жълт картон. Той се приближи до вратаря на Торино Салвадор Икасо и се чукна с него гърди в гърди.Стражът на \"биковете\" остана учуден от станалото, а реферът Марко Гуида не се поколеба да санкционира Роналдо. Голът беше 11-и за португалеца в Серия А от началото на сезона. Така той напълно оправдава похарчените за трансфера му в Ювентус от Реал Мадрид 117 милиона евро през лятото.", "date": "2018.12.16", "title": "Роналдо отпразнува по странен начин гол от дузпа"}
{"url": "https://offnews.bg/obshtestvo/ilia-troianov-gledana-otvan-balgaria-izglezhda-tragichno-693909.html", "text": "България от 1989 г. насам почти не се е развила в тази посока, която е най-важната: на свободата, демокрацията и истинската социална справедливост. Фактът, че една трета от българския народ е напуснал България или иска да я напусне, показва, че тук много хора не виждат възможност да оцелеят, заяви пред Нова телевизия немският Троянов живее и пише на различни места по света - Найроби, Мумбай, Мюнхен, Париж Виена. Има над 20 книги с художествена литература, пътеписи и публицистика, преведен е на над 20 езика.Според него гледана отвън, България изглежда трагично. А българският народ е \"много кротък, послушен, парализиран\".Проблемите на България – корупция, концентрация на власт, дали е политическа или икономическа, континуитетът на един елит, който по-рано беше номенклатурата, сега е един вид олигархия, мафия, всички тези неща пречат на едно истинско развитие в България, коментира Илия Троянов.", "date": "2018.12.16", "title": "Илия Троянов: Гледана отвън, България изглежда трагично"}
{"url": "https://offnews.bg/obshtestvo/dazhdovna-i-snezhna-nedelia-693906.html", "text": "Днес ще бъде предимно облачно с валежи от дъжд. В Северозападна и високите полета на Западна България в сутрешните часове също ще вали дъжд, но още преди обяд ще го обърне на сняг.Температурите в Северозападна България ще са почти без дневен ход – около 0. В останалите райони максималните ще бъдат между 5 и 10 градуса.Над Черноморието ще бъде облачно със слаби валежи от дъжд, максимални температури - между 9 и 12 градуса.Над планините ще бъде облачно, с превалявания от сняг, в масивите от Източна България – от дъжд.Максимална температура на височина 1200 метра – около 5, на 2000 метра – около минус 1.", "date": "2018.12.16", "title": "Дъждовна и снежна неделя"}
{"url": "https://offnews.bg/zimni/furkad-prizna-za-problemi-sas-ski-biaganeto-693914.html", "text": "Седемкратният носител на Световната купа по биатлон Мартен Фуркад от Франция постигна втора победа за сезона, след като спечели преследването на 12.5 километра от СК в Хохфилцен (Австрия).Фуркад направи перфектно състезание, повали всичките 20 мишени и измина трасето за 32:22.3 минути. Така французинът записа 72-а индивидуална победа в кариерата си за Световната купа.След успеха французинът откровено призна, че има проблеми със ски бягането, но компенсира с точна стрелба.\"Засега не мога да променя нищо на ските и затова трябва да търся обходни маршрути, за да спечеля. Какъв прекрасен ден\", написа Фуркад в Инстаграм.Втори се класира германецът Арнд Пайфер, който пропусна една мишена в първата си стрелба и остана на 13.7 секунди след Фуркад. Ветле Сяастад Кристиансен от Норвегия се нареди трети на 16.1 секунди без грешка на стрелбището.От българите Красимир Анев се класира на 22-о място с една грешка в стрелбата и изоставане от 1:47.9 минути. Владимир Илиев е 38-и с четири пропуска и пасив от 2:54.3 минути, а Димитър Герджиков не стартира. Днес в Хохфилцен предстоят щафетите за мъже и жени.", "date": "2018.12.16", "title": "Фуркад призна за проблеми със ски бягането"}
{"url": "https://offnews.bg/politika/rashidov-nikoga-grafa-ne-e-bil-tolkova-hubav-protestat-sreshtu-remon-693916.html", "text": "Никога \"Граф Игнатиев\" не е бил толкова хубав. Сега има кампания срещу г-жа Фандъкова, която е може би една от най-добрите кметици. Те са забравили, че нямаше детски градини, тя направи над 60. Те са забравили, че улиците ни бяха отвратителни, както и \"Граф Игнатиев\" беше една отвратителна улица, заяви пред bTV председателят на парламентарната комисия по култура и депутат от ГЕРБ Вежди Рашидов.Същите тези хора, от които, вече смятам - не те да спасяват София, а държавата да се спаси от тях. Те са едни като навлеци, хора, които нищо не са направили. Дърво не са посадили. Вчерашни хлапета. Аз съм бил в строителни войски, все пак съм построил Правец. Не само знам как се строи...Тази акция да спре, защото е срамна, твърди бившият министър на културата.Тези момченца ходят всяка плочка да снимат. Вижте, аз като строя моята къща 10% от новото строителство ще да е фира и ще го оправя. Те още не са го построили. Ходят всяка плочка да снимат. Е, разбира се, от 5000 плочки една ще бъде дефектна. Ще я сменят, каза Рашидов.Ръчкането на този скандал идва от един и същ адрес. Мене - не се спряха да снимат всяка плочка и стъкълце на Ларгото, същите тези хора. Адресът е доста соросоиден: тези, които създадоха модата на протеста и сега вече от платени те станаха мода - безплатни. Да сте видяли някой с мотика и кирка отвънка, с оръдието на труда? Хубави плакати, написани, организирани. Но вече стана безплатно. Просто хората обичат да са видими на екрана, телевизорът много блазни всички, всички искат да са в телевизора, твърди депутатът от ГЕРБ.", "date": "2018.12.16", "title": "Рашидов: Никога Графа не е бил толкова хубав, протестът срещу ремонта е соросоиден"}
{"url": "https://offnews.bg/futbol/dvama-se-sboguvat-s-tcska-sreshtu-botev-pd-693911.html", "text": "Последният мач с Ботев (Пловдив) тази вечер не е само завършек на сезона, а и решаващ изпит за двама от футболистите на ЦСКА - Едвин Джеси и Жеферсон, твърди \"Меридиан Мач\".Чужденците не се справят много добре през вече изминалата есен и е много вероятно да напуснат клуба чрез продажба или дори да бъдат пуснати под наем през пролетта, като на местата им ще бъдат привлечени по-свежи попълнения. Новият съвестник на \"Армията\" Люпко Петрович също е определил двамата като незадоволително представящи се, а неговата дума много тежи пред ръководството.Жеферсон вече направи една година в България, като дойде за заместник на Антон Недялков, но така и не успя образно казано да влезе в неговите обувки.Бразилецът бе сред най-критикуваните през пролетта, а лятото се контузи и два месеца беше извън терените. След възстановяването обаче отново е твърде колелбив е дупката в \"червената\" защита в момента.За негов заместник е спряган сънародникът му Амарал Яго Бордучи от Интернасионал. Джеси пък е много непостоянен в изявите си, като редува един силен мач с няколко посредствени, което изнервя треньорите.Той често остава и резерва, но обикновено влиза в хода на мачовете. Националът на Гана обаче има чудесна визитка и може да бъде продаден във всеки един момент, което ще спести допълнителни главоболия на \"червените\".Все пак има вариант двамата да останат в отбора и през пролетта, но трябва да покажат много по-голямо желание.", "date": "2018.12.16", "title": "Двама се сбогуват с ЦСКА срещу Ботев Пд"}
{"url": "https://offnews.bg/112/mvr-izdirva-23-godishen-mazh-blasnal-s-kolata-si-politcaj-i-izbiagal-693921.html", "text": "СДВР търси съдействието на гражданите за установяване местонахождението на Захари Чернев.Според събраните до момента данни 23-годишният мъж е блъснал с колата си и ранил тежко полицай.\"Снощи, минути след 23 ч., на столичния бул. „Александър Малинов“ полицейски екип забелязва лек автомобил „Фолксваген“, за който е имало съмнение, че няколко пъти не се е подчинявал на полицейски сигнали за спиране. При предприети полицейски действия и подаване на сигнал, шофьорът извършва маневра на заден ход, симулирайки намерение за спиране, удря паркиран лек автомобил, рязко потегля, блъска униформения полицай и успява да избяга.\" - твърдят от пресцентъра на МВР.Автомобилът е открит изоставен в Студентски град. До този момент не е установено местонахождението на шофьора.От реанимацията на болница \"Св. Анна\" съобщиха, че пострадалият 39-годишен полицай е с комбинирана травма - фрактура на бедрена кост, три счупени ребра и гръдна травма. Мъжът е стабилизиран, но има опасност за живота му.Гражданите, които имат допълнителна информация, свързана с извършителя на престъплението, могат да сигнализират на тел 112 или в най-близкото поделение на МВР.", "date": "2018.12.16", "title": "МВР издирва 23-годишен мъж, блъснал с колата си полицай и избягал от проверка"}
{"url": "https://offnews.bg/politika/tcvetanov-prezidentat%c2%a0da-kazhe-kak-e-finansirana-kampaniata-mu-693918.html", "text": "Ако президентът иска да говорим за избори и Изборен кодекс, нека първо каже как е финансирана кампанията му. Той трябва да отговори на съмненията, че социално слаби са финансирали кампанията. Как е възможно един социално слаб човек, който трудно може да поеме своите собствени разходи, да отдели 400 лв. за кандидат-президентската кампания на Радев? - заяви днес в Банско председателят на ПГ на ГЕРБ Цветан Цветанов.Прозрачността е изключително важна за всеки един изборен процес. Всички тези съмнения за непрозрачно финансиране обаче пораждат въпроса дали можем да говорим за определени зависимости. Затова е редно всеки, който иска да вземе ролята на ментор в обществото, първо да отговори на всички тези подозрения, каза Цветанов.По думите му президентът Радев не изпълнява основната си функция на обединител и не допринася за осъществяването на пълноценен и градивен диалог между партиите и институциите, а даже напротив:„Трудно ми е да си представя как би изглеждал един КСНС, на който Радев ще трябва да събере представителите на всички онези институции, които той ежедневно напада.“Според Цветанов е важно в период на предизборна кампания да се направи отчет на постигнатото във всички общини и на реализираните проекти:„Евровотът е важен, защото европейската солидарност ни дават възможност да реализираме политиките на българското правителство, а общините да се възползват от еврофинансирането, за да подобряват инфраструктурата и да осигуряват на гражданите по-добра среда за живот.”В края на годината можем да отчетем, че няма община, която да не е получила целеви средства. Това е резултат от добрата събираемост и от добре свършената работа на институциите и на правителството, каза председателят на ПГ на ГЕРБ.Трябва да осъзнаем важността на това, което ни очаква. Нашите опоненти ще увеличават противопоставянето, защото нямат друг полезен ход. БСП не могат да имат успешно управление, доказали са го. Нека си спомним какво бе състоянието на АМ „Струма” при управлението на Орешарски. Затова нека да дадем подкрепа за правителството и за парламентарното мнозинство и да се подготвим за предстоящите европейски и местни избори, призова Цветанов.Убеден съм, че това, което е като прогноза, в мандата на настоящата Европейска комисия и на Европейския парламент, България ще се присъедини към Шенгенското пространство, може би на две стъпки. Първата стъпка ще бъде само за въздушното пространство на Шенген. Това ще бъде достатъчно силен аргумент за усилията, които полага българското правителство през последните години, твърди Цветан Цветанов.", "date": "2018.12.16", "title": "Цветанов: Президентът да каже как е финансирана кампанията му"}
{"url": "https://offnews.bg/sviat/hiliadi-na-protest-v-belgrad-sreshtu-srabskia-prezident-693907.html", "text": "Въпреки студа и снега хиляди демонстранти се събраха в Белград, за да протестират срещу управляващата популистка коалиция на президента Александър Вучич.Участниците в шествието надуваха свирки и преминаха през центъра на сръбската столица, като някои от тях носеха чадъри заради валящия сняг.Демонстрантите спряха пред сградата на президентството и настояха за оставката на Вучич.Преди седмица отново протестираха хиляди, след като бандити нападнаха и биха лидер на опозиционна партия. Тогава те обявиха като надслов на демонстрациите си лозунга \"Стоп на кървавите ризи\".\"Няма да бъдем спрени или заглушени\", каза лидерът на партия Левица на Сърбия Борко Стефанович, който получи наранявания по главата при нападението, извършено миналия месец в южния град Крушевац.Опонентите на Вучич обвиняват за насилието това, което те описват като климат на сплашване и страх, налаган от управляващата популистка коалиция на президента.Вучич е бивш краен националист, който сега казва, че иска Сърбия да се реформира и да се присъедини към Европейския съюз.Но според критици Вучич е ограничил демократичните и медийните свободи, което той отрича, отбелязва Асошиейтед прес.", "date": "2018.12.16", "title": "Хиляди на протест в Белград срещу сръбския президент"}
{"url": "https://offnews.bg/obshtestvo/koleden-fermerski-pazar-dnes-do-sv-aleksandar-nevski-693692.html", "text": "Традиционният коледен фермерски пазар в София ще се проведе днес на улица \"Оборище\" между бул. \"Васил Левски\" и храм \"Св. Александър Невски\" от 10 до 17.30 часа. Всички ще могат да закупят директно от производителите екологични и био продукти. Сирена, млека, плодове и зеленчуци, месни деликатеси и зимнина са само част от богатия асортимент на пазара. За децата са предвидени арт работилници. Искаме да изолираме прекупвачите от веригата, контактът с хората, произвели храната, е много важен за много от потребителите, заяви изпълнителният директор на „Пазари ЮГ\" Николай Попов. Очакваме изобилие от сезонни плодове и зеленчуци, няколко вида хляб с квас, мед и пчелни продукти от различни краища на страната, сиропи, богат избор на сладка и лютеници, билки, подправки, разнообразни млечни продукти и още много вкусни предложения от градините на нашите производители. Коледния дух допълваме с арт зона за ръчно правени подаръци, кулинарен кът с изкушенията на нашите майстори, и ред приятни изненади, които ще откриете на място, допълни Попов.Новост тази година е богата празнична културна програма, ще бъде изнесен коледен концерт на Софийския духов оркестър и танцов ансамбъл „Средец\".На последните няколко пазара бяха преброени над 30 000 посетители на ден. Отзивите от подобен род инициативи са изцяло положителни. На производителите се дава възможност да продават стоката си без прекупвачи, а столичини купуват директно от хората, произвели храната. „Това е политика, която наложихме през годините с покрепата на г-жа Фандъкова. От сега нататък големи фермерски пазари ще има всеки месец, а през останалото време нашите пазари \"Красно село\", \"Иван Вазов\" и \"Борово\" ще предлагат всеки ден истинска храна\", допълни Николай Попов.", "date": "2018.12.16", "title": "Коледен фермерски пазар днес до 'Св. Александър Невски'"}
