{"url": "https://offnews.bg/futbol/real-nadhitri-bajern-i-se-doblizhi-do-finala-na-shampionskata-liga-vi-679437.html", "text": "Реал Мадрид победи Байерн Мюнхен с 2:1 в първия полуфинален сблъсък на Шампионската лига, игран на стадион \"Алианц Арена\". Домакините поведоха в резултата, но допуснаха пълен обрат.Двата гранда изиграха равностойно първо полувреме, в което атаките се редуваха и пред двете врати. Джошуа Кимих откри резултата в 28-ата минута след изненадващ удар отдясно, но малко преди почивката Марсело изравни с мощна тупалка извън наказателното поле.Десетина минути след почивката един от най-неубедителните на терена Рафиня направи безумна грешка в центъра и Реал вкара нов гол след бърза контраатака, завършена майсторски от Марко Асенсио.До края имаше положения и пред двете врати, но удари на Рибери бяха спасени, а красиво попадение на Кристиано беше отменено заради игра с ръка. Реваншът е на 1 май (вторник) на стадион \"Сантяго Бернабеу\".", "date": "2018.04.25", "title": "Реал надхитри Байерн и се доближи до финала на Шампионската лига (видео)"}
{"url": "https://offnews.bg/futbol/politciata-ozapti-razvilneli-se-fenove-v-metroto-679423.html", "text": "Развилнели се футболни фенове смутиха спокойствието на пътуващите в метрото часове преди дербито от полуфиналите за Купата на България между Левски и ЦСКА.Те трошаха бутилки с бира и едва не стигнаха до физическо съприкосновение на централната метростанция \"Сердика\" в сърцето на София. Органите обаче бързо се намесиха и предотвратиха ескалация. Любопитно остава как са попаднали с бутилките вътре при положение, че в станциите на метрото не се допускат дори хора с храна, като това се случва именно на \"Сердика\", където охраната е значителна, а и мястото й е в т.нар. Триъгълник на властта.Очевидно инцидентът с пострадалата от бомба жена полицай в първия мач преди седмица не е налял разум в главите на ултрасите.Това се кани обаче да стори държавата, като вече има единство за това във водещите политически сили. Депутати от ГЕРБ, БСП и Обединени патриоти обявиха в ефира на bTV, че обществото е достигнало своята степен на търпимост по проблема с футболното хулиганство. На тристранна среща между Министерство на отбраната, Министерството на младежта и спорта и БФС миналата седмица пък бяха обсъдени спешни мерки, които вече изкристализират в нов закон.„Всяка държава, която иска да прояви твърда роля, успява да се справи с футболното хулиганство. Всяка общество има своята степен на търпимост, миналата сряда тя бе премината. Време е да бъдем единни по този проблем. От повече от 6 месеца работим по тези промени. Идеята първо бе да променим стария закон, но промените са толкова много, че трябва да направим нов. Проучихме законодателствата на Англия, Испания и Италия. Има настройка от всички политически сили”, заяви Славчо Атанасов от Обединени патриоти.„Да, мерки трябва да се вземат. Има няколко притеснителни неща - на „Васил Левски” едва онзи ден му смениха камерите, това е националният стадион на България – припомни Иван Ченчев от БСП, който е бивш говорител на ЦСКА. - В България нямаше шествия на феновете, появиха се преди десетина години. Идеята е полицията да пази тази организирана маса от хора. От една страна е добре, защото те не са разпръснати из града. Проблемът е как се разрешава маршрутът – не бива да включва „Триъгълника на властта” и да се хвърлят бомби... Там има и майки с деца.”„Необходим е интегриран подход - всички институции трябва да бъдат отговорни. Футболният съюз, организаторите, клубовете на привържениците… Сега действащият закон от 2004 г. дава възможност на съда да налага задържане в МВР и недопускане на посещение на футболни мачове, включително и в чужбина”, допълни Димитър Лазаров от ГЕРБ.", "date": "2018.04.25", "title": "Полицията озапти развилнели се фенове в метрото"}
{"url": "https://offnews.bg/zdrave/namaliavane-na-bolnichnite-legla-s-6000-predvizhda-proektat-za-natcion-679408.html", "text": "Намаляването на болничните легла с 6000 предвижда проектът за Национална здравна карта, който е публикуван за обществено обсъждане. Националната здравна карта е разработена на основата на 28-те Регионални здравни карти, които отчитат обезпечеността на всяка от административните области с медицински специалисти, болнични легла, високотехнологична апаратура и достъп до спешна помощ.32 913 легла за активно лечение са необходими за удовлетворяване потребностите на населението от болнична медицинска помощ, се посочва в документа. В момента общият брой на болничните легла в страната е 38 803, като според според анализ на здравното министерство през миналата година са били необходими дори по-малко болнични легла - 24 723. След приемането на Националната здравна карта Здравната каса ще може да избира с кои болници да сключва договори, ако на територията на дадена област има свръхпредлагане на дадена медицинска услуга. Това ще означава, че ако съществуващият брой болнични легла е достатъчен за дадената област, нови болници няма да могат да сключват договори със Здравната каса до актуализацията на Националната здравна карта, което ще се случва на три години. Конкретните критерии, по които НЗОК ще сключва договор с болниците, ще бъдат записани в наредба на здравния министър. Проектът за Национална здравна карта предвижда още един общопрактикуващ лекар да има 1500 пациенти. Предвидено е лекарите специалисти да имат по 30 минути да прегледат пациент - те ще имат 6 часа работа с пациенти или не повече от 12 пациенти на ден и два часа за попълване на документация. Според документа на 1000 души трябва да има един зъболекар, а на 100 000 души - 180 медицински сестри. Предложения за промени могат да се дават до 23 май. ", "date": "2018.04.25", "title": "Намаляване на болничните легла с 6000 предвижда проектът за Национална здравна карта"}
{"url": "https://offnews.bg/politika/plevneliev-shtial-da-savetva-makedonskia-premier-zoran-zaev-679416.html", "text": " Росен Плевнелиев бе избран за член на новосъздадената международна група „Приятели на Македония“ или „Охридската група“. Това се похвалиха от пресцентъра на бившия президент.Държавният глава в периода 2012-2017 г. бе на посещение в Македония, където се проведе среща на групата с министър-председателя Зоран Заев и членове на правителството, както и съвместна пресконференция.Председател на групата е сър Джордж Робъртсън, бивш генерален секретар на НАТО. Членове на групата са Карл Билд, бивш министър - председател на Швеция и президент на Европейския съвет за външна политика, Волфганг Ишингер – президент на Мюнхенската Конференция за сигурност – най-влиятелният световен форум по въпросите на сигурността, Хавиер Солана – бивш генерален секретар на НАТО и други изявени дипломати и политици. Групата ще съветва и помага на министър-председателя Заев и правителството на Македония за по-бърза и ефективна интеграция на Македония с ЕС и НАТО.Този новосъздаден формат бе обявен на 24 април в Скопие, като за членство са поканени бивш президент, бивш министър-председател, бивши генерални секретари на НАТО, президент на Атлантическия съвет и други политици и дипломати, които в последните години са допринесли за европейския и евроатлантическия път на интеграция на Македония и на които правителството на страната се доверява да подпомогнат пътя на интеграцията в ЕС и НАТО.Тази покана е още едно признание за усилията на президента Плевнелиев да работи за европейската интеграция на Македония и държавите от Западните Балкани, твърди пресофисът на бившия държавен глава.", "date": "2018.04.25", "title": "Плевнелиев щял да съветва македонския премиер Зоран Заев"}
{"url": "https://offnews.bg/drugi/vdiganeto-na-tezhesti-sabira-darenia-za-globata-679417.html", "text": "Българската федерация по вдигане на тежести се обърна към обществеността с молба за дарения за изплащане на глобата от 250 000 долара към международната централа. Срокът за плащане наближава и ако пари не бъдат намерени или събрани, то след 18 юни нашите щангисти ще бъдат извадени от международни състезания.От БФВТ са обявили и сметка за набиране на средства, като се обръщат към всички свързани с този спорт с молба да се включат. Санкцията беше наложена, след като през март 2015 година по време на внезапен допинг тест беше открито наличието на анаболния стероид \"станозолол\" в пробите на 11 български състезатели от националните отбори.Ето и цялото обръщение от БФВТ:НА УС НА БФВТ КЪМ ВСИЧКИ НАСТОЯЩИ И БИВШИ СЪСТЕЗАТЕЛИ, ТРЕНЬОРИ, ДЕЯТЕЛИ И ЛЮБИТЕЛИ НА ЩАНГИТЕ В БЪЛГАРИЯУважаеми дами и господа,На свое заседание, проведено на 13.04.2018 година, членовете на УС на БФВТ обсъдиха внимателно всички обстоятелства около наложената ни глоба от МФВТ и последствията, които биха възникнали при невъзможност да се справим с този проблем. Оказва се, че след 18.06.2018 година БФВТ ще загуби правата си да участва във всички прояви от международния спортен календар на МФВТ и всички произтичащи от това последствия. В тази връзкаБФВТ ОТКРИВА ЦЕЛЕВА НАБИРАТЕЛНА СМЕТКА НА ФЕДЕРАЦИЯТА ЗА ИЗПЛАЩАНЕ САНКЦИЯТА НА МФВТ, НАЛОЖЕНА НИ В НАЧАЛОТО НА 2018 ГОДИНА, А ИМЕННО:До: СДРУЖЕНИЕ БЪЛГАРСКА ФЕДЕРАЦИЯ ВДИГАНЕ НА ТЕЖЕСТИбул.ВАСИЛ ЛЕВСКИ 75, СОФИЯIBAN:BG76UNCR70001523248969 BIC: UNCRBGSFНие приканваме всички настоящи и бивши европейски, световни и олимпийски шампиони и медалисти, техните треньори и ръководители на клубове, техните семейства и приятели, всички граждани на страната да помогнат на българските щанги в този критичен за тях момент.Българските щанги имат огромен принос за издигане името и авторитета на нашата страна - те са донесли на България:►37 медала от олимпийски игри, от които 12 златни, 17 сребърни и 8 бронзови, а имаме и трима олимпийски шампиони от младежките олимпийски игри;►224 медала от световни първенства за мъже и жени, от които 79 златни, 82 сребърни и 63 бронзови;►397 медала от европейски първенства за мъже и жени, от които 168 златни, 133 сребърни и 96 бронзови;►Стотици са й отличията, спечелени от по-младите генерации тежкоатлети - юноши, девойки и кадети.Видно е, че нашето семейство е голямо, че много български младежи и девойки са дали във времето най-хубавите дни от живота си за прослава на Родината. И са успели.В този момент е необходимо всички ние, свързани по някакъв начин с вдигането на тежести, да помогнем в границите на своите възможности за излизане от ситуацията, в която се намира федерацията.В своята, вече повече от 70-годишна история, БФВТ никога не е принадлежала някому - ръководители, деятели, състезатели и треньори, поколение след поколение, идват и си отиват. Помощта, за която се обръщаме към Вас, е именно за федерацията и хората, работещи на попрището на вдигането на тежести в страната - като състезатели, треньори, деятели, радетели и всички съпричастни с тях.В заключение, Ви информираме, че в сайта на федерацията ще бъдат оповестявани размерите на всички персонални финансови преводи, така че те да станат достояние на нашата общественост.УС на БФВТ", "date": "2018.04.25", "title": "Вдигането на тежести събира дарения за глобата"}
{"url": "https://offnews.bg/politika/struktura-na-gerb-vastana-sreshtu-borisov-zaradi-mestno-saglashenie-s-679422.html", "text": "Структура на ГЕРБ се вдигна на бунт заради съглашение на местното ръководство и общинската власт с ДПС. Това става ясно от писмо от членове на ГЕРБ от село Грашево (община Велинград).Писмото е написано на 24 октомври миналата година, но е входирано в Министерския съвет чак на 12 март тази година. В писмото членове и активисти на ГЕРБ се оплакват, че хора на ДПС се слагат на директорски постове, с което се губи доверието в ГЕРБ и в премиера и лидер на партията Бойко Борисов. \"Искаме да изложим нашето негодувание и разочарование от местната общинска власт и структурата на ГЕРБ. На местните парламентарни избори дадохме 450 гласа за избор на кмет на община и депутат – г-н Гечев. Нашето негодувание е в това, че ние сме отхвърлени, не ни се помага и сме поставени в положение, в което ние губим доверие към Вас и партия ГЕРБ\", обясняват те в писмото. От него става ясно, че един от назначените, с които членовете на ГЕРБ не са съгласни, е председателят на читалище „Виделина“, който по думите им не си изпълнява задълженията.„Нееднократно сме се опитвали да сменим статуквото чрез отчетно-изборно събрание. Да изберем нов председател, който милее и има качества да ръководи културната и обществена дейност на читалището. Сигнализирали сме и кмета на общината за проблема, и депутата Гечев, но помощ няма. Назначават се хора от друга политическа партия“, посочват те.Друг такъв пример според тях е назначаването на директор и учители, „които не са с нас“, в детска градина „Кокиче“.„Много сме възмутени, че сме със силните, а всъщност стоим встрани. Ние сме с ГЕРБ от 12 години, а само ни лъжат да гласуваме и ни изоставят“, се допълва в писмото.„Г-н Борисов, много Ви молим да промените нещата, защото ние вече нямаме вяра в идеите и прозрачността на властта. Ако тези проблеми са нерешими, то Ви молим да помогнете за инфраструктурата на селото, за да живеем по-добре. Искаме да ни асфалтирате улиците и главния път, който е 8 км и свързва Грашево и Мече Корито. Молим Ви не ни изоставяйте, все още таим някаква надежда, но тя е само чрез вас. Помогнете ни, за да бъдем заедно“, завършва писмото. ", "date": "2018.04.25", "title": "Структура на ГЕРБ въстана срещу Борисов заради местно съглашение с ДПС"}
{"url": "https://offnews.bg/zvezdi/pismoto-s-koeto-tupak-se-razdelia-s-madona-otiva-na-targ-679419.html", "text": "Мадона загуби дело, с което искаше да си върне писмото, с което рапърът Тупак Шакур обявява, че се разделя с нея.Интимната бележка е част от колекция от лични вещи на певицата, включително касети и четка за коса с косми, която беше предложена на търг от бившата и приятелка Дарлийн Луц.Певицата успя временно да блокира продажбата на 22-та предмета през юли 2016 г.Писмото е написано една година преди смъртта на рапъра през 1996 г. То достигна сумата от 100 000 долара миналата година - преди да излезе решението за блокиране на търга.Мадона и Тупак са се виждали тайно, но певицата заговори публично за това едва наскоро. В ръкописно писмо от 15 януари 1995 г. рапърът казва, че неговият имидж ще пострада, ако хората разберат, че излиза с бяла жена.\"Можеш ли да разбереш това\", пише той, \"ако се срещаш с чернокож, това по никакъв начин не би застрашило кариерата ти. Напротив, това ще те направи да изглеждаш много по-отворена и вълнуваща\", пише Шакур.Тупак, един от най-продаваните хип-хоп изпълнители на всички времена, коментира и изказване, в което Мадона каза: \"Нямам намерение да рехабилитирам всички рапъри и баскетболисти\". Именно това изказване се оказало болезнено за Тупак и той е решил да прекрати отношенията си с певицата.Когато изпълнителят пише писмото, излежава присъда за сексуално насилие. Година по-късно бива убит едва на 25 години.", "date": "2018.04.25", "title": "Писмото, с което Тупак се разделя с Мадона, отива на търг"}
{"url": "https://offnews.bg/politika/utre-sos-shte-izbere-za-i-d-kmet-na-mladost-posochenia-ot-ivancheva-v-679418.html", "text": "С извънреден доклад, подписан от целия председателски съвет, утре Столичният общински съвет ще избере за временно изпълняващ длъжността кмет на \"Младост\" Владимир Клисуров - тоест заместник-кмета, посочен в заявлението на Десислава Иванчева.Това обяви председателят на Столичния общински съвет Елен Герджиков след председателски съвет.Днес в Столична община се получи декларация от двамата заместник-кметове на „Младост“, в която те предлагат единият от тях да заеме тази длъжност. Обсъдихме на председателски съвет създадения административен вакум в район „Младост“ и като цяло ситуацията и преценихме, че г-жа Иванчева е действащият кмет на района, който е пуснал заявление до кмета на Столична община, че излиза в отпуск. Тя е забравила, че трябва да пусне и заповед за временно изпълняващ длъжността, докато е в отпуска, въпреки това в заявлението тя е посочила своята воля тази длъжност да се изпълнява от г-н Клисуров. При тази ситуация се налага спешно Общинският съвет да влезе в своята функция и да запълни този пропуск на г-жа Иванчева – липсата на заповед, и със свое нарочно решение да посочи временно изпълняващ длъжността кмет на район „Младост“, каза Герджиков, цитиран от агенция \"Фокус\".Извънредният председателски съвет на СОС бе свикан от председателя му Елен Герджиков, след като поискаха Столичният общински съвет да гласува за и.д. кмет на района на мястото на обвиняемата за подкуп и задържана кметица Десислава Иванчева Румен Русев, а не Владимир Клисуров.", "date": "2018.04.25", "title": "Утре СОС ще избере за и.д. кмет на Младост посочения от Иванчева Владимир Клисуров"}
{"url": "https://offnews.bg/politika/es-niama-da-plati-vodkata-i-tantciorkite-na-evropejskata-mladezhka-kon-679420.html", "text": "Европейската комисия има право да одобри финалния отчет и да извърши самостоятелен одит на разходите за провеждането на Европейската младежка конференция, която се състоя от 17 до 19 април в София, заяви служител на Комисията, цитиран от изданието .Младежката конференция, финансирана от ЕС, се проведе в НДК, а в нея взеха участие премиерът Бойко Борисов, представители на ЕК, българското министерство на младежта и спорта, както и представители на ООН.Организацията на събитието обаче остави . Лидерът на Европейския младежки форум Луис Алварадо я даде за пример как не трябва да се правят нещата. Според него конференцията в София \"унищожава работата на поколения преди нас и пренебрегва младите хора\".Българският представител на младежката организация Райчо Райчев сподели недоволството си от афтър партито на събитието - на купона имало безплатен алкохол и полуголи танцьорки.Той посочва още, че еврофинансирането на конференцията покрива разходите само за храна и бюфет по време на форума.След разразилия се скандал около провеждането на събитието в София младежката организация на ГЕРБ , целящи да уронят престижа както на страната ни, така и на европейските институции\".Днес Националното представителство на студентските съвети (НПСС) излезе с позиция, в която \"изразява задоволството си от цялостното провеждане на събитието.\"НПСС отхвърля твърденията, че в рамките на Европейския младежки форум е било организирано парти с безплатен алкохол и танцьорки. Според студентските съвети това е \"провокация срещу организаторите и участниците в събитието\"", "date": "2018.04.25", "title": "ЕС няма да плати водката и танцьорките на Европейската младежка конференция"}
{"url": "https://offnews.bg/futbol/levski-slavia-e-finalat-za-kupata-na-balgaria-679429.html", "text": "Левски - Славия е финалът за Купата на България. Двубоят е на 9 май в София, а победителят ще добие право на участие в турнира Лига Европа.До този сблъсък се стигна, след като Славия отстрани Ботев, а Левски се справи с ЦСКА след 2:0 в първия мач и 2:2 на реванша.Реваншът започна отлично за \"сините\", които откриха още в шестата минута, след като Жорди Гомес се разписа. В 28-ата минута Левски остана с човек по-малко, след като Хали Тиам беше изгонен с директен червен картон за грубо и безсмислено нарушение срещу голмайстора на ЦСКА Фернандо Каранга.Бразилецът, който загуби майка си ден преди мача, беше принудително заменен със съмнения за сериозна травма.Резултатът се запази до края на полувремето, а след почивката червените стигнаха до изравнителен гол чрез Хеан Бланко, който се възползва от грешка на вратаря на Левски Божидар Митрев, който изпусна топката. Четири минути по-късно Рафаел Енрике изведе ЦСКА напред, но реферът Николай Йорданов отмени попадението заради съмнение за засада, каквато по-скоро нямаше.В 64-ата минута обаче \"сините\" отново излязоха напред чрез Серджиу Буш, който беше добре изведен в наказателното поле от Паулиньо.До края ЦСКА успя да стигне едва до изравнителен гол след нова грешка на Митрев, който отново изпусна топката и Роланд Алберг свърши по-лесната част.", "date": "2018.04.25", "title": "Левски - Славия е финалът за Купата на България"}
{"url": "https://offnews.bg/politika/simeonov-iavor-notev-ne-triabvashe-da-hodi-v-krim-ima-osnovanie-da-s-679433.html", "text": "Има известно основание да се  на зам.-председателя на парламента Явор Нотев, обяви пред БНТ вицепремиерът и лидер на НФСБ Валери Симеонов.Защото ако посещението на партия \"Атака\" в Крим е тяхно право, право на тяхна политическа ориентация, то в случая с Явор Нотев не е точно така. Защото Явор Нотев е избран от Народното събрание. Според мен Явор Нотев не трябваше да ходи в Крим, защото той до голяма степен се отъждествява вече с позиция на българския парламент, коментира вицепремиерът.Освен заместник-председател на НС, Нотев е и член на Централния сбор на \"Атака\".По повод посещението на \"Атака\" в Крим Симеонов каза, че НФСБ \"не одобрява и се разграничава от това поведение\".Но това не пречи заедно в обща коалиция да служим на българските национални интереси, които са много по-важни от това кой къде е отишъл, добави лидерът на НФСБ.", "date": "2018.04.25", "title": "Симеонов: Явор Нотев не трябваше да ходи в Крим, има основание да се иска оставката му"}
{"url": "https://offnews.bg/112/34-zadarzhani-pokraj-levski-tcska-679436.html", "text": "34 футболни запалянковци са задържани от органите на МВР покрай реванша от полуфиналите за Купата на България между Левски и ЦСКА (2:2).От СДВР се похвалиха, че покрай създадената организация този път не са били регистрирани напрежение и сериозни инциденти.Посетителите на срещата са бири проверявани щателно на изградените в района на стадиона контролно-пропускателни пунктове, като още преди началото на мача са задържани 30 лица.11 от тях за притежание на наркотици, 11 за носене на забранени предмети (маски, боксове, ножове, пиротехника), 2 за агресивно поведение, задържани на метростанцията на Софийския университет и 6 – без документи. Общо 23-има във видимо нетрезво състояние не били допуснати до стадиона.При изтегляне на публиката след мача, от фенове на един от отборите е счупено стъклото на автобус на масовия градски транспорт в района на булевардите „Евлоги и Христо Георгиеви“ и „Черни връх“.При предприетите незабавни полицейски действия са задържани двама за изясняване на съпричастността им към извършеното деяние. Други двама, оказали съпротива при полицейската проверка, също са задържани.", "date": "2018.04.25", "title": "34 задържани покрай Левски - ЦСКА"}
{"url": "https://offnews.bg/medii/filmovata-kompania-niu-imidzh-balgaria-kupi-50-ot-vestnitcite-na-peev-679425.html", "text": "Филмовата компания Ню Имидж България купи 50% от вестниците на депутата от ДПС Делян Пеевски.На 25 април между „Интръст“ ЕАД, като продавач, и „Ню Имидж България“ ЕАД, като купувач, се подписа предварителен договор за придобиване на 50% от капитала на „Телеграф Медиа“ ЕООД, което дружество е издател на печатните медии „Телеграф“, „Монитор“, „Политика“ и „Меридиан мач“, и е акционер в регионалната медия „Издателска къща Борба“ АД, обявиха в съобщение до медиите управителите на „Интръст“ ЕАД и „Ню Имидж България“ ЕАД.„Приключването на сделката ще се извърши след произнасяне на Комисията за защита на конкуренцията. Печатните издания, предмет на сделката, са сред водещите в страната, като всекидневникът „Телеграф“ е изданието с най-висок тираж и продаваемост на българския вестникарски пазар. „Ню Имидж България“ ЕАД създава специално за целта на сделката ново дъщерно дружество, което да придобие дяловото участие.\" - пише в прессъобщението.„Ню Имидж България“ ЕАД е част от американската компания „Nu Image Inc.“, чиято дейност е производство на филми, собственик e на филмовото студио „Ню Бояна Филм“ и е добре позната в България. Посредством сделката страните желаят да развият дейността на печатните медии, като ще работят съвместно за създаване на високи журналистически стандарти и утвърждаването на медийния плурализъм.\" - твърдят още управителите на „Интръст“ ЕАД и „Ню Имидж България“ ЕАД.", "date": "2018.04.25", "title": "Филмовата компания Ню Имидж България купи 50% от вестниците на Пеевски"}
{"url": "https://offnews.bg/tehnologii/prihodite-i-operativnata-pechalba-na-mtel-se-povishavat-prez-parvoto-t-679426.html", "text": "• Приходите на Мтел нарастват с 3,4% до 107,0 млн. евро• Ръстът на EBITDA е 10,7% и достига 31,2 млн. евро• Средният приход от абонат (ARPU) расте с 2,9% до 5,4 евроПриходите на Мтел, част от A1 Group, са се повишили с 3,4% през първото тримесечие на 2018 година до 107,0 млн. евро. Тенденцията за ръст на приходите на компанията продължава вече втора поредна година. Оперативната печалба (EBITDA) също се увеличава с 10,7% до 31,2 млн. евро, а средният приход от абонат (ARPU) е нараснал с 2,9% до 5,4 евро. Това показват обявените вчера финансови резултати на A1 Group.Една от основните причини за по-високите приходи и печалба е ръстът на приходите от услуги. В края на 2017 г. Мтел стартира първата в България онлайн платформа за дигитални услуги, която предлага над 20 облачни решения. В допълнение от 1 февруари 2018 г. беше въведено и ново портфолио от мобилни планове, даващо достъп до дигитални услуги като съхраняване на данни в облачното пространство и гледане на телевизия през мобилни устройства.Приходите от фиксирани услуги отбелязват ръст от 12,7% до 24,7 млн. евро, подпомогнати от доброто представяне на ексклузивните спортни ТВ канали Mtel Sport 1 и Mtel Sport 2, успешно предлагане на допълнителни услуги на съществуващи клиенти и по-голямото търсене на персонализирани дигитални решения за корпоративни клиенти. Приходите от мобилни услуги остават стабилни на нивото от 64,6 млн. евро.Увеличението на приходите в бизнес сегмента, което се дължи основно на ръста в броя на корпоративни клиенти, компенсира негативния ефект от регулацията на роуминг цените в рамките на Европейския съюз. Приходите от устройства също се повишават с 2,8% до 16,2 млн. евро главно заради по-високото търсене на смарт устройства.Средният приход от абонат нараства с 2,9% до 5,4 евро през първата четвърт на 2018 година, главно заради по-висок среден приход на абонат в частния сегмент и минимизиране на спада на цените в бизнес сегмента. Общият брой клиенти на договор се увеличава с 0,4%, което почти изцяло компенсира спада на клиентите на предплатени услуги, продиктуван от промяната в Закона за електронните съобщения, ограничаваща максималния брой предплатени номера, които може да ползва всеки клиент. Абонатите на фиксирани услуги запазват стабилни нива от 1,005 млн., като спадът от намаляващата популярност на фиксираните телефонни услуги бива почти изцяло компенсиран от ръста на ТВ и интернет услугите.Оперативната печалба (EBITDA) се увеличава спрямо миналата година с 10,7% до 31,2 млн. евро главно поради ръста в приходите от фиксирани услуги и подобряване на печалбата от продажба на устройства.", "date": "2018.04.25", "title": "Приходите и оперативната печалба на Мтел се повишават през първото тримесечие на 2018 година"}
{"url": "https://offnews.bg/politika/radev-prizova-borisov-da-promeni-konstitutciata-ako-ministrite-shte-s-679427.html", "text": "Ако премиерът счита, че някой друг трябва да контролира министрите му, то той трябва да инициира и съответните промени в Конституцията.Така президентът Радев коментира заръката на министър-председателя Борисов министрите да се отчитат какво са свършили и пред държавния глава.Радев каза още, че нашата корупция е видима и „отвъд океана“ и е отразена в доклада на Държавния департамент на САЩ.„Как да очакваме да бъдем приети в Шенген и в Еврозоната, когато властта насажда убеждението, че тук няма консенсус относно нашата европейска принадлежност“, заяви президентът.Той е на мнение, че \"колкото повече се дават клетви към евроатлантизма, толкова повече ни отдалечават от Европа.\"Война с българската държавност „Има политици, които водят война с българската държавност, сами виждате какви лъжи се тиражират в медиите. С дискредитирането на президентската институция тези хора залагат на карта европейската принадлежност на България и то в разгара на европейското председателство“ - каза още Радев.За мен това съвсем не е махленски дебат, а режисирана кампания, заяви президентът и добави, че \"има опит да се приватизира европейската идея за лични политически цели.\"„Колко струват техните евроатлантически идеи, след като деградират армията и заблуждават нашите съюзници? Какви европейци са тези политици след като допуснаха корупцията, бедността и несправедливостта да се превърнат във визитка на страната ни, а България да бъде изхвърлена от европейската карта що се касае до свободата на медиите?“ - попита Радев.", "date": "2018.04.25", "title": "Радев призова Борисов да промени Конституцията, ако министрите ще се отчитат пред президента"}
{"url": "https://offnews.bg/sviat/bavaria-slaga-krastove-na-vsichki-publichni-sgradi-679396.html", "text": "Баварското правителство нареди от 1 юни да бъдат монтирани християнски кръстове по фасадите на всички държавни ведомства, съобщава . Това е едно от първите действия на новоизбрания премиер на федералната провинция Маркус Зьодер.В социалните мрежи политикът нарече това си решение акт на \"ясно признание на баварската идентичност и християнски ценности\".В свое изявление пред германски медии той подчертава, че този акт не е противоконституционален, както бе критикуван, а по-скоро е символ на баварската идентичност. В Бавария мнозинството от жителите се определят като християни.Опозицията на Зьодер пък видя в това му решение евтин популизъм, с който цели да натрупа позитиви за изборите в Бавария в края на годината.След като Зьодер обяви решението си в социалните мрежи, позирайки с кръст, потребителите взеха нещата в свои ръце и вместо християнския символ, политикът държеше стрък праз, бира, Wi-Fi рутер и други подобни абсурдни предмети.", "date": "2018.04.25", "title": "Бавария слага кръстове на всички публични сгради"}
{"url": "https://offnews.bg/obshtestvo/su-otkaza-da-chue-studentite-si-za-priema-po-meditcina-izgoni-i-tiah-679424.html", "text": "Софийският университет няма да преразгледа решението си за организиране на общ изпит с Медицинския университет в София за прием в специалността \"Медицина\".Тази вечер Академичният съвет на ВУЗ-а пренебрегна искането на два от факултетите си - Биологическия и Факултета по химия и фармация, и дори не даде думата на десетките несъгласни студенти и преподаватели, които препълниха заседателната Зала 1 в Ректората. Вместо това изгони и тях, и журналистите по предложение не на кой да е, а на човека в Съвета, от когото се очаква най-добре да разбира функциите на медиите и значението на публичността - деканът на Факултета по журналистика доц. Теодора Петрова.Тя \"помогна\" на колегите си, които направиха два неуспешни опита да изгонят външните за Съвета студенти, преподаватели и медии, чието присъствие, ако се съди по подхвърляни в залата реплики, силно дразнеше някои негови членове.Заседанието откри ректорът проф. Анастас Герджиков в 16 ч. Той не реагира на присъствието на десетките плътно наредени един до друг студенти и преподаватели, дошли, за да изразят несъгласието си с решението за общ изпит с МУ-София, взето извънредно миналата сряда. Проф. Герджиков започна по дневния ред с връчване на награда. Спазването на въпросния ред приключи с изказването на току-що наградения с почетния знак на СУ със синя лента проф. д-р Владимир Радулов.Последва искане външните лица да бъдат изгонени, както и друго - за прегласуване на решението за общ изпит с МУ-София, защото то е предизвикало \"взрив от възмущение\". Нито едното се случи, нито другото, но исканията дадоха повод за остри реплики и обвинения, включително в диктатура в СУ.Първият изразил несъгласие с ново гласуване за приема бе ректорът Герджиков: \"Категорично отказвам да се включи в дневния ред, защото на последното заседание гласувахме да се сключи меморандум с Медицинския университет, гласувахме да упълномощите мен да го подпиша, поискали сме от Министерския съвет допълнителни 80 бройки за медицина. Какво смятате, че трябва да се направи? Да си оттегля подписа? Да оттеглим за пореден път искането си към МС за бройките? Пак да давам интервюта, за да обяснявам? Мисля, че за тази година нещата са отишли твърде далече\".Не ректорът решава дали нещо да се включи в дневния ред или не, а Академичният съвет, припомни му проф. Тодор Попов от Стопанския факултет.Миналата седмица прегласувахме решение на АС и решихме да се провежда общ изпит с МУ-София по предложение на един факултет, сега има предложение от два факултета. Би било неуважително да не гласуваме, отбеляза Симеон Георгиев - представител на студентите в АС.Репликата за прегласуването напомни на членовете на АС, че деканът на Медицинския факултет и директор на Правителствена болница проф. Любомир Спасов се опита безуспешно да прокара собствени изпити и отхвърли провежданите от биологическия и химическия факултет по биология и химия. След като АС отказа собствени изпити на Медицинският факултет, той обяви нулев прием. Решението бе прегласувано и бе одобрен компромисът друг университет - Медицинският в София, да провежда изпитите на СУ.След напомнянето скочи деканът на Медицинския факултет и директор на Правителствена болница, който обясни, че предложението за общ изпит не било на неговия факултет. Хипократ бил имал правото да подбира своите ученици, затова и Спасов имал. Той уважавал факултетите, но имал различни изисквания. Оплака се и от диктатура, защото на един факултет се налагало решението на други факултети.\"Ще има нулева година, ако ни наложите с диктатура вашите изпити\", заплаши той.\"Нямаме ли право на мнение, на академична свобода, нямаме ли право да изкажем нашето желание? Няма да взимаме решение под натиск. Не ни налагайте вашите правила за нещо, което не ви касае\", каза още Спасов.Преподаватели реагираха с възмущение на ултиматума и със заключението, че \"Никога не е късно един университет да стане за резил\".Опитите за прокарване на собствени изпити от Медицинския факултет бяха определени като \"опит за разцепление на университета\" от . Той предупреди, че ситуацията може да излезе извън контрол и директно заяви, че изказването на Спасов е \"доста манипулативно\".В крайна сметка искането на двата факултета не бе гласувано. Предложението да се изгонят медиите и студентите бе отхвърлено и последва същото предложение, но отправено с други думи - заседанието да се закрие. И това не бе прието. Третият опит, на декана на журналистическия факултет, успя.Привидно не ставаше въпрос за приема в \"Медицина\". Доц. Петрова поиска външните да напуснат, защото в залата щяло да се обсъжда пенсионирането на преподаватели. Защо това е тайна така и не стана ясно - чу се само съмнителният аргумент, че не било етично да се знае чий договор ще се прекрати.Това бе одобрено, а студенти, медии и преподаватели - не членове на АС, бяха изгонени в коридора. Навън те коментираха с възмущение станалото.\"Нашият престиж е уронен. Случилото се е възмутително. Нашето мнение не се взима предвид - коментира второкурсникът по химия Янислав Данчовски. - Меко казано, е скандално, смешно е не само в нашите очи, а и в очите на хората в обществото. Много е грозно, че вътре чухме и реплики: \"Какви са тези студенти да си мислят, че могат да направят нещо?\". Възмутително е да се отнасят така към студентите - ние сме основната градивна единица на този университет.\"Според студента поведението на Медицинския факултет не е \"изблик на автономия\", а става въпрос за \"схеми\", които ще направят Университета \"уязвим за външни влияния за резултатите от изпитите\". С общ изпит, с еднакъв формат за МУ и СУ, Медицинският университет ще вземе силните кандидати, а Медицинският факултет на СУ - останалите, смята Данчовски.Докато студентите чакаха в коридора, Съветът напусна ректорът Герджиков и групата се втурна след него, за да му поиска обяснение и да каже, че се срамува от съвет, в който няма и помен от академичност. Навън, обграден до служебния си автомобил, ректорът се опита да приключи разговора по-бързо с обяснението, че отива на важно заседание за определяне на наукометричните показатели при оценяването на университетите, от което зависят съдбите на 3000 души, но бе принуден да преглътне ехидната последна реплика: \"Успех с наукометричните показатели! И не забравяйте кои факултети допринасят най-много!\"", "date": "2018.04.25", "title": "СУ отказа да чуе студентите си за приема по медицина. Изгони и тях, и преподаватели, и медии"}
{"url": "https://offnews.bg/offtopic/tova-li-sa-naj-krasivite-kokoshki-na-sveta-snimki-679391.html", "text": "На въпрос \"коя е най-красивата птица на света\", малцина, а вероятно - почти никой, няма да се сети за кокошката.Да, обаче двама италиански фотографи - Морено Монти и Матео Транчелини вярват, че точно тези пилци са незаслужено подценени. Двамата стартираха проект, наречен called Chic!ken. В него те са включили стотици свои снимки, с които искат да убедят света, че именно кокошките и петлите са невероятни красавци.Двамата са направили снимки на над 100 пилета, увековечени в луксозен албум, календар, а също и на картички.Вярвате - не вярвате, ама \"пилешката красота\" вече им се отплати многократно и им напълни банковите сметки.Фотографите не са лакомели. Търсели са финансиране от едва 8000 евро за отпечатване на пернатите си любимци, но са успели да наберат цели 144 000 евро.А че моделите им са наистина красиви, може да се убедите сами:", "date": "2018.04.25", "title": "Това ли са най-красивите кокошки на света (снимки)"}
{"url": "https://offnews.bg/sviat/sharl-aznavur-e-priet-v-bolnitca-predi-kontcert-v-sankt-peterburg-679432.html", "text": "Легендата на френския шансон Шарл Азнавур е приет в болница в Санкт Петербург, след като му е прилошало на репетицията преди концерта тази вечер. Органзаторите на концерта са извикали бърза помощ. Няма информация за здравословното състояние на Азнавур, който на 22 май ще навърши 94 години. Концертът е отменен час преди началото, съобщи НТВ. Азнавур е роден в Париж на 22 май 1924 г. в семейството на арменски имигранти. Наричат го „френският Франк Синатра“, написал е над хиляда песни и е играл в 70 филма. Мналата година Шарл Азнавур изнасе концерт в зала Арена Армеец София.", "date": "2018.04.25", "title": "Шарл Азнавур е приет в болница преди концерт в Санкт Петербург"}
{"url": "https://offnews.bg/obshtestvo/novite-taksi-za-studenti-v-universitetite-palen-spisak-679384.html", "text": "Правителството прие новите такси за кандидатстване и обучение в българските университети на заседанието си днес.Те са в сила за предстоящата учебна 2018/2019 година и са определени въз основа на предложения на ръководствата на висшите училища.Увеличение на някои такси има 16 висши училища, а средният процент на ръста е 11.7%. увеличава таксите за новоприети студенти в професионалните направления „Администрация и управление“, „Право“, „Психология“, и „Филология“. Увеличението за редовната форма на обучение е в границите 40-61 лв., а за задочна форма – 100-160 лв. В професионално направление „Социални дейности“ увеличението е по-голямо в задочната форма – 300 лв.В  се увеличават таксите с по 40 лв. във всички професионални направления, с изключение на тези в „Администрация и управление“, „Туризъм“, „Икономика“ и направленията от природните науки, математика и информатика, както и техническите науки.Във  увеличението е с 50 лв. за новоприети студенти в професионално направление „Педагогика“ – редовна и задочна форма.В  увеличение има в Габрово – от 100 лв. до 240 лв. в редовна форма и до 30 лв. в задочна форма, а студентите в ХТМУ – София, ще плащат 50 лв. повече във всички професионални направления.В  повишение на таксите има в Пловдив и в Плевен. За първия университет таксите се повишават с 250 лв. в направленията „Медицина“, „Фармация“ и „Стоматология“ – за І курс редовна форма на обучение. При втория университет се наблюдава увеличение от 50 лв. до 100 лв. в различните професионални направления.От 6% до 8% е увеличението на таксите за всички специалности в, с изключение на тези от социалните, стопански и правни науки.Увеличението в  е от 11 до 24%.Намаление има в таксите за специалностите от направление \"Физически науки\" и за специалността \"Ядрена химия\" в Софийския университет \"Св. Климент Охридски\" - от 750 на 200 лева годишно за редовно обучение и от 300 на 100 лева за задочно.Без промяна остават таксите за студенти в 17 държавни висши училища – Университет „Проф. д-р Асен Златаров“ – Бургас, ШУ „Епископ Константин Преславски“, ТУ – София, ТУ – Варна, УАСГ – София, МГУ – София, ЛТУ – София, МУ – София, МУ – Варна, УНСС, Икономически университет – Варна, НМА „Проф. Панчо Владигеров“, НАТФИЗ „Кр. Сарафов“, АМТИ – Пловдив, НСА, ВСУ “Л. Каравелов” и УниБИТ.ДокторантиПри 9 държавни висши училища размерът на таксите за обучение на докторанти се увеличава средно с 13,1% (от 20 лв. до 300 лева). При 24 държавни висши училища и БАН няма промяна.Всички такси - за кандидатстване и обучение, във всички висши училища в България вижте .", "date": "2018.04.25", "title": "Новите такси за студенти в университетите (пълен списък)"}
{"url": "https://offnews.bg/zvezdi/kejt-midaltan-i-printc-uiliam-zapoznaha-kralskia-dvor-sas-sina-si-679395.html", "text": "Херцогинята и херцогът от Кеймбридж започнаха да представят новородения принц на членовете на семейството.Пипа Мидълтън, сестрата на Кейт Мидълтън, бе първата, която се запозна с бебето, чието име засега не е известно.92-годишната кралица Елизабет Втора, която е прабаба на принца, е все още в замъка Уиндзор с херцога на Единбург, който се възстановява след операция на бедрата.Принц Чарлз заяви във вторник следобед, че той и Камила са изключително щастливи от новината.„За мен е голяма радост да имам още внук, единственият проблем е, че не знам как ще се справя с всички тях едновременно“, заяви гордият дядо.Името на бебето все още не е обявено. По традиция кралското семейство пази в тайна името, тъй като иска да се допита до кралицата и близките си. След постигане на съгласие, то става публично достояние.Засега имената фаворити на букмейкърите са Артър, Джеймс, Филип и Албърт.За да отбележат раждането на кралския наследник, във вторник са били изстреляни тържествени гърмежи от Кралската артилерия в Хайд парк и от Почетната артилерийска компания в Лондонската кула.", "date": "2018.04.25", "title": "Кейт Мидълтън и принц Уилям запознаха кралския двор със сина си"}
{"url": "https://offnews.bg/obshtestvo/bunt-v-sofijskia-universitet-zaradi-priema-po-meditcina-679399.html", "text": "Бунт назрява в Софийския университет срещу ръководството му.Причината е решението, прието от Академичния съвет (АС) по предложение на ректора проф. Анастас Герджиков, приемните изпити за специалността \"Медицина\" да се организират и провеждат от СУ, а от друг университет - Медицинският в София.До странното решение се стигна, след като деканът на Медицинския факултет в СУ и директор на Правителствена болница Любомир Спасов не успя на се наложи и да прокара решение изпитите да се провеждат не от Биологическия факултет и Факултета по химия и фармация в СУ. След като АС отхвърли предложението му, той обяви нулева година за прием. Това се случи малко преди началото на приемната кампания и засегна кандидат-студенти, които обичайно се готвят две години.За да потуши конфликта и да избегне голямата финансова загуба за Университета (при нулев прием СУ би губил над половин милион лева годишно от държавната субсидия), ректорът предложи компромисен вариант: само тази година изпитите да организира МУ-София. Решението бе прието, но от МУ-София не го потвърдиха. Непосредствено след гласуването в СУ OFFNews изпрати запитване до ректора, на което и до днес нямаме отговор.Решението МУ да организира изпитите обаче възмути до крайност преподавателите от биологическия и химическия факултет.От Биологическия факултет изпратиха до проф. Герджиков и Академичния съвет декларация, приета вчера. Ето какво гласи тяДнес Академичният съвет на СУ отново ще заседава. Очаква се на него протеста си да изразят представители на Факултета по химия и фармация.", "date": "2018.04.25", "title": "Бунт в Софийския университет заради приема по медицина"}
{"url": "https://offnews.bg/obshtestvo/iskate-da-otglezhdate-slon-u-doma-ili-pred-bloka-mozhe-dazhe-e-prepo-679404.html", "text": "Могат ли да се гледа лъв, гепард или пък слон у дома или пред блока в квартала? Оказва се, че да. Не само, че може, ами е препоръчително децата да го правят още от детската градина. Чудно или не, тази нелепост част от приложение към Наредба 5 за предучилищното образование на Министерството на образованието и науката.Според чл. 28 предучилищното образование създава условия за придобиване на компетентности в различни области, една от които е околен свят. В приложение 3 на същата наредба ясно се посочва какви са очакванията към децата в резултат на работата на учителите. При околен свят, в подтемата \"Светът на природата и неговото опазване\" е посочено, че от най-мъничките деца, в първа група, се очаква да наблюдават \"в близката среда домашни и диви животни\".Може би авторите на този текст са имали предвид катерички, а не пантери, но текстът внесъл смут в системата и се стигнало до предложение за поправка. То вече е публикувано от МОН и вече не гласи, че от детето в първа се очаква да наблюдава диви животни в близка среда, а че \"има представа за домашни и диви животни\".Предстои обсъждането и гласуването на промените в наредбата от Министерския съвет. Планира се новите текстове да влязат в сила на 15 септември 2018 г.", "date": "2018.04.25", "title": "Искате да отглеждате слон у дома или пред блока? Може, даже е препоръчително според наредба на МОН"}
{"url": "https://offnews.bg/politika/tcvetanov-za-vizitata-na-ataka-v-krim-siderov-ne-iska-balgaria-da-i-679400.html", "text": "Председателят на парламентарната група на ГЕРБ Цветан Цветанов обяви, че не е притеснен за целостта на управляващата коалиция, въпреки посещението на лидера на \"Атака\" Волен Сидеров в Крим. В едно от интервютата, които Сидеров е дал, докато беше в Крим, се казва: \"За мен бъдещето ще бъде Евразийско, а не Атлантическо\". Цветанов обаче не вижда повод за притеснение в това.\"Сидеров не иска България да напуска НАТО и ЕС, те са без алтернатива за страната ни\", обясни Цветанов въпреки противоречивото посещение и послания. Зам.-председателят на ГЕРБ каза още, че лично от лидера на \"Атака\" ясно е изразявал тази позиция при съставянето на коалиционното споразумение на управляващите.  Цветанов обясни, че е поставил пред парламентарната група на \"Обединението патриоти\" въпроса за посещението на Сидеров и депутати от \"Атака\" в Крим. \"Казах, че това, което се случва през последните няколко дни, не е здравословно за държавата и не е добре за управлението\", каза Цветанов и добави, че депутатите от \"Атака\" му обяснили, че това е било лично посещение и са имали срещи с българската общност. На въпрос дали \"Атака\" има място в управлението на страната, Цветанов отговори: Цветанов коментира и напрежението между него и президента Румен Радев. \"Имаме принципни политически различия, но не и междуличностни противоречия\", каза той. Попитан дали принципните различия ще продължат да ескалират между него и президента, Цветанов отговори: \"Ще защитавам принципната си политическа позиция\". Зам.-председателят на ГЕРБ обаче подчерта, че може да има нормален диалог с президента, стига да има единомислие.", "date": "2018.04.25", "title": "Цветанов за визитата на 'Атака' в Крим: Сидеров не иска България да излезе от ЕС"}
{"url": "https://offnews.bg/politika/zaev-v-pirinska-makedonia-zhiveiat-i-makedontci-no-nie-ia-priznavame-679434.html", "text": "Ако погледнем исторически къде е била тази историческа Македония, има един дял в България. Има един дял в Гърция. Ние сме само една част. И това е факт – ние сме горният дял, северният, Вардарският дял, заяви пред bTV македонският премиер Зоран Заев.Ние делът на тази историческа Македония, която е в България, го признаваме като български дял. И тук няма никакви дилеми. Ние го наричаме Пиринския дял, защото Пирин е най-голямата планина, но там живеят граждани на България, някои от които се чувстват македонци. И това е тяхно право. И нямаме никакъв такъв проблем, добави Заев.По отношение на спора между Скопие и Атина македонският премиер казва: „Ако не успеем, няма да имаме вероятно бъдеще в ЕС, в НАТО. Тогава ще трябва Европа да я доведем в Скопие, в Македония – не виждам друг вариант!\"В най-краен случай, ако не се намери решение, въпросът ще остане отворен и ще продължим след три месеца, след шест месеца пак да търсим отговор, категоричен е Зоран Заев.", "date": "2018.04.25", "title": "Заев: В Пиринска Македония живеят и македонци, но ние я признаваме за част от България"}
{"url": "https://offnews.bg/ikonomika/novi-ulitci-i-alei-za-starinnia-kvartal-varusha-v-tarnovo-679406.html", "text": "Старинният великотърновски квартал \"Варуша\" ще бъде обновен с евросредства по програма \"Региони в растеж\".С инвестицията ще бъдат ремонтирани и обновени над десет улици и пешеходни алеи над Самоводската чаршия. По тях ще бъде поставено енергоспестяващо улично осветление, пейки и указателни табели, съобщава БТА.Според заместник-кмета на града проф. Георги Камарашев целта е да се обнови една от най-красивите части на града, като същевременно бъде запазен старинният и автентичен вид на квартала. Символична първа копка на ремонта беше направена днес.Проектът \"Съхранена и автентична, привлекателна градска среда на град Велико Търново\" е на обща стойност 11 милиона лева. Близо 9 милиона лева е инвестицията за старата градска част, а още 2 милиона лева ще бъдат вложени в инфраструктурата, озеленяването и облагородяването на квартал \"Чолаковци\" и връзката му с жилищния комплекс \"Бузлуджа\".Очаква се всички строителни дейности да приключат до края на годината.", "date": "2018.04.25", "title": "Нови улици и алеи за старинния квартал 'Варуша' в Търново"}
{"url": "https://offnews.bg/obshtestvo/sadat-spria-reshenie-za-uvelichenie-na-danatcite-v-kardzhali-679370.html", "text": "Административния съд спря решение на общинския съвет в Кърджали за вдигне на данъците в града. Това обяви пред журналисти в Народното събрание областният управител на Кърджали Никола Чанев, който сам е оспорил решението на Общинския съвет. \" Кърджалийският данъкоплатец не е против да плаща данък смет, а данък \"кмет\" \", каза Чанев и обясни, че съветниците са се опитали да увеличат такса смет, данък недвижими имоти, данък превозни средства и туристическия данък, но нямали мотиви за решението си. Областният управител обясни, че това е втори опит за вдигане на данъците в града и подчерта, че кърджалийският общински съвет е \"доминиран от ДПС\". \"Единственият аргумент за повишението беше, че данъците не са били вдигани от 8 години. Това е несериозно. Да повишиш нещо само защото то досега не е повишено, е липса на управленски потенциал\", каза Чанев.По думите му лошото управление на общината води до демотивиране на данъкоплатците в града. \"Резултатите от управлението на община Кърджали са видими – тъмен, мръсен град, изпълнен с бездомни кучета\", каза още Чанев.", "date": "2018.04.25", "title": "Съдът спря решение за увеличение на данъците в Кърджали"}
{"url": "https://offnews.bg/futbol/tciala-nosht-telefonen-tormoz-za-shefa-na-slavia-i-dvama-sadii-predi-m-679376.html", "text": "Президентът на Славия Венцеслав Стефанов обяви пред “Нова”, че цяла нощ е бил подложен на телефонен тормоз. Той заяви, че хора от Ботев са дали неговия номер на феновете, както и тези на шефа на съдиите Йордан Сталев и на рефера на полуфинала за Купата на България Станислав Ставров.“Много съм доволен, че полицията взе телефона ми и проверява всички заплахи срещу мен. През годините съм свикнал с обидите по стадионите, но сега цяла нощ бях подложен на тормоз. Някой от Ботев е дал номера ми на феновете и получавам обаждания.Дадени са телефонните номера на шефа на съдиите Йордан Сталев и на рефера от мача Станислав Ставров. Къщата на директора на Съдийската комисия е боядисана в жълто. Заплашват по телефона хората и техните деца. Полицията е записала нашите номера и прави поверки“, разкри босът на „белите“.“От Пловдив на стадиона бяха дошли хора, които не се интересуваха от мача. Бяха с цел да се сбият. Дори след края на срещата, пътувайки към ул. „Граф Игнатиев“ видях как хора от две пловдивски коли се бият на улицата. Имаше задръстване, бяха слезли от автомобилите и се биеха помежду си.Който е гледал вчера срещата между Славия и Ботев, е видял, че в нашата публика имаше стотици малки деца, а в сектора с гостите имаше озверяла тълпа, която хвърляше бомбички. Когато видяха сериозното полицейско присъствие, малко се укротиха“, обяви Стефанов.\"Има изстъпления по стадионите, които граничат наистина с терор. Не може 1000-2000 души ултраси да тормозят цялата страна, правят си маршове и си правят побоища\", коментира президентът на Славия.", "date": "2018.04.25", "title": "Цяла нощ телефонен тормоз за шефа на Славия и двама съдии преди мача с Ботев"}
{"url": "https://offnews.bg/sviat/indijski-guru-beshe-osaden-za-iznasilvane-na-16-godishno-momiche-679373.html", "text": "Индийски гуру беше признат за виновен за изнасилване на 16-годишно момиче в негов ашрам през 2013 г. Асарам Бапу беше признат за виновен от съд в северния индийски град Джодпур. Бапу е арестуван през 2013 г. след жалба, подадена от двама негови последователи - родители на момиче, което е било изнасилено. Двойката отвела дъщеря си при Бапу, за да я излекува по думите им от \"влиянието на свръхестествени сили\". Родителите отвели дъщеря си в ашрама на 14 август. На следващата нощ Асарам извикал момичето в стаята си, където трябвало да я \"излекува\", и го изнасилил, докато родителите му се молели отвън. След като изнасилил момичето, Бапу го заплашил, че ще убие семейството му, ако разкаже за случилото се. Момичето обаче разказало на родителите си какво е станало и те опитали да обвинят лично с гуруто, но им бил забранен достъпът до неговите ашрами.Асарам Бапу е подсъдим за друго изнасилване в щата Гуджарат. Освен това поне девет свидетели по двете дела са били нападнати през последните пет години, трима от тях са починали. 77-годишният Асарам Бапу има 400 ашрама по света, в които преподава йога и медитация. Очаква се по-късно днес да стане ясно каква ще е точно присъдата на гуруто. Адвокатът на жертвата обяви, че очаква Бапу да получи доживотен затвор. Предполага се, че той ще обжалва на по-висша инстанция. Властите в Джодпур са притеснени, че след присъдата на Бапу последователите му ще излязат на протести, което може да доведе до насилие. При протести срещу присъда, която друг гуру получи за изнасилване миналата година, загинаха 23-ма души. ", "date": "2018.04.25", "title": "Индийски гуру беше осъден за изнасилване на 16-годишно момиче"}
{"url": "https://offnews.bg/temida/niama-da-zadarzhat-otnovo-zheliaz-andreev-mozhe-i-da-izbegne-ekstradi-679377.html", "text": "Не са налице всички юридически предпоставки за екстрадиране на лицата по казуса „Желяз Андреев“. Това каза на брифинг в Министерски съвет главният прокурор Сотир Цацаров, цитиран от \"Фокус\". В МС е имало среща между главния прокурор, премиера Борисов, правосъдният министър Цецка Цачева и американския посланик у нас Ерик Рубин.\"Както е известно, основната тема на разговорите в момента е свързана с исканията за екстрадиция на българските граждани към САЩ. Завчера и вчера тези процеси са продължили. Започнаха консултациите, съобразно чл. 20 от Договора между България и САЩ за екстрадиция. Консултациите са водени от една страна от представители на Департамента за правосъдие на САЩ и американски прокурори и представители на Министерството на правосъдието и прокурори от ВКП“, заяви Цацаров.По думите му първият резултат е налице. „Съобразно действащия договор, чл. 11, в неотложни случаи всяка от молещите страни, може да поиска временно задържане за срок до 60 дни. Както е известно, към момента такова задържане е било поискано по отношение на българския гражданин Желяз Андреев и то е било отказано от Добричкия окръжен съд. В същото време обаче, на същите основание, за още 4 български граждани такова искане е направено и към настоящия момент прокуратурата не е пристъпила към неговото изпълнение. В резултат на проведените разговори американската страна ще приеме, че не се касае за неотложен случай“, допълни той.Според него няма да се пристъпва към задържането на лицата.„Вторият етап е свързан с това, че в определен срок при така направените искания, би следвало да пристигнат и искания за екстрадиция по същество със съответни придружаващи документи. За да сме съвсем открити пред американската страна, както в хода на консултациите, така и днес изложихме всички свои съображение. По наше разбиране не са налице всички юридически предпоставки за екстрадиране на лицата. Казано по друг начин, по наше разбиране липсва изискуемата по договора за екстрадиция европейската заповед за арест двойна наказуемост, липсват и предпоставките по силата, на които могат да бъдат предавани български граждани. Според нас тези хипотези не са налице и шансът исканията за екстрадиция да бъдат уважени от българския съд според нас е минимален“, каза още Сотир Цацаров.", "date": "2018.04.25", "title": "Няма да задържат отново Желяз Андреев, може и да избегне екстрадиция"}
{"url": "https://offnews.bg/kultura/koj-pribira-sutrin-zvezdite-p-i-f-s-parvia-si-teatralen-spektakal-679374.html", "text": "Една от най-обичаните и популярни родни групи P.I.F. представят нетрадиционен за тях проект. На 12-ти май момчетата влизат в съвсем ново амплоа с една нестандартна театрална постановка. Авторският спектакъл „Кой прибира сутрин звездите?” е първият подобен проект на групата, в който главното действащо лице е фронтменът Димо. За първи път той ще разкрие актьорския си талант пред публика и ще разкаже живота си през призмата на театрален спектакъл.Завършил „Актьорско майсторство за куклен театър” в НАТФИЗ \"Кръстьо Сарафов\", Димо избира постановката да бъде представена в Камерна сцена \"Славянска Беседа\" на 12.05 от 19ч. Режисьор на спектакъла е Мария Банова, музиката и аранжиментите са дело на P.I.F., а автори на текста са актрисата и драматург Здрава Каменова, и самият Димо Стоянов. Всички фенове на групата и любители на театъра ще могат да видят първата по рода си театрална постановка, изиграна само от музиканти. Билети на цена от 10лв. могат да се закупят от касата на театъра.Седмици преди да се изправят пред театралното предизвикателство Димо Стоянов (вокали), Иван Велков (китара), Мартин Профиров (барабани) и Юрий Божинов (бас), пускат най-новата си песен наречена „О!“.Емоционално изпята от групата и феновете им, парчето тръгва от днес в национален ефир и онлайн платформите. Видеото към сингъла е дело на режисьора Николай Мутафчиев и е заснето по време на последния им клубен концерт, на който P.I.F. оставиха припева на „О!“ да бъде изпят изцяло от феновете. Така гласовете на всички присъстващи бяха запечатани в последния хит на групата. Идеята за това бе провокирана месеци по-рано, когато Димо прави първото изпълнение на парчето пред публика и още на първия припев всички запяват заедно с него.Повече информация за спектакъла ще намерите .", "date": "2018.04.25", "title": "'Кой прибира сутрин звездите': P.I.F. с първия си театрален спектакъл"}
{"url": "https://offnews.bg/futbol/fen-na-livarpul-v-kritichno-sastoianie-dvama-zapaliankovtci-na-roma-s-679375.html", "text": "Ужасяващи сцени помрачиха сблъсъка от полуфиналите в Шампионската лига между Ливърпул и Рома (5:2) снощи.Привърженик на домакините е в критично състояние, след като бе нападнат с колани. Двама запалянковци на Рома бяха арестувани за опит за убийство на фен на мърсисайдци, съобщиха от полицията.Инцидентът станал близо до бар \"Албърт\" около 19:35 ч. местно време близост до стадиона. Смята се, че група фенове на \"вълците\" е причакала запалянковци на Ливърпул.Двамата арестувани са на възраст 25 и 26 години от Рим, а пострадалият е на 53 години от Ирландия и е в критично състояние с тежки травми по главата.Полицията е идентифицирала двамата нападатели по видеозапис и ги арестувала вътре на стадион \"Анфийлд\".", "date": "2018.04.25", "title": "Фен на Ливърпул в критично състояние, двама запалянковци на Рома са арестувани (видео)"}
{"url": "https://offnews.bg/obshtestvo/vsichki-detca-na-test-v-kraia-na-detskata-gradina-679390.html", "text": "Всички деца ще минават през тест за определяне на готовността за постъпване в училище преди края на последната година в детската градина.Това предвижда изменение в Наредба 5 на Министерството на образованието и науката, предложена за обсъждане. Предстои нейното гласуване от Министерския съвет.Учителят на съответната подготвителна група ще прилага стандартизиран тест. Няма да има оценки. Резултатите ще се вписват в националната електронна информационна система за предучилищното и училищното образование, в личното образователно дело на детето в нея.Досега имаше изискване учителят да установи готовността да детето за училище, като отчита физическото, познавателното, езиковото, социалното и емоционалното му развитие, но не се прилагаше тест.Ето как се обяснява необходимостта от него в мотивите на МОН:С друга поправка в наредбата се разрешава в детските градини да се разкриват яслени групи.Регламентира се и броят на учебните седмици - 36.Позволява се обособяването на специални групи за деца със специални образователни потребности. Текстът е включен на база съществуваща разпоредба в Закона за предучилищното и училищното образование, според който за да се организира специална група, трябва да има \"заявено желание\" на родителя и становище на регионалния център за подкрепа на процеса на приобщаващото образование.Ако родителят не желае детето му да посещава детска градина, а да се обучава при самостоятелна организация, ще продължи да подава заявление, но от него вече няма да се изискват копия на акта за раждане на детето и копие на личната карта на родителите. Причината за промяната е препоръка на Комисията за личните данни. Вместо да подава копия, родителят ще попълва в декларация своите ЕГН, постоянен и настоящ адрес.Проектодокументът предвижа промените да влязат в сила на 15 септември 2018 г., тоест първите, които ще минат на тест, са децата, които през 2018/2019 г. са в подготвителната група преди I клас.", "date": "2018.04.25", "title": "Всички деца на тест в края на детската градина"}
{"url": "https://offnews.bg/tehnologii/balgaria-1-v-es-po-broj-zheni-spetcialisti-po-it-679378.html", "text": "България е страната в ЕС с голям дял жени, които учат специалност в областта на информационните и комуникационните технологии и работят като ИТ специалисти, показват данни на Евростат за 2016 г.При 1.3 млн. студенти в тази сфера в ЕС жените са малцинство - средно една на всеки шестима студенти по ИТ. Делът им в България обаче сериозно надвишава средния за Съюза. У нас 33% от студентите по ИТ са жени - 33%. Следва ни Румъния с 31%. Третото място делят Гърция и Швеция с по 29%, а четвъртото заема Кипър с 26%.В противоположния край са Холандия с едва 6%, Белгия с 8% и Люксембург, който приближава 10%.Подобна тенденция се наблюдава и на пазара на труда.8.4 млн. души са работили като специалисти по информационни и комуникационни технологии миналата година. Отново България е на първо място по дял на жените - 26.5%. След нас са Румъния и Литва с по 25.7%.Средният процент за ЕС е 17.2 (1.4 млн. души) от всички ИТ специалисти, наети в ЕС.Най-нисък е делът им в Унгария (8.9%) и Чехия (9.3%).", "date": "2018.04.25", "title": "България №1 в ЕС по брой жени специалисти по ИТ"}
{"url": "https://offnews.bg/112/politciata-izdirva-50-godishen-mazh-679383.html", "text": "Столичната полиция издирва 50-годишния мъж Валентин Спасов, в неизвестност от 22 април.Мъжът е от с. Мало Бучино и последно е бил забелязан в 13.30 часа на 22 април. Тогава си тръгнал от работното си място на пазач на язовир „Мало Бучино“.Валентин Спасов е висок около 160-170 сантиметра, с нормално телосложение, къса коса, с челно оплешивяване и сини очи. Няма данни за това с какво е бил облечен. Носил е червена бейзболна шапка. Придвижвал се е с колело. Хората, които разполагат с информация за издирвания мъж, могат да се обадят на телефони: 112, 02/9821760, тел. 02/9821755 или в най-близкото поделение на МВР. Анонимността е гарантирана.", "date": "2018.04.25", "title": "Полицията издирва 50-годишен мъж"}
{"url": "https://offnews.bg/tenis/grigor-dimitrov-mina-prez-zhil-simon-i-se-klasira-za-1-8-finalite-v-ba-679398.html", "text": "Най-добрият ни тенисист Григор Димитров победи Жил Симон с 6:2, 6:1 в двубой от втория кръг на турнира от категория АТP 500 в Барселона и се класира за 1/8-финалите в надпреварата.Хасковлията демонстрира прекрасна форма и като че ли наистина е покачил нивото си на клей, след като буквално премаза бившия номер 6 в света.Димитров влезе малко трудно в мача, след като взе доста трудно второто си подаване за 2:1. В петия гейм първата ни ракета изостана 0:40. Спаси първия брейкбол с технично драйв воле, а после с мощни и дълбоки форхенди докара до дюс, преди да извади подаването си.В следващата част Григор демонстрира отлично разнообразие, като дори на моменти се защитаваше с лифтирани удари, а после търсеше слайс, за да атакува. Така извади от ритъм Симон, дръпна 30:40 и реализира брейкбола – 4:2. Димитров затвърди, а после сложи точка на сета от посрещане – 6:2.Серията му продължи и във втората част, в която българинът поведе с 3:0, преди да даде на Симон да вземе втория си сервис гейм в този сет за 3:1. Хасковлията бе безпогрешен в петото разиграване и дръпна напред с 4:1, а след това поведе 40:15 в подаването на съперника си.Жил обаче се бори до край за сервис гейма си и успя да изравни, като на 2 пъти имаше възможност да го затвори в своя полза. Толкова възможности за пробив имаше и Григор, който успя при третия си опит да го пречупи и за 4-и път в мача записа брейк за 5:1. При този резултат българинът сервираше за победата и затвори мача – 6:1.Утре Гришо ще играе с тунизиеца Малек Джазири от когото загуби през февруари в Дубай. Пътят му към полуфинал в събота с австриеца Доминик Тийм изглежда разчистен.", "date": "2018.04.25", "title": "Григор Димитров мина през Жил Симон и се класира за 1/8-финалите в Барселона"}
{"url": "https://offnews.bg/politika/balgaria-na-treto-miasto-po-naj-nisak-vanshen-dalg-v-evropa-679392.html", "text": "България е на трето място в класацията по най-нисък външен дълг в Европа. Това сочат данни на Евростат. Дългът ни към последното тримесечие на миналата година е 25,4% от БВП. Преди България са само Естония с външен дълг 9% от БВП и Люксембург с дълг в размер на 23% от БВП. С най-голям външен е Гърция - 180% от БВП, следвана от Италия и Португалия - съответно със 131,8% от БВП и 125,7% от БВП. В рамките на една година външният ни дълг е намалял с 3,6% - през последното тримесечие на 2016 г. той е бил 29% от БВП. Най-голямо намаляване на външния дълг отбелязва Кипър - 9% в сравнение с данните от последното тримесечие на 2016 г. В класацията по този показател следват Малта (намаляване с 5,4%), Австрия (намаляване с 5,1%), Нидерландия (намаляване с 5%), Словения и Ирландия - намаляване на дълга с 4,9%. За третото място на България в класацията за най-нисък държавен дълг се похвали и премиерът Бойко Борисов в началото на правителственото заседание, като призова министрите да отбележат този факт сред постигнатите резултати от една година управление. \"Преди година слушахме за това как сме задължили държавата, как външният дълг расте, как поколения напред ще плащат. Излезе докладът на Евростат - от 29 на сто на 25,4 на сто от БВП за 2017 г. намалява външният дълг на България\", каза Борисов и подчерта, че в номинал това е около 2,3 млрд. лева по-малко.\"С това темпо, с което работи правителството, до края на мандата ще го свалим докъм 20%\", допълни Борисов.", "date": "2018.04.25", "title": "България на трето място по най-нисък външен дълг в Европа"}
{"url": "https://offnews.bg/drugi/hram-pametnik-sv-aleksandar-nevski-e-start-i-final-na-polumaraton-679387.html", "text": "Софийският полумаратон ще се проведе на 13 май.Първото по рода си спортно събитие ще обхване сърцето на София и се очертава да се превърне в едно от най-масовите и атрактивни състезания по шосейно бягане в столицата, предлагайки старт и финал на площад \"Св. Александър Невски\", трасе с една обиколка, преминаваща край редица забележителности, през централни части на града и паркове. Освен всичко останало, събитието включва богата програма на площада, експо зона с щандове на изложители, игри и атлетически предизвикателства за деца, награди и др.Предвидена е и благотворителна инициатива, чрез която ще бъде оказано съдействие за три каузи на фондации в страната. Като част от полумаратона ще се проведе и първото издание на \"RUN4EU\" – безплатно щафетно бягане за ученици и училищни отбори.Състезанието включва няколко различни дисциплини, подходящи както за опитни бегачи, така и за абсолютно начинаещи – класически полумаратон (21,1 км) и бягания на 10 и 5 км. За всички участници на 21,1 км е предвидена по една от специалните брандирани тениски за бягане, както и допълнителни награди.Като част от полумаратона и в рамките на честванията за Деня на Европа, на 13 май ще се проведе и специалното състезание за ученици - \"RUN4EU\". То е с безплатна регистрация за ученици и училищни отбори и с възможност за избор между различни дисциплини: 4х5 км училищна отборна щафета, бягане на 600 метра, на 5 км, на 10 км, както и предизвикателен полумаратон (21,1 км). Всеки участник в “RUN4EU”, независимо от избраната дистанция, ще получи тениска за бягане с логото на събитието.", "date": "2018.04.25", "title": "Храм-паметник “Св. Александър Невски\" е старт и финал на полумаратона на София"}
{"url": "https://offnews.bg/politika/kabinetat-dade-20-7-mln-leva-na-obshtini-za-spraviane-s-posleditcite-679382.html", "text": "Правителството одобри допълнителни разходи по бюджетите на министерства и трансфери към общини в общ размер на 20 784 639 лв., съобщиха от правителствената пресслужба. Средствата са предвидени в централния бюджет за финансиране на разходи, свързани с дейности по предотвратяване, овладяване и преодоляване на последиците от бедствия.Тяхното разпределение е одобрено на заседание на Междуведомствената комисия за възстановяване и подпомагане, проведено през март.Част от средствата се предоставят на областните управители на Добрич, Монтана и Смолян за почистване на речни корита.Предвидените за общините средства са за изграждане на диги, възстановяване на обществени сгради, пътни настилки, подпорни стени, укрепване на мостове и др.", "date": "2018.04.25", "title": "Кабинетът даде 20,7 млн. лева на общини за справяне с последиците от бедствия"}
{"url": "https://offnews.bg/snukar/oshte-edno-goliamo-ime-otpadna-v-parvia-krag-na-svetovnoto-po-snukar-679379.html", "text": "Световният шампион за 2015 година Стюърт Бингам е поредното голямо име, което отпадна в първия кръг на световното първенство по снукър шефийлдския театър \"Крусибъл\". Той отстъпи със 7:10 фрейма срещу квалификанта Джак Лисовски, който записа най-успешното си представяне на световно първенство. 26-годишният англичанин стига едва за втори път стигна до основната схема в турнира. Лисовски има едно отпадане през 2013 година и шест пъти губеше в квалификациите.Отпадането на Бингъм означава, че още на старта си тръгва още един бивш световен шампион. Както е известно, действащият първенец и трикратен победител в турнира Марк Селби беше елиминиран с 10:4 от Джо Пери.Така в схемата на турнира остават само четирима носители на най-големия приз. Петкратният първенец в \"Крусибъл\" Рони О'Съливан вече се класира за втория кръг, където ще срещне Алистър Картър, срещу когото няма загуба на световно и има два спечелени финала.Останалите шампиони, които още са в надпреварата са Марк Уилямс, Нийл Робъртсън и Джон Хигинс. Магьосникът започва участието си в сряда, докато Робъртсън е в тежка ситуация, след като изостава с 3:6 от квалификанта Робърт Милкинс.", "date": "2018.04.25", "title": "Още едно голямо име отпадна в първия кръг на световното по снукър"}
{"url": "https://offnews.bg/kultura/a-to-jazz-kakvo-da-ochakvame-tazi-godina-679381.html", "text": "За осма поредната година фестивалът A to JazZ ще озвучи слънчевия Южен парк на 6, 7 и 8 юли с една от най-силните музикални селекции, които досега е представял.Най-големият джаз фестивал у нас ще посрещне звезди от световен ранг като Lalah Hathaway, Jazzmeia Horn и Cory Henry & The Funk Apostles, които ще оглавят сцената на тазгодишното издание.Lalah Hathaway е първият хедлайнер, който ще се изправи пред българските почитатели на джаза през юли. Носителка е на пет награди „Грами“ от 2014 година насам, включително и награда за най-добър ритъм енд блус албум на 2017 - Lalah Hathaway Live. Работила е с имена като Pharrell Williams и Kendrick Lamar. През годините е споделяла сцена и с музикални икони като Prince, Mary J Blige, Stevie Wonder. В София на 6 юли Lalah ще представи и новия си албум honestly, а българските меломани ще са едни от първите в Европа, които ще го чуят на живо.Изгряващата звезда от Ню Йорк Jazzmeia Horn е второто голямо име на фестивала. Само преди няколко месеца певицата покори световната джаз сцена с първа номинация за “Грами” и феноменално изпълнение на “Moanin” по време на церемонията. След като през 2015 г. младата изпълнителка спечели първо място в престижното състезние на Thelonious Monk Institute of Jazz, започват да я сравняват с велики гласове от ранга на Betty Carter, Sarah Vaughan и Nancy Wilson. По време на европейското си лятно турне, част от което е и България, Jazzmeia ще ни представи току-що излязлия албум A Social Call.Акцентът в последната вечер на A to JazZ 2018 ще бъдат Cory Henry & The Funk Apostles. Cory Henry е познат на феновете си от инструменталния джаз-поп оркестър Snarky Puppy, обявен от списание Rolling Stone за една от “най-многопластовите групи на планетата в момента“. Хенри е носител на две награди „Грами“ за работата си с групата, но след 2012 г. е пътувал на турнета или записвал с всеки от Брус Спрингстийн и The Roots до P. Diddy и Yolanda Adams. У нас джазменът ще излезе на сцената с любимия си Хамонд орган B3 от 1973 г. и редом с The Funk Apostles – формация от музикантите, които е срещнал през годините.Ще чуем още звездното трио от Люксембург Dock in Absolute, интернационалния джаз оркестър JM Jazz World Orchestra, воден от американския носител на “Грами”, тромбонист и композитор Luis Bonilla, както и фюжън състава Daunius Pulauskas Group от Литва.Сред българските артисти са фантастичната Милица Гладнишка с Мишо Йосифов секстет, етно-джаз проектът ГлоБалКан, електро-соул новаторът Trombobby, една от най-обещаващите ни джаз певици Лили Илиева заедно с Минимум квартет и българо-американската соул-фънк формация Two Cities One World.", "date": "2018.04.25", "title": "A to JazZ: Какво да очакваме тази година"}
{"url": "https://offnews.bg/politika/gerb-i-bsp-v-zadochen-spor-za-alkohola-i-tantciorkite-na-mladezhkia-ev-679372.html", "text": "От БСП излязоха с декларация по темата от парламентарната трибуна. В пленарната зала депутатът от социалистите Весела Лечева заяви, че правителството се е провалило напълно с организацията на това събитие.\"Ясно е, че въпреки този организационен гаф и провал министър Лиляна Павлова и министър Красен Кралев няма да си подадат оставките. Излишно е да споменаваме европейската практика за поемане на отговорност. Но днес дължите едно голямо извинение - на младите хора\", каза от трибуната Лечева.Според социалистите критики, като тези на лидера на европейските младежи Луис Алварадо, са рядкост и петното от станалото не е само за управляващите, а за България.\"В България си познаваме министрите. Знаем колко народни средства се харчат за организиране на аплодисменти,  за усмихнати снимки, за медийни ефекти. Знаем и стила на премиера, който съветва младите хора да станат овчари, когато се дискутира безработицата, или да садят картофи, когато става дума за препитание. На тази злополучна конференция министър-председателят посъветва младите хора в Европа да се размножават\", каза още Лечева.От ГЕРБ избраха да отговорят на критиките с критики. От кулоарите на Народното събрание от управляващата партия обявиха, че форумът за младежките политики е попаднал в капана на спекулациите и интригите на БСП.\"Опозицията просто не може да прости поредния успех на правителството по отношение на председателството на Съвета на Европейския съюз\", обяви председателят на младежката организация на ГЕРБ и зам.-министър на външните работи Георг Георгиев.Той обясни, че се е поинтересувал от провелия се форум и е разбрал, че на него е имало над 250 делегати и чуждестранни представители, но след това скандалът е дошъл от партийно ангажирани хора, които трябва да отговорят на няколко въпроса.\"Дали Мина Кутева, член на управителния съвет на Националния младежки форум и дъщеря на народния представител от БСП Антон Кутев, има нещо общо с така направените внушения за международната конференция. Дали Лилия Еленкова, бивш председател на Националния младежки форум и човек и сестра на депутата от 42-то Народно събрание Станислав Владимиров, имат нещо общо с разразилата се буря\", попита Георгиев. ", "date": "2018.04.25", "title": "ГЕРБ и БСП в задочен спор за алкохола и танцьорките на младежкия европейски форум"}
{"url": "https://offnews.bg/obshtestvo/mezhdunarodnata-banka-za-vazstanoviavane-i-razvitie-shte-konsultira-ap-679386.html", "text": "Международната банка за възстановяване и развитие ще консултира Агенция „Пътна инфраструктура“ за въвеждането на Националната система за електронно събиране на пътни такси в България.Правителството даде мандат на председателя на Управителния съвет на АПИ да подпише споразумение за предоставяне на консултантски услуги за подпомагане на агенцията.Консултантските услуги по споразумението са специално предназначени да подпомогнат агенцията при изпълнението и въвеждането на националната система за електронно събиране на пътни такси в България спрямо представения план и етапи.Споразумението предвижда определяне на обхвата на таксуваната тол мрежа, както и на тарифата. Включва също така преглед на цялата техническа документация на проекта, включително всички аспекти на проекта, планиране и внедряване, проектиране на системата, оперативни процедури, графици за изпитване и изпробване и доклади от изпитвания и изпробвания.Ще бъде направено тестване на системните компоненти и системи (не само в България, но и на местата, където изпълнителят извършва разработки и извършва тестове в своите лаборатории).Предвижда се също подпомагане за структуриране на организация за опериране на системата, както и изграждане на капацитет на оператора и подобряване на капацитета и трансфер на знания, свързани с въвеждането на доставчиците на декларирани данни и националните доставчици на услуги.Дейностите по споразумението ще се изпълняват в рамките на националния бюджет след ратификация от Народното събрание.", "date": "2018.04.25", "title": "Международната банка за възстановяване и развитие ще консултира АПИ за въвеждане на тол системата"}
{"url": "https://offnews.bg/kultura/preporachvame-vi-da-se-izgubish-narochno-i-naj-zatantenite-katcheta-679342.html", "text": "Днес от 18:30 часа в Дома на киното ще бъде прожектиран новият български филм \"Да се изгубиш нарочно\".На границата между безгрижието и отговорния живот, трима приятели решават да прекарат последното си лято като тийнейджъри, пътувайки без план сред най-затънтените кътчета на България. Купуват стара Жигула, стягат раниците и се впускат в сурово приключение, в което всичко, което може да се обърка, се обърква. Къпане в реки, спане в непознати баби и закусване сред чифтокопитни животни. Приключение, в което губейки себе си по пътя, пак се намираш у дома.", "date": "2018.04.25", "title": "Препоръчваме ви: \"Да се изгубиш нарочно\" и най-затънтените кътчета на България"}
{"url": "https://offnews.bg/obshtestvo/geografia-na-ubijstvata-dnes-po-viasat-history-video-679335.html", "text": "Нов епизод от сериала \"Георграфия на убийствата\" можете да гледате в 21 ч тази вечер по .Драматичната поредица ни връща назад във времето с най-шокиращите и изненадващи убийства в историята, докато водещият Николас Дей ни въвежда в света на убиеца и разкрива как изобретателността на полицията и ранната съдебна медицина са ги изправили пред правосъдието.", "date": "2018.04.25", "title": "'География на убийствата' днес по Viasat History (видео)"}
{"url": "https://offnews.bg/obshtestvo/vlachili-s-vazhe-po-kaldarama-na-aleksandria-sv-ap-i-evangelist-mark-679261.html", "text": "Християните честват днес св. апостол и евангелист Марк. Имен ден празнуват Марк и Марко, името означава борец или мъжествен, съответно според древноеврейския или латинския прочит. Св. евангелист Марк, който се наричал още Йоан, е един от седемдесетте апостоли на Исус Христос. По народност той бил евреин, а по занятие левит – свещенослужител при храма. Св. ап. Петър в първото си съборно послание го нарича \"син ми Марко\" (1Петр. 5:13). От тези думи заключаваме, че двамата са били много близки помежду си. Св. ап. Петър нарича евангелист Марк свой син в духовен смисъл, защото го обърнал в християнството и го кръстил. Като ученик и сътрудник на св. ап. Петър той бил с него в Рим и там през 44 г. написал своето Евангелие. В него, по настоятелна молба на римските християни, той изложил проповедта на св. ап. Петър. Евангелист Марк е бил известно време спътник и помощник и на св. ап. Павел. Той го е придружавал през време на първото му пътешествие. През 47–48 г. е бил с него на остров Кипър.Между 52 – 62 година евангелист Марк е проповядвал Христовото учение в Египет. В Александрия той основал църковна община и бил пръв неин епископ. Под неговото ръководство Александрийската църква скоро закрепнала и била една от най-важните през първите векове на християнството. Александрия станала изходен пункт за проповед на християнството в околните на Египет страни.Първият човек, който проповядвал и се кръстил в Александрия, бил един занаятчия (обущар), на име Аниан, когото евангелист Марк изцерил от опасна рана. След това числото на християните бързо се увеличавало. Смутени от този успех на евангелската проповед, езичниците принудили Марк да напусне Александрия. Тогава той отишъл в съседните на Египет страни Ливия и Киринайка и там посял семената на словото Божие. В Александрия оставил за свой заместник епископ Ананий. След 62 година евангелист Марк отново посетил Рим. Там той се видял и с ап. Павел, който през 63 година бил още в окови, и с ап. Петър, който през 62 година също бил в Рим.След това пътувал в Мала Азия, изпратен от св. ап. Павел да изпълни някои поръчки до малоазийските църкви. В Рим се завърнал заедно с ап. Тимотей към края на 66-та или в началото на 67 година, малко преди мъченическата смърт на първовърховните апостоли. След това отново се завърнал в Александрия и продължил своята проповедническа дейност. За да подготви ръководители за вярващите, основал в Александрия училище, което скоро станало известно в целия Изток.Близко до морския бряг евангелист Марк построил първия християнски храм, където се събирали много християни, за да присъстват на богослужението. Езичниците не могли да гледат спокойно как числото на вярващите в Христа се увеличава всеки ден, и решили да убият евангелиста. Това свое решение те изпълнили на празника в чест на езическия бог Серапис. В същия ден, 24 април, тогава се паднал и най-големият християнски празник Великден. В навачерието на празника евангелист Марк съветвал народа да не участва в езическото тържество. Това озлобило езичниците и те, като нахлули в храма, където евангелистът извършвал богослужение, хванали го, извели го вън и, като го вързали за шията с въже, с викове го повели по градските улици. Кръвта на светия мъченик обагряла камъните на калдаръма. Той обаче твърдо понасял страданията, като не преставал да се моли: \"Благодари Ти, Господе Иисусе Христе, че ме удостои да търпя страдания за Твоето име\". Вечерта затворили мъченика в тъмница. През нощта му се явил ангел и му казал, че неговото име ще бъде записано в книгата на живота, и че той ще бъде причислен към светите апостоли, а паметта му няма да бъде забравена навеки. След това му се явил сам Спасителят и му казал: \"Мир не тебе, благовестителю Мой\".На другия ден мъчението продължило с още по-голямо ожесточение. Мъченикът – апостол не преставал да се моли. Най-после, като произнесъл думите: \"В Твоите ръце, Господи, предавам духа си\", тихо издъхнал. Това станало на 25 април. Тялото му погребали в построената от него църква. Над неговите свети мощи дълго време ставало избирането на александрийските патриарси.Мощите на св. евангелист Марк били наречени \"Първо съкровище в Александрия\". През 827 г. те били пренесени от венециански търговци във Венеция. Върху мястото, където били положени, през десети век бил издигнат величествен храм на негово име. ", "date": "2018.04.25", "title": "Влачили с въже по калдъръма на Александрия св. ап. и евангелист Марк"}
{"url": "https://offnews.bg/politika/pravitelstvoto-dava-do-26-mln-leva-za-remonta-na-mig-ovete-679389.html", "text": "Правителството одобри допълнителни разходи в размер до 26 млн. лв. по бюджета на Министерството на отбраната.Средствата са предвидени в централния бюджет за плащания по договори по рамковото споразумение с РСК „МиГ“ за осигуряване на летателната годност на самолети МиГ-29.Със сключването на договорите се създават необходимите условия ВВС да поддържат и развиват способности за контрол на въздухоплаването и за гарантиране на въздушния суверенитет, за прилагане на механизмите на колективната отбрана на НАТО и общата политика за сигурност и отбрана на Европейския съюз, обявиха от правителствената пресслужба.Министърът на отбраната Красимир Каракачанов обяви, че договорът за ремонта на МиГ-овете е за следващите четири години и е за 81 млн. лева. Отпуснатата сега сума е само за първата година. Предвидено е ремонтите да се правят в България с купени от Русия части. По бюджета на МВР пък са одобрени 10 млн. лв. допълнителни разходи. Средствата са предвидени в централния бюджет за финансово обезпечаване на дейности, свързани с издаването на българските лични документи.", "date": "2018.04.25", "title": "Правителството дава до 26 млн. лева за ремонта на МиГ-овете"}
{"url": "https://offnews.bg/obshtestvo/bez-voda-v-chasti-ot-mladost-lozenetc-poduene-i-oshte-3-mesta-679332.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Монтаж на спирателни кранове на бул. „Цариградско шосе“ в жк. „Младост“ 1 налага спиране на водоподаването от 09:00 до 21:00 часа на ул. „Димитър Моллов“, бул. „Цариградско шосе“; от ул. „Димитър Моллов“ до бул. „Д-р Г. М. Димитров“, блокове 27, 28, 28А, 28Б, 29Б, 29, 29А, 30, 30А, 121, 122, 123, 124, 125, 126, 127, 128, 129, 130, 131, 132 и бензиностанция „OMV“ на бул. „Цариградско шосе“ бл. 27, ДГ 117 „Надежда“, Технологично училище по електронни системи.Подмяна на сградно водопроводно отклонение на бул. „Арсеналски“ в жк. „Лозенец“ налага спиране на водоподаването от 09:30 до 20:30 часа на бул. „Арсеналски“ от ул. „Църноок“ да ул. „Милевска планина“.Във връзка с подмяна на сградно водопроводно отклонение на ул. 9 в кв. „Враждебна“, се налага спиране на водоподаването от 09:30 до 17:30 часа на ул. 5, ул. 8, ул. 29, ул. 30.Реконструкция на уличен водопровод на бул. „Мадрид“ в кв. „Подуяне“ налага спиране на водоподаването от 09:00 до 18:30 часа на ул. „Мърфи“ от ул. „Русалка“ до бул. „Мадрид“; бул. „Мадрид“ от бул. „Евлоги и Христо Георгиеви“ до ул. „Алеко Константинов“; ул. „Франсис де Пресансе“ от ул. „Алеко Константинов“ до ул.„Мърфи“.Строително-монтажни работи на ул. „Самоковско шосе“ в кв. „Горубляне“ налагат спиране на водоподаването от 09:00 до 12:00 часа на ул. „Самоковско шосе“ от ул. „инж. Георги Белов“ до бул. „Цариградско шосе“ и ул. „Обреща“.Ремонт на редуктор за налягане на ул. „Трендафил“ в с. Мърчаево налага спиране на водоподаването от 10:00 до 14:00 часа на ул. „Трендафил“, ул. „Приморско“, ул. „Бистра река“, ул. 7.", "date": "2018.04.25", "title": "Без вода в части от Младост, Лозенец, Подуене и още 3 места"}
{"url": "https://offnews.bg/obshtestvo/meteorolozite-gotovi-za-protest-nimh-niama-pari-da-prognozira-vremeto-679358.html", "text": "Националния институт по метеорология и хидрология (НИМХ) протестира срещу несправедливоторазпределение на бюджетната субсидия за 2018 г. от Общото събрание на БАН. Това застрашавафункционирането на националната хидро-метеорологична служба. Това става ясно от съобщение, публикувано на сайта на НИМХ. Членовете на Общото събрание на учените в НИМХ и директорите на филиалите на НИМХ излязоха с декларация, адресирана до председателя на ОС на БАН проф. дхн Евелина Славчева и председателя на БАН акад. Юлиан Ревалски. В текста се казва: Системното недофинансиране на БАН в последните години доведе изпълнението на дейностите на НИМХ като Национална хидрометеорологична служба на Р България до критична точка. По тази причина работещите в НИМХ протестираха, заедно с колегите си от БАН. В резултат на протестите и срещите на ръководството на БАН, Правителството отпусна допълнително 15 млн. лв. Заедно с увеличението на бюджета на БАН това представлява 25% повече средства за 2018 г. спрямо 2017 г. Ако ОС на БАН приеме предложената от УС на БАН бюджетна субсидия на НИМХ-БАН за 2018 г. в размер на 8 791 143 лв., увеличението ще е под 12% спрямо 2017 г. Това е така, поради начина на отчитане на резултатите от научно-приложната дейност на НИМХ, която е съществена при вземането на редица важни за обществото и държавата решения. Тази бюджетна субсидия е под критичния минимум за нормалното функциониране на дейностите в НРМХ, защото ще доведе до масово напускане на специалисти. В тази връзка, декларираме, че при създадената ситуация НИМХ няма да може да изпълнява задълженията си като Национална хидрометеорологична служба на Р България, определени в редица закони и нормативни актове. Това пряко касае националната сигурност и всички сектори на икономиката на страната, както и защитата на живота, поминъка и имуществото на хората от рисковете свързани с природни бедствия от хидрометеорологичен произход. По тези причини, ще бъдем принудени да информираме правителството, областните управители и кметовете на общини по установените служебни канали, както и обществеността чрез медиите, за съществено редуциране изпълнение на задълженията ни към държаните институции и обществото. Паралелно с това ще искаме и осигуряването на допълнителни средства, които не ни бяха осигурени от БАН. Учените и оперативните структура на НИМХ в София и страната са готови да предприемат адекватни форми на протест, като крайна мярка за спасяване на дейността си. Декларацията е гласувана и подкрепена единодушно от членовете на Общото събрание на учените в НИМХ и директорите на филиалите на НИМХ, като упълномощени представители на оперативните структури в страната. ", "date": "2018.04.25", "title": "Метеоролозите готови за протест, НИМХ няма пари да прогнозира времето и бедствията"}
{"url": "https://offnews.bg/na-tozi-den/25-april-varhovniat-sad-na-nrb-osazhda-na-smart-atentatorite-ot-gara-679334.html", "text": "На тази дата през 1988 г. Върховеният съд на Народна република България осъжда на смърт чрез разстрел преките участници в Атентата на гара Буново.Нападението на гара Буново е най-големият железопътен атентат в българската история по брой на жертвите. Извършен е на 9 март 1985 г. посредством бомба, поставена във вагона за майки с деца на влака Бургас – София.Атентатите са дело на членове на нелегална организация, наречена Турско национално-освободително движение в България, работеща в тайно сътрудничество с турското правителство. Мотивът са действията на държавната власт по това време, които са обединени под термина „Възродителен процес”.", "date": "2018.04.25", "title": "25 април - Върховният съд на НРБ осъжда на смърт атентаторите от гара Буново"}
{"url": "https://offnews.bg/obshtestvo/liato-prez-april-i-dnes-malko-dazhd-sled-obiad-679337.html", "text": "Слънчево и топло ще е времето днес. След обяд на много места ще има има краткотрайни валежи с гръмотевици и усилване на вятъра. Максималните температури ще са между 26 и 31 градуса, според прогнозата на НИМХ.  Над Черноморието ще бъде предимно слънчево. В следобедните часове ще има купеста облачност, но само на отделни честа е възможно да превали краткотраен дъжд и да прегърми. Ще духа бриз. Максималните температури ще са между 20° и 24°. Температурата на морската вода е 13-14°. Вълнението на морето ще бъде 1-2 бала. В планините максималната температура на височина 1200 метра ще е около 20, а на 2000 метра – около 13 градуса.Времето ще остане без съществена промяна и през следващите дни. ", "date": "2018.04.25", "title": "Лято през април и днес, малко дъжд след обяд"}
{"url": "https://offnews.bg/kultura/naj-dobrite-teatralni-trupi-ot-evropa-pristigat-za-svetoven-teatar-v-679394.html", "text": "Различните лица на съвременния театър ще бъдат представени на фестивала \"Световен театър в София\".Жанровото разнообразие в прогамата тази година е от различни краища на Европа - Германия, Франция, Италия, Чехия, Русия и Обединеното кралство Основен акцент в дванадесетото издание на платформата ще бъде съвременният политически и документален театър, представен с постановка по нашумелия роман на Илия Троянов „Власт и съпротива“ на Шаушпил Хановер в копродукция с Дойчес театер Берлин, с участието на Самуел Финци. Гостуването на „Власт и съпротива” в София е в партньорство с Гьоте-институт София и ще се състои на 18 и 19 юни в Народен театър „Иван Вазов”Представлението е театрална версия на известния едноименен роман. То разгръща историческа панорама, която обхваща повече от половин век и показва процесите в България по време на тоталитаризма и в годините на преход. Архивните документи се съчетават с личните истории на знакови образи от времето. Силен политически и актьорски театър, който се вписва в актуалната дискусия за разбулването на истината за близкото минало.Три от спектаклите извеждат на фокус експресивността на човешкото тяло и представят различни естетически посоки в съвременния физически театър и танц: хипнотичната хореография от „поета на танца“ Фабрицио Фавале в „Планината Чирчео“ (Италия), виртуозното съчетание на танц със съвременен цирк в „Неудачници“ (Чехия) и взаимодействието между човека и технологиите в интерактивния, визуален спектакъл „Хаканаи“ (Франция).Съвременните технологии правят достъпни мащабните театрални продукции и тази година програмата Световен театър в София включва две прожекции. Програмата „Национален театър – Лондон на живо“ в Синема сити – Мол София, гостува със сателитната прожекция на Шекспировата трагедия „Юлий Цезар“ със звездите Бен Уишоу /„Парфюмът“, „Момичето от Дания“, „Скайфол“/ и Мишел Феърли /„Игра на тронове“/.Софийската публика ще може да види и филмиран вариант на нашумелия спектакъл „Три сестри“, с който младият руски режисьор Тимофей Кулябин покори сцените в Москва, Виена, Париж и Тулуза. Неговият необикновен сценичен прочит превежда класическата Чехова пиеса на жестомимичния език на глухонемите.", "date": "2018.04.25", "title": "Най-добрите театрални трупи от Европа пристигат за \"Световен театър в София\""}
{"url": "https://offnews.bg/obshtestvo/levski-tcska-promenia-dvizhenieto-kameri-loviat-litca-ot-100-metra-679360.html", "text": "Промени в движението в центъра на столицата ще има днес, заради реванша между \"Левски\" и ЦСКА на националния стадион \"Васил Левски\" от 18,30 часа. МВР обяви, че охраната по време на дербито ще бъде засилена, на стадиона има поставени 4 нови камери. Те излъчват и предават в 4К резолюция – за разлика от инсталираните до момента. С новата система за видеонаблюдение човек може да бъде разпознат от над 100 метра разстояние.Новите камери обхващат цялата площ на трибуните. Те гарантират да няма да има нито едно „сляпо” място. Причината за по-строгите мери е инцидентът от миналата седмица, по време на дербито между ЦСКА и „Левски”, довело до раняването на двама полицаи. До приключването на мача се забраняват престоят и паркирането по алеите около Националния стадион \"Васил Левски\" при секторите Б, В и Г. Забраната важи също от 12.30 до 20.30 часа днес на моста пред стадиона и на ул. \"Ген. Гурко\" между бул. \"Любен Каравелов\" и бул. \"Евлоги и Христо Георгиеви\", съобщи Столична община. От 17.00 часа до края на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки с изключение на автобусите на масовия градски транспорт по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\". ", "date": "2018.04.25", "title": "Левски-ЦСКА променя движението, камери ловят лица от 100 метра"}
{"url": "https://offnews.bg/obshtestvo/pravitelstvoto-glasuva-taksite-za-studenti-679357.html", "text": "Колко да плащат студенти в държавните университети през следващата учебна година решава правителството днес. На заседанието си министрите ще определят и размера на таксите за кандидатстване във ВУЗ. Предвижда се в Софийския университет да поскъпне обучението по психология, право и филология, а да поевтинее ядрената химия. В Пловдивския университет ще се вдигнат таксите за специалностите туризъм, икономика, математика и информатика. 17 университета запазват досегашните си такси, други 16 вдигат цените за обучение средно с 11.7%. Проектът за решение, включващ всички висши училища у нас, бе публикуван преди месец. Документът е изготвен на база предложенията на самите университети, които са внесени в МС от министъра на образованието, както изисква Законът за висшето образование.", "date": "2018.04.25", "title": "Правителството гласува таксите за студенти"}
{"url": "https://offnews.bg/obshtestvo/nad-polovinata-zhiteli-na-sofia-zhiveiat-pri-vreden-shum-679362.html", "text": "Над половината от столичани живеят на шум, по-висок от допустимите норми. Основната причина за това е трафикът на автомобили.  През деня колите надхвърлят границите на безвредния шум за 56% от живеещите в София, а през нощта - за 57 на сто. Това стана ясно от доклад на зам.-кмета по екология Йоана Христова, който ще бъде гласуван на СОС утре. Целта е да се актуализара шумовата карта на София. Шумовото замърсяване през 2009 г. е засягало 73% от жителите на столицата през деня и 72 на сто през нощта. Мерките, които общината взима срещу шума са строителството на метро, велоалеи, обновяване на градския транспорт и изнасянето на транзитното движение около града. Докладът на Христова вече бе разгледан от комисията по екология, която го подкрепи. Ако комисията по транспорт приеме да се премахнат паветата от София, за да се намали шумът, ще гласувам против на заседанието на СОС, заяви обаче Радослав Абрашев, съветник от РБ в екокомисията. ", "date": "2018.04.25", "title": "Над половината жители на София живеят при вреден шум"}
{"url": "https://offnews.bg/futbol/botev-plovdiv-izrazi-otvrashtenie-sadiata-na-macha-sas-slavia-679365.html", "text": "Ботев (Пд) поиска оставката на Йордан Сталев и извaждането на Станислав Ставров от съдийството. Това се казва в специална декларация, публикувана на официалният сайт на \"жълто-черния\" клуб ден след загубата с 0:1 от Славия в София, която класира \"белия\" тим на финал. Там негов съперник ще бъде победителят от двойката Левски - ЦСКА, като реваншът е днес. В първата среща \"сините\" спечелиха с 2:0.\"Ръководството на ПФК Ботев (Пд) изразява своето дълбоко разочарование и отвращение от начина, по който бе опорочен полуфиналният сблъсък в турнира за Купата на България срещу отбора на Славия.ПФК Ботев иска оставката на новоназначения председател на Съдийската комисия Йордан Сталев.ПФК Ботев настоява арбитърът Станислав Ставров да бъде изваден от съдийската листа и да не получава наряди като главен, асистент или четвърти съдия!ПФК Ботев настоява за публично оповестяване на доклада и мотивите за оценка на съдийската бригада, каквато и да е тя, от страна на наблюдателя на днешния мач Валери Цветков.ПФК Ботев изразява своята подкрепа към спортно-техническия щаб и футболистите от представителния отбор, както и своите адмирации към адекватната реакция и позицията на \"жълто-черната\" публика по отношение на съдията Станислав Ставров, преди и по време на мача.Въпреки изобилието от сигнали за това, което се случи във вечерта на 24 април на ст. \"Васил Левски\", ПФК Ботев реши да не нагнетява напрежението преди двубоя, тъй като това не се вписва в стила, историята и традициите на нашия Клуб.За съжаление, честната игра претърпя тежко поражение, а прозиращите наглост и безочие в някои коментари след мача говорят, че това поражение няма да бъде последното, а поредното...\".", "date": "2018.04.25", "title": "Ботев Пловдив изрази отвращение съдията на мача със Славия"}
{"url": "https://offnews.bg/ot-vas/eto-kak-izglezhda-naskoro-remontirana-zhp-linia-679361.html", "text": "Ето какво е състоянието на релсовия път между спирките Даскалово и Драгичево, където преди няколко месеца бе направен основен ремонт, алармира читател на OFFNews, който ни изпрати тази снимка. Трасето е едно от най-натоварените в България - по жп линията Перник - София.В момента влаковете се движат през компрометирания участък и се създават условия за трагедия. Закъсненията са ежедневни, категоричен е читателят ни.", "date": "2018.04.25", "title": "Ето как изглежда наскоро ремонтирана жп линия"}
{"url": "https://offnews.bg/tehnologii/whatsapp-zatiaga-vazrastovoto-ogranichenie-v-es-bez-potrebiteli-pod-1-679368.html", "text": "Популярното чат приложение WhatsApp въвежда долна граница за възрастта на потребителите в рамките на Европейския съюз. Отсега нататък ще могат да го ползват само навършилите 16 години.До момента се допускаше то да се ползва и от потребители над 13 години.Промяната е в резултат на , която влиза в сила на 25 май 2018 г.Приложението WhatApp е притежание на Facebook. В следващите няколко седмици то ще изиска от потребителите да потвърдят възрастта си и да приемат новите условия. Към момента не е ясно как възрастта ще бъде проверявана.Новата регулация представлява най-голямата реформа на ЕС в областта на личните данни. Очаква се тя да донесе промяна за потребителите и компаниите и да се отрази на употребата на световни онлайн платформи като Google, Facebook, Twitter и др.", "date": "2018.04.25", "title": "WhatsApp затяга възрастовото ограничение в ЕС: без потребители под 16 години"}
{"url": "https://offnews.bg/temida/advokatat-za-obviniaemata-za-katastrofata-na-trakia-shofiorat-na-av-679363.html", "text": "Адвокатът на обвинената шофьорка за автобусната катастрофа на магистрала „Тракия” Николай Кокинов прогнозира, че делото ще влезе в съда след не по-малко от 12 месеца.В сутрешния блок на bTV той заяви, че клиентката му безкрайно съжалява за случилото се. По думите му тя не е изпускала волана на автомобила си при инцидента. „Смятам, че вероятно и тя по някакъв начин е закачила автобуса, но и водачът на автобуса инстинктивно е реагирал и е навил волана надясно. Така че може би в хода на разследването ще се окаже, че е налице едно независимо съпричиняване”, коментира Кокинов, който е бивш градски прокурор на София.„Аз лично случайно минавах покрай катастрофата същия ден няколко часа по-късно. Забелязах, че автобусът е паднал надясно с извити надясно гуми”, посочи адвокатът.Той разказа, че Цвета Таскова е предприела изпреварване, а след това споменът ѝ е неясен. „Автоекспертите ще кажат дали е изгубила контрол. Делото е в много ранна фаза, тепърва ще се изготвят автотехнически експертизи. Единственото налично досега е един оглед на автомобила, който удостоверява, че той е технически изправен, за колкото кратко време са могли да го прегледат”, коментира той.В интервюто той допълни, че Таскова е шофьор с близо 10 г. стаж, а за този период е наказвана веднъж административно – за употреба на алкохол. „Родителите ѝ споделиха, че е употребила чаша вино при семеен повод и е била заловена, за което си е изтърпяла наказанието, но това няма няма общо с настоящия казус”, подчерта адвокатът.Състоянието на шофьорката все още не е много добро. „Като всяко едно нормално човешко същество, като всяка една млада жена и всеки един шофьор тя не е искала това да се случи, но то се е случило и не може това да не се отрази върху съзнанието на един нормален човек, че е станал участник в инцидент, в който са загинали шестима души и са ранени над 20”, каза той.По думите на Кокинов майката и бащата на младата жена са честни и почтени трудови хора, вече пенсионери. Самата Цвета работи в сферата на туризма – лятото в Гърция, а зимата – в планинските курорти. „Родителите ѝ изтеглиха спестяванията си и заплатиха паричната гаранция и тя беше освободена”, заяви защитникът.", "date": "2018.04.25", "title": "Адвокатът за обвиняемата за катастрофата на 'Тракия': Шофьорът на автобуса може също да е съпричастен"}
{"url": "https://offnews.bg/obshtestvo/novite-plochki-pred-ndk-ne-izdarzhaha-i-do-kraia-na-evropredsedatelstv-679371.html", "text": "Новите плочки пред НДК, поставени и ремонтирани преди старта на българското европредседателство, не издържаха на топлото време и показаха дефект, който може да бъде и ефект - превърнаха се в мини рампи за скейтбордисти.Плочките са се надигнали, а причина за това вероятно е времето.Снимките на новите \"скейт рампи\" бяха публикувани в групата \"Забелязано в София\".\"Ремонт на ремонта на ремонта... щеше да е смешно, ако не бяха думнали 40-ина млн. за две години\", написа качилият снимките потребител Младен Манев.Площадът пред НДК бе ремонтиран от \"Джи Пи Груп\", като от справка в сайта им става ясно, че обновяването на пространството е стрували 2.5 млн. лева. Плочките и инфраструктурата би трябвало да са в гаранция и тяхната поправка да бъде за сметка на фирмата.", "date": "2018.04.25", "title": "Новите плочки пред НДК не издържаха и до края на европредседателството"}
{"url": "https://offnews.bg/futbol/politcaite-sas-stikeri-sreshtu-nasilieto-na-dneshnia-mach-679369.html", "text": "Специални стикери \"Не на насилието на стадионите\" ще носят днес върху униформите си полицаите, които ще охраняват футболната среща от полуфинала на Купата на България между ЦСКА и Левски.Кампанията е провокирана от възникналия инцидент на 18 април 2018 г., при който пострадаха двама служители на реда, единият от които едва не загуби зрението си, обявиха от Синдикална федерация на служителите в МВР (СФСМВР).В своя позиция, разпространена сред медиите преди седмица, СФСМВР заяви необходимостта от предприемане на спешни мерки за гарантиране физическата неприкосновеност на полицаите и налагане на по-строги санкции спрямо всички лица, демонстриращи агресия спрямо органите на реда.", "date": "2018.04.25", "title": "Полицаите със стикери срещу насилието на днешния мач"}
{"url": "https://offnews.bg/medii/reporteri-bez-granitci-balgaria-e-na-111-o-miasto-po-svoboda-na-slovo-679359.html", "text": "България е на 111-о място, след Македония и Боливия, в класацията за свободата на словото в света, констатира неправителствената организация “Репортери без граници” в годишен доклад, публикуван днес. В световната класация на Репортери без граници (РБГ) за свобода на медиите ситуацията в 21 страни е определена като \"много сериозна\", което е рекордно число, отбелязва АФП, цитирана от бТВ. В доклада се посочва, че България продължава да пада в индекса и е на най-ниска позиция от всеки друг член на ЕС.„Въпреки, че в момента България председателства ЕС, е на най-ниско място в индекса от всички страни в Западните Балкани, някои от които са кандидати за членство в съюза. Корупцията и сблъсъка между медии, политици и олигарси е широко разпространено”, пише в текста.  Докладът споменава и нереализирания шеф на ДАНС Делян Пеевски и медийната му група \"Нова Българска Медийна Група Холдинг“ ЕАД, която с шест издания контролира 80 на сто от медийното разпространение.Разпределянето от правителството на европейски средства за определени медии се провежда с пълна липса на прозрачност, което ефективно ги подкупва да бъдат „по-меки” в отразяването си и изцяло да се въздържат от засягане на някои теми, посочва още доклада. Заплахите и атаките срещу журналистите се засилиха през последните месеци и може да се окаже опасно да бъдеш журналист в България.Четири от страните, отбелязали най-лоши резултати през изтеклата година са европейски, Съединените щати на Доналд Тръмп отстъпват с две позиции и заемат 45-о място в класацията на 180 изследвани държави. Свободата на печата в света е намаляла през миналата година и омразата към журналистите, която се засилва в Европа и Съединените щати, е заплаха за демокрациите.", "date": "2018.04.25", "title": "Репортери без граници: България е на 111-о място по свобода на словото"}
{"url": "https://offnews.bg/ikonomika/toplofikatcia-nastoiava-che-smetkite-sa-chestni-i-publikuva-formula-679366.html", "text": "Сметките за отопление и топла вода са изготвени коректно и съобразно изискванията на Наредбата за топлоснабдяване, коментират от \"Топлофикация София\" ЕАД след като Върховния административен съд (ВАС) отмени на 13 април 2018 г. формулата за дялово разпределение на топлоенергията.Потребителите могат да се ориентират в месечната си сметка, като извършат последователно следните изчисления, посочват от \"Топлофикация\":*Как се определя корекционният коефициент, с който се коригират сметките за м. март 2018г. във всяка отделна сграда:Количество топлинна енергия, измерено с топломера в абонатната станция през м. март 2018г. ÷Количество топлинна енергия, измерено с топломера в абонатната станция през м. март 2017г.За база се приема реалната консумация във всеки отделен имот за предходния отоплителен сезон, отразена в изравнителната сметка. Всеки клиент може да открие останалите необходими данни, които да приложи във формулата, в информационната част на месечното съобщение към фактурата си.Клиентите, които имат въпроси около формирането на сметките, могат да се обърнат към телефон 0700 11 111, в клиентските центрове, на e-mail: inf_r@ toplo.bg или info_r@toplo.bg или в чат платформата на сайта www.toplo.bg във Фейсбук страницата на дружеството.След решението на ВАС, което подлежи на обжалване, Министерството на енергетиката обяви, че предвижда промени в закона, които да улеснят потребителите и да повишат прозрачността в изчисляването на сметките за парно и топла вода.", "date": "2018.04.25", "title": "'Tоплофикация' настоява, че сметките са честни и публикува формулата за изчисляване"}
{"url": "https://offnews.bg/politika/podchinenite-na-ivancheva-ne-priznavat-otpuskata-%d1%9d-iskat-posochenia-679388.html", "text": "Зам.-кметовете на район Младост Владимир Клисуров и Румен Русев се съмняват в законосъобразността на платения отпуск на арестуваната кметица Десислава Иванчева. Затова те не приемат и определения от нея в заявлението за отпуск и.д. кмет Владимир Клисуров и предлагат Столичният общински съвет да гласува за временен управник на района другия заместник-кмет - Румен Русев. В декларация от Клисуров и Русев до шефа на СОС Елен Герджиков, кмета Йорданка Фандъкова, общинските съветници, обществеността и медиите пише: \"Вчера в районната администрация на „Младост” бе получено заявление от кмета г-жа Десислава Иванчева, препратено от Столична община. В него тя посочва, че желае да ползва полагаем отпуск, по време на който да бъде замествана от единия зам.-кмет Владимир Клисуров. Казусът има правна страна, тъй като юристите, не са единодушни дали отпускът е законосъобразен. Има вероятност отпускът да е нелегитимен и в тази хипотеза г-жа Иванчева не може да посочва свой заместник за време, в което изпълнява служебните си задължения. Ако е легитимен, не може по време на отпуск да подпише заповед, съгласно чл. 39 ал. 2 от Закона за местното самоуправление и местната администрация, а именно: кметът на района, определя със заповед заместник-кмет, който го замества при отсъствието му от района. И в двата случая всички последващи административни актове биха били незаконосъобразни. За излизане от ситуацията, зам.-кметовете арх. Румен Русев и Владимир Клисуров взимаме решение, в нашите компетенции. Въпреки очакваните удари, предлагаме да продължим да работим в екип. С това поемаме отговорността пред избирателите, посочили г-жа Иванчева за кмет, а тя от своя страна нас - за нейни заместници.Предвид спецификата на проблемите в „Младост”, огромна част, от които касаят задълбочен и компетентен анализ на процедури, свързани със строителство, излизаме със следното предложение до Столичен общински съвет. На основание чл. 39 ал. 3 от Закона за местното самоуправление и местната администрация, за заместващ избрания кмет да бъде посочен Румен Русев, архитект и инженер с огромен стаж. За целта Владимир Клисуров се самоотвежда, като вариант за поста.Надяваме се предложението ни ще бъде разгледано в най-кратки срокове, предвид спешността на проблемите, решаването, на които е в правомощията на общинската администрация. Даваме пример с финансирането на училища, детски градини, заплати на медицински сестри и др. В случай, че то бъде прието, ръководството на Район „Младост” декларира, че ще продължи да търси подкрепа на гражданите за продължаване на посоката за запазване на междублоковите пространства, с която г-жа Десислава Иванчева бе избрана за кмет. За целта разчитаме на сътрудничество с ръководството на Столична община и всички институции, за справяне с проблемите на гражданите на района\". Десислава Иванчева, заместникът ѝ Биляна Петрова и соченият за посредник Петко Дюлгеров бяха задържани зрелищно на 17 април и са в ареста, след като в петък състав на специализирания наказателен съд уважи искането на прокуратурата за постоянното им задържане. За този четвъртък е насрочено заседание в апелативния съд. е са обвинени за подкуп в особено големи размери.Иванчева, която не е с отнети правомощия като кмет, нито е отстранена от поста, трябва да определи заместника си.Другият вариант, предвиден в закона, е Столичният общински съвет да определи и.д. кмет между заместниците на титуляра. СОС обаче едва ли ще иска да определи Русев след изявленията на Иванчева за заговор срещу нея от страна на СО и Русев. ", "date": "2018.04.25", "title": "Подчинените на Иванчева не признават отпуската ѝ, искат посочения от нея враг за и.д. кмет"}
{"url": "https://offnews.bg/obshtestvo/vavezhdat-administrativni-oblekchenia-za-horata-s-uvrezhdania-679409.html", "text": " До месец ще бъдат въведени административни облекчения за хора с увреждания, съобщи социалният министър Бисер Петков след заседанието на Министерския съвет. \"След предприетите действия за отпадането на представянето на документи на хартиен носител, които могат да бъдат снабдени от други администрации, анализът показва, че за заявяване и ползване на услуги от хора с увреждания, свързани с изплащане на интеграционни добавки, се изисква представяне на копие от експертно решение на ТЕЛК или НЕЛК. Затова след проведено вчера работно заседание беше взето решение със съдействието на Държавна агенция „Електронно управление“ и на националната експертна лекарска комисия да бъде осигурен достъп до регистъра на НЕЛК, в който са регистрирани всички ТЕЛК-ови решения, издадени след 2014 г. до средата за междурегистров обмен „Реджикс“. Това трябва да стане в рамките на един месец\", обясни Петков, цитиран от \"Фокус\".Така Агенцията за социално подпомагане и други администрации ще имат достъп по служебен път на информацията за издадено валидно решение на ТЕЛК и хората с увреждания няма да трябва да предоставят копия на хартиен носител, обясни той. Агенцията за социално подпомагане ще даде разпореждане до своите териториални структури да не се изисква при кандидатстване за винетен стикер копие от валидна застраховка „Гражданска отговорност“. Справките ще бъдат правени в публичния регистър на КФН.Освен това съвместно с НАП се предприемат действия, за да се осигури присъединяване към средата за междурегистров обмен на информация от регистъра на осигурените лица, за да може да се удостоверява осигурителният статус, допълни министърът, като подчерта, че услугите, за които се изисква информация за доходи, също ще се извършва по служебен път.", "date": "2018.04.25", "title": "Въвеждат административни облекчения за хората с увреждания"}
{"url": "https://offnews.bg/obshtestvo/vseki-osmi-uchenik-v-balgaria-otpada-ot-uchilishte-679411.html", "text": "12.7% от учениците в България отпадат, преди да завършат. Това показват последните данни на Евростат - за 2017 г., които бяха публикувани днес.При момчетата процентът е по-нисък - 12 на сто, докато при момичетата е 13.5%.По този показател страната ни е пета в Европейския съюз, но отзад напред. Най-тежко е положението в Малта (18.6% отпаднали), Испания (18.3%) и Румъния (18.1%).Отличниците са Хърватия (3.1%), Словения (4.3%) и Полша (5%).Все пак страната ни отбелязва напредък спрямо 2006 г., когато 17.3% от учениците са напускали училище преждевременно (17.7% момчета и 17% момичета).Като цяло процентът на отпадащи намалява във всички страни членки, с изключение на Чехия, където има увеличение от 5.1% на 6.7%, Румъния (от 17.9% на 18.1%) и Словакия (от 6.6% на 9.3%).Всяка страна членка си е поставила за цел постигането на определен, по-нисък процент до 2020 г. За България той е 11%.За разлика от нас, 14 страни членки вече са постигнали целта си: Белгия, Дания, Ирландия, Гърция, Франция, Хърватия, Италия, Кипър, Латвия, Литва, Люксембург, Холандия, Австрия и Словения.Също за разлика от положението в родината ни, в повечето страни делът на отпадналите момчета е по-голям от този на напусналите преждевременно момичета. Изключенията са България, Унгария, Румъния и Словакия.Друга основна цел на Стратегия 2020 в частта за образованието е повишаване дела на хората със завършено висше образование до 40% сред населението на възраст 30-34 г.Тук отново не блестим - шести сме, но отзад напред. Зад нас са само Румъния, Италия, Хърватия, Малта и Унгария.Все пак имаме увеличение - от 23.2% през 2002 г. на 32.8% през 2017-а. Целта ни е до 2020 г. да достигнем 36%.Средният процент за ЕС е 39.9% също за 2017 г.", "date": "2018.04.25", "title": "Всеки осми ученик в България отпада от училище"}
{"url": "https://offnews.bg/kultura/tazi-vecher-pokazvat-dokumentalnia-film-za-chocho-popjordanov-glaso-679410.html", "text": "Днес ще бъде прожектиран филма, посветен на големия български актьор - Петър Попйорданов -Чочо.Няколко години след като той си отива от този свят в гримьорната му се събират негови приятели - актьори, режисьори, критици, журналисти, музиканти, роднини, за да споделят спомени и мисли, свързани с уникалния му талант, с драматичната му съдба и с посланието, коeто е оставил след себе си.Резултатът е не просто вълнуващ портрет на една изключителна творческа личност, но и разказ за преходното време от края на 20 и началото на 21 век в българското кино.", "date": "2018.04.25", "title": "Тази вечер показват документалния филм за Чочо Попйорданов “Гласове в гримьорната на Чочо”"}
{"url": "https://offnews.bg/izvan-terena/vodeshti-se-sabliakoha-za-mondial-2018-679414.html", "text": "Четири популярни руски спортни водещи се съблякоха за юнския брой на местното издание на \"Плейбой \" в чест на Мондиал 2018.Честта да подгреят аудиторията за спортното събитие на годината имаха Наталия Кларк, София Тартакова, Мария Макарова и Мария Бас, като и четирите работят в спортната \"Мач ТВ\".\"Огромна част е да си на първата страница на едно толкова популярно списание за такова голямо събитие\", каза София Тартакова, която има вече опит в еротичните фотосесии, след като се снима и за популярното издание \"Максим\".", "date": "2018.04.25", "title": "Водещи се съблякоха за Мондиал 2018"}
{"url": "https://offnews.bg/obshtestvo/bhk-poritca-natcionalistite-v-upravlenieto-i-eviktciata-na-romi-v-dokl-679403.html", "text": "\"През 2017 г. за пръв път от началото на демократичния преход в държавното управление попаднаха формации, чието политическо поведение се свързва с отричане на основни принципи на политическата демокрация и правата на човека. Те влязоха в политиката чрез използване на реч на омраза и агресивно поведение спрямо определени уязвими групи в българското общество. Успоредно с това се влоши медийната среда с масовото разпространение на фалшиви новини, клевети и манипулации, което доведе до сериозно ограничаване и дискредитиране на гражданските организации, които се занимават с правата на човека. Тези фактори повлияха съществено върху посоката на държавната политика спрямо най-уязвимите групи в обществото ни – жени, хора с увреждания, ЛГБТИ, етнически и религиозни малцинства.\"Това отчита годишният доклад на Българския хелзинкски комитет (БХК), издаван от 1992 г. насам, който беше представен днес в София.“Като цяло 2017 г. бе година на застой в защитата на правата на човека и на влошаване на ситуацията в няколко основни сфери. Властите и публичната сфера в България останаха глухи към правата на човека, а българското гражданско общество и особено това, представляващо уязвимите групи от населението, не успя да предизвика тяхната загриженост. Тази задача стои на дневен ред през 2018 г.”, каза Красимир Кънев, председател на БХК.БХК изтъква като основни следните проблеми и подобрения в България за 2017 г.:• България подписа Конвенцията на Съвета на Европа за предотвратяване и борба с насилието срещу жените и домашното насилие (Истанбулската конвенция) през 2016 г., но кампанията от клевети и манипулации по отношение на съдържанието на този международен договор, която се развихри в края на 2017 г., доведе до оттеглянето на законопроекта за неговата ратификация. Конвенцията гарантира най-високите стандарти за превенция и защита на насилие срещу жени и неприемането му представлява сериозен регрес в сферата на правата на жените.• През 2017 г. положението в България с принудителните евикции на роми от единствените им жилища продължи да бъде сериозен проблем. То се влоши, отчасти заради расистки подстрекателства, имащи за източник или намиращи подкрепа сред крайните националисти, участващи в правителството. За шеста поредна година не се предприеха мерки по изпълнението на решението Йорданова и други срещу България на Европейския съд по правата на човека (ЕСПЧ), касаещo случаи на принудително разрушаване на домове на роми. • Драстичното влошаване на свободата на изразяване в България продължи със стремглави темпове и през 2017 г. Годината беше белязана най-вече от безпрецедентен политически натиск, атаки и заплахи към журналисти и медии. • Продължава липсата на какъвто и да е напредък в разследванията на 238 смъртни случая в домовете за деца с интелектуални увреждания, които бяха разкрити в резултат от съвместната проверка на прокуратурата и БХК през 2010 – 2011 г. През декември 2017 г. Комитетът на ООН срещу изтезанията изиска от българското правителство да възобнови тези разследвания и да докладва резултата до края на 2018 г. • Дългоочакваната реформа в детското правосъдие не се състоя и през 2017 г., като готвеният Законопроект за отклоняване на непълнолетни от наказателно производство и налагане на възпитателни мерки не се внесе от новото правителство, въпреки че това беше заложено в управленската програма.• Деинституционализацията продължи да губи темпо и остана в застой, особено на децата с увреждания до тригодишна възраст. Държавата остана далеч от очакваната прогноза до 2020 г. – с 30% да намалее броят на децата, ползващи формална грижа. • През 2017 г. в България продължи съществуващата от години тенденция да се допуска, одобрява и дори да се възхвалява говорене, което насажда омраза или подтиква хората към насилие спрямо някои от най-уязвимите групи в обществото. През октомври лидерът на ултранационалистическата партия НФСБ Валери Симеонов, понастоящем заместник министър-председател и председател на Националния съвет за сътрудничество по етническите и интеграционните въпроси, бе осъден заради антиромската си реч на омразата.• Ситуацията с религиозните свободи в България не отбеляза прогрес. “Обединените патриоти“, коалиционен партньор в правителството, внесоха в парламента проектозакон срещу „радикалния ислям“, който ако бъде приет, може да доведе до ограничаване на религиозните свободи на множество деноминации, включително и на мюсюлманите в България. През 2017 г. станахме свидетели на поредица от вандалски антисемитски прояви и нападения срещу мюсюлмански храмове.• Ситуацията на нулева интеграция на бежанците в България продължава вече четвърта поредна година. Също така търсещите закрила многократно са сигнализирали през годината за инциденти на словесна и физическа агресия, както и преки нападения и обири в близост до центровете, които остават неразследвани. България отбеляза рязък спад на броя на търсещите закрила, поради драконовски мерки по контрол, въведени от Турция на изходните ѝ граници.• Не бе отбелязан никакъв значим напредък по проблемите на равноправието на ЛГБТИ хората, за които най-належащи са защитата от насилие и тормоз, достъпът до образование за половото и репродуктивно здраве на техните общности и юридическото признаване на семействата на еднополови двойки. Тревожно е, че хомофобските и трансфобските инциденти остават почти напълно недокладвани, а Наказателнит кодекс все още не признава престъпленията от омраза на основата на сексуална ориентация и полова идентичност.• Остават сериозни проблеми с незаконната употреба на сила от служители на правоохранителните органи. Всеки четвърти анкетиран от БХК затворник съобщава, че е бил жертва на полицейско насилие по време на задържане, което по правило остава безнаказано. През 2017 г. не бяха предприети никакви мерки във връзка с препоръките в публичното изявление на Европейския комитет против изтезанията от 2015 г.• Гражданският достъп до затворени институции с цел мониторинг на правата на човека бе ограничен. Изследователите на БХК не бяха допуснати до интернатите в страната, както и до психиатричните болници и домовете за медико-социални грижи за деца. В миналото мониторингът на БХК и на други независими организации установи системни нарушения в тези институции. Те бяха признавани само когато ставаха публични.• В края на годината броят на неизпълнените решения на ЕСПЧ бе по-малък от този в края на 2016 г. – 262 срещу 291. Но делата, по които наблюдението бе прекратено през годината, са в основната си част относително тривиални. Тези, засягащи сериозни структурни проблеми с правата на човека в България, продължиха да бъдат под усилено наблюдение. • Условията в местата за лишаване от свобода се подобриха през 2017 г. Бяха приети законодателни промени, които таргетират основните проблеми на българските затвори свързани с пренаселеността и лошите материални условия и хигиена. Затворите продължиха важни ремонтни дейности и през годината бяха открити ремонтирани и нови корпуси към затворите във Варна, Сливен и Белене. Възможностите на лишените от свобода да оспорят пред съд действията на администрацията, които ги засягат, се разшириха.Можете да изтеглите ", "date": "2018.04.25", "title": "БХК порица националистите в управлението и евикцията на роми в доклада си за 2017-та"}
{"url": "https://offnews.bg/obshtestvo/6-pateta-se-izliupiha-v-pateshkoto-ezero-v-borisovata-679415.html", "text": "Излюпиха се 6 зеленоглави патета в Патешкото езеро на Борисовата градина. Това са първите бебета, които се появяват в езерото, след като през 2017 г. Столична община възстанови първоначалния му облик и започна да отглежда в него зеленоглави патици. Езерото с водоплаващите птици (Патешкото езеро) е създадено през 1972 г. През годините то променя характера и предназначението си, докато през 2017 г., във връзка с отбелязването на 135 години парк „Княз-Борисова градина“, Общината възстанови оригиналния му вид – вкл. и емблематичната за цялостния облик на мястото – къща за патици, разположена на островчето в средата му.За да се създаде подходяща среда за живот на птиците, езерото беше оградено с дървена ограда, която позволи отглеждането им независимо, че паркът е предпочитано място за разходка на домашни кучета.Първите зеленоглави патици бяха предоставени на Столична община от Спасителния център за диви животни в Стара Загора. Управата на Борисова градина полага всекидневна грижа за отглеждането на птиците.", "date": "2018.04.25", "title": "6 патета се излюпиха в Патешкото езеро в Борисовата"}
{"url": "https://offnews.bg/temida/pretcizirat-obvineniata-po-sluchaia-ivancheva-679407.html", "text": "Прокуратурата допълни обвиненията на кмета на район Младост Десислава Иванчева, нейната заместничка и сочения за посредник на подкупа Петко Дюлгеров. Това каза адвокатът на определения за посредник Петко Дюлгеров Мариана Тодорова. Вече са посочени 3-4 дати, на които Иванчева се е срещала с Дюлгеров, тя е поискала и получила дар, каза адвокатът, цитиран от бТВ.Засега Дюлгеров няма да се отказва от показанията си, че е взел и броил парите, след което ги е върнал в плика и оставил в колата на общината, уточни Тодорова. Адвокатът на Биляна Петрова Ирен Савова посочи, че не са могли да разговарят лично с подзащитните си, а само през стъкло. Шефът на спецпрокуратурата Иван Гешев заяви, че прокуратурата прецизира обвиненията, а част от защитниците по случая отказвали да подпишат документи. Не можем да задължим никой да се подписва. В такъв случай прецизирането са прави в присъствието на други лица\", обясни Гешев.Утре Апелативният спецсъд ще решава дали да остави в ареста Иванчева, заместничката й БилянаПетрова и бившия кмет на Младост Петко Дюлгеров.", "date": "2018.04.25", "title": "Прецизират обвиненията по случая Иванчева"}
{"url": "https://offnews.bg/nashite-avtori/kalin-terzijski-kolko-iasno-kolko-prozrachno-679393.html", "text": "Колко е ясно! Че диващината е удобна за всички!Някой хвърля пиратка и ранява полицай. Това пък как ще е удобно за всички? Така ще питате и аз ще ви погаля по главите, защото чрез моето галене е възможно те да се загреят (от триенето) и да се задействат в тях известни процеси, водещи до известни открития.Защо ли, защо ли? Хм.Защо ли някой ще хвърля пиратки и това защо ли пък ще е удобно?В общество, в което насилието е норма, явно то е полезно. Нормите са полезни за едно общество.Старият завет – той е в основата. Българинът все още не е, като че ли, узрял за Новия завет. И я кара по Стария. А Старият завет, общо взето, е книга за насилие и отмъщения, а ревността на Бог в него много повече си личи от любовта. Зъб за зъб, око за око.Вчера гледах Рамбо 2 по телевизията. Идеята за всеопрощението комбинирана с Рамбо 2 изглежда като комбинация от олио и вода, като комбинация от турбочалга и Вивалди. Милион и половина наши хора вчера също са гледали Рамбо 2. Там се говори за насилие и за още насилие, което се наказва с насилие и за насилие, което е било наказано с насилие и затова е довело до насилие.По \"Цариградско шосе\" минава мотор кавазаки с около сто и петдесет километра в час. Мотористът – представям си го – е сложил на лицето си най-хищната възможна физиономия. Тя казва на целия свят така: Сърдит съм ти, о, Свят! Хора! Искам да изнасиля вашите уши, а ако може и да ви убия, но без да влизам в затвора! Искам да убивам, защото нямам всичко, което искам... а и въобще не знам какво искам и от това страшно ме е яд, затова искам да ви убия! После ще отида да пия бира с приятели.Защо насилието е така полезно за всички? Защото дава възможност да се говори за него и да служи за обяснения. Оправдания.Ако хората бяха кротки и безобидни – безобразията на алчните щяха да си личат прекалено страшно. Властта щеше да се вижда, да изпъква като въшка на чело. Релефно. Властта с цялото и безобразие и алчност щеше да се набива на очи. Преди да гледам Рамбо, гледах филма за Ганди от 1982-а. В него изключителна роля прави сър Бен Кингсли. На когото, апропо, рожденото име е Кришна. Филмът ме възхити. Ненасилието. Като принцип. В наше време! Не около Пилат и Голгота, а горе-долу сега, преди няма и сто години! Ганди казваше: Ако за око вадим око, целият свят ще ослепее.Той именно това искаше да научи индийците – хиндуисти и мюсюлмани. Че безобразията на властта, нейното насилие – икономическо, политическо, морално – над народа ще изпъкне и ще се вижда много по-добре на фон от ненасилие. Зверството си личи много по-силно на фон от кротост. Съпротивата може да е смислена само чрез кротостта. Когато насилстваш срещу насилници – само им даваш добри поводи да насилстват над тебе! А и на фона на твоето насилие тяхното не се вижда!Дай на властта народ от дребни и безопасни насилници – насилващи един над друг непрекъснато и почти без повод... омърсени хора, хора без достойнство и без милост... и остави властта – та да видиш какво ще направи! Ще си разпаше пояса властта! Над народ от дребни насилници и бандити без чиста съвест се властва най-лесно, защото над гузна съвест и над нисък морал се господства най-лесно! Властта може да използва и най-долни методи, но само когато те вече се използват и между обикновените хора.И най-големият мръсник някак се свени да плюе и храчи на съвсем чисто. Но когато е оплюто и охрачено – никак не му е неудобно!И най-мръсната власт би се посвенила да тъпче и да извършва своеволия над чист и морален народ. Но над народ от полугангстери и над народ от мръсници да извършваш безобразия си е... някак естествено!Ние ще ви бием, защото и вие сами се избивате! – така може да каже една власт на народ, който и сам се избива.Където баща бие сина си – там и бащата ще яде бой от началника си! Така ли е? Мисля, че да. Където бащата го бие началника – там и синът ще бъде бит. Но тази връзка ни е позната, предишната обаче малко пропускаме да забележим. Мръсна съвест се тъпче по-лесно.А няма насилник и идиот с чиста съвест. Не бива да се лъжем – всички знаят какво е да си лош човек, Христовите думи е чувал по някакъв начин и отнякъде всеки човек на земята. Така че няма как човек земен да не знае повелите Божи за отказ от всяко насилие: „И когато те ударят по едната страна, подай и другата да ударят!”. Няма как да не е известно това. Всеки е гузен от насилието, което извършва. Но. Но човешката душа е хитър апарат – тя се самозащитава от чувство за вина – и на вината реагира със злоба!Аз правя така, защото животът ми е лош! Така казва всеки насилник, включително и вече споменатият моторист, включително и малкият разбойник, хвърлил пиратката, наранила жената. Жената полицай.Животът е гаден, вие, всичките вие ми го направихте такъв, затова аз имам право да отмъщавам! Така казва всеки един насилник. И отмъщавайки, затваря порочния кръг. После и него ще прегази машината за прегазване, после той още повече ще се озлоби и със злобата си ще ранява и ранява, а ранените от него ще искат да си отмъстят!На кого ли ще отиде да си отмъсти полицайката? На кого ли ще си го излеят приятелите и? На кого ли ще си го излеят колегите и? Къде ще се оттече това огромно отмъщение? Което Всички готвим на Всички?Скорпионът си захапва опашката и без апетит, но със злоба започва да се самопоглъща.Няма повече да гледам \"Рамбо 2\". Само \"Първа кръв\". Там няма отмъщение. Джони Рамбо там не уби никого. Само ги предупреждаваше.", "date": "2018.04.25", "title": "Калин Терзийски: Колко ясно, колко прозрачно"}
{"url": "https://offnews.bg/ikonomika/nkzhi-za-krivata-linia-ne-sme-prikliuchili-s-remonta-skorostta-e-do-679405.html", "text": "Жп участъкът от снимката все още е в ремонт. Това уточниха от Национална компания \"Железопътна инфраструктура\" (НКЖИ) по повод публикацията ни по читателски сигнал От НКЖИ съобщават още, че строителните работи се извършват през нощта, за да не се прекъсва движението на влаковете.От НКЖИ са категорични, че няма опасност за движението на влаковете в района на ремонтните дейности.", "date": "2018.04.25", "title": "НКЖИ за кривата линия: Не сме приключили с ремонта, скоростта е до 15 км/ч"}
