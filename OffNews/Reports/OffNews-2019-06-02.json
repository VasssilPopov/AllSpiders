{"url": "https://offnews.bg/politika/dps-s-vazhna-misia-shte-spasiava-balgaria-ot-zelenia-oktopod-704580.html", "text": "ДПС ще излезе с предложение „как да отървем инвеститорите от Зеления октопод, който ги изнудва“. Това заяви заместник-председателят на парламентарната група на ДПС Хамид Хамид в предаването „Неделя 150“ по БНР.Резултатите от евровота показват, че няма нужда от предсрочни избори, каза Хамид. Но от ДПС продължавали да настояват за експертен кабинет, който да управлява в рамките на сегашния парламент.Хамид подчерта, че ДПС е подготвило „Програма за ускорено догонващо развитие на България“. В нея била и идеята на Делян Пеевски за намаляване на ДДС за хляба, лекарствата и книгите.", "date": "2019.06.02", "title": "ДПС с важна мисия: Ще спасява България от Зеления октопод"}
{"url": "https://offnews.bg/politika/iznenadvashto-vmro-iska-pregled-na-koalitcionnoto-sporazumenie-za-upra-704570.html", "text": "ВМРО ще поиска преглед на споразумението, по което работи управляващата коалиция, заяви пред БНР Искрен Веселинов, зам.-председател на партията и на парламентарната група „Обединени патриоти“. Изявлението е изненадващо с оглед заявения отказ от вицепремиера Красимир Каракачанов за търсене на преразглеждане на споразумението.Според него \"ако нещо не върви, трябва да заявим, че не върви и да търсим решение на проблемите\".Доброто представяне на ВМРО на евровота за Веселинов е \"логично\" и в резултат на \"работата, която партията свърши в парламента и управлението“. Тръгнахме без тревога към тези избори, увери той.\"Обединени патриоти\" са сформирани, за да извадят ДПС от властта - увери той, но призна, че в малката коалиция няма единодействие от есента на миналата година.\"Нямаме намерение да поставяме въпроса за това споразумение, но имаме намерение да разберем съществуват ли партньорите ни като такива. Бихме инициирали такава среща, ако видим желание за съвместна работа. Инициирахме достатъчно поводи, но без конкретен резултат“.Той определи комуникацията с ГЕРБ като \"нормална\".", "date": "2019.06.02", "title": "Изненадващо ВМРО иска преглед на коалиционното споразумение за управлението"}
{"url": "https://offnews.bg/obshtestvo/plovdiv-pak-e-navodnen-60-litra-dazhd-na-kv-m-se-izsipaha-tazi-veche-704581.html", "text": "Средно над 60 литра на квадратен метър дъжд с гръмотевици се изспиха над Пловдив тази вечер. Силният дъжд бе придружен на места с градушка, още продължава да вали, но по-слабо. Ниските точки на града са под вода. Наводнени са МОЛ-овете в града. Такситата временно спряха да приемат поръчки, съобщи БНР.Частично затворени за движение остнанаха възловите булеварди в централната част на града и районите. Подлезите са наводнени. Има много закъсали коли, падали клони. Пожарната и Спешна помощ реагират на многобройните сигнали. По адреси са и екипите на \"Чистота\" и общинското предприятие за организация и контрол на транспорта.По време на пороя десетки хора се скриха в магазините по Главната, за да изчакат да отмине проливния дъжд.Има проблеми с електрозахранването. На този етап няма данни за пострадали хора.Доброволците от формирование „Пловдив 2019” са в готовност да помагат на дежурните служби.Обстановката в областта на този етап е спокоийна. Няма преливащи реки и язовири.", "date": "2019.06.02", "title": "Пловдив пак е наводнен: 60 литра дъжд на кв. м се изсипаха тази вечер"}
{"url": "https://offnews.bg/sviat/za-tramp-si-en-en-i-niu-jork-tajms-sa-lazhlivi-medii-ne-bil-narichal-704582.html", "text": "Американският президент Доналд Тръмп опроверга фалшивата новина, че е нарекъл съпругата на британския принц Хари „злобна“ заради нейни изказвания по негов адрес в миналото.По-рано британският вестник „Сън“ и редица други чуждестранни медии съобщиха, че Тръмп е нарекъл херцогинята на Съсекс „злобна“ заради нейни предишни изказвания по адрес на американския лидер.Преди да се омъжи за принц Хари Меган Маркъл беше много критична спрямо Доналд Тръмп.", "date": "2019.06.02", "title": "За Тръмп Си Ен Ен и Ню Йорк Таймс са лъжливи медии. Не бил наричал Меган Маркъл злобна"}
{"url": "https://offnews.bg/obshtestvo/hiliadi-se-stekoha-na-vrah-okolchitca-po-stapkite-na-hristo-botev-704567.html", "text": "Хиляди се събраха на връх Околчица днес в знак на почит и поклонение към Христо Ботев и загиналите за свободата на България, предаде БНТ.Днес се навършват 143 години от гибелта на гениалния революционер и поет.Точно в 12 ч. сирените в цялата страна бяха включени, а поклонения имаше в цялата страна.Хиляди се стекоха на връх Околчица, където е последната битка на Ботевата чета.\"Казал го е в стихотворението \"Хаджи Димитър\": \"аз искам, сестро, тук да загина\". Когато човек си спомни само това, емоция не трябва да има, освен само едно - пред мене България, над мен е България, до мен е България, под мене България\", каза учителят Филип Филипов пред БНТ.Искам да се докосна и да продължа неговото дело - бяха думите на Александър Антов от Околчица.Да измине пътя по стъпките на Ботев - това е нещо, което всеки достоен българин трябва да направи. Усещането е невероятно - сподели Симона.В София стотици се събраха в Борисовата градина пред паметника на Христо Ботев, за да почетат загиналите герои за свободата на родината ни. Там се проведе и официална церемония, в която слова произнесоха Здравка Евтимова и Никола Инджов, а деца от столични училища четоха свои стихотворения, посветени на Ботев. Под звуците на химна на България, изсвирен от представителния гвардейски духов оркестър, политици и граждани поднесоха венци и цветя пред паметника на героя и с минута мълчание отдадоха почит на неговата саможертва. На церемонията присъстваха още заместник-кметът на Столична община Тодор Чобанов и Белоградчишкия епископ Поликарп.", "date": "2019.06.02", "title": "Хиляди се стекоха на връх Околчица по стъпките на Христо Ботев"}
{"url": "https://offnews.bg/offtopic/obiad-s-uoran-bafet-struva-4-5-mln-dolara-704569.html", "text": "4.5 милиона долара за обяд с милиардера и инвеститор Уорън Бъфет предложи анонимен участник в търг, предаде БГНЕС. Той се проведе в eBay, а печелившата оферта е точно 4 567 888 долара.Така той подобри предишните рекорди, когато обядът \"струваше\" 3,5 милиона долара, през 2012 и 2016 г.Парите ще отидат за фондация, която подпомага бездомните хора в Сан Франциско. За 20-та поредна година изпълнителният директор на инвестиционната компания Berkshire Hathaway участва в благотворителния търг, който дава на победителя възможността да почерпи от знанията на инвестиционния гуру. Наддаването започва от 25 хиляди долара. Единствено през 2010 г. той завърши при сума под 2 милиона долара.Благодарение на инициативата си Уорън Бъфет е събрал близо 30 милиона долара през годините за благотворителност.", "date": "2019.06.02", "title": "Обяд с Уорън Бъфет струва 4.5 млн. долара"}
{"url": "https://offnews.bg/sviat/liderat-na-germanskite-sotcialdemokrati-podade-ostavka-sled-provala-na-704565.html", "text": "Лидерът на германските социалдемократи Андреа Налес подаде оставка седмица след провала на Германската социалдемократическа партия на изборите за Европейски парламент, съобщи БНТ.Тя се оттегля и от поста председател на парламентарната група на ГСДП в Бундестага.С около 15.5% от вота социалдемократите останаха трети след традиционния съперник ХДС/ХСС, но за първи път бяха изпреварени и от „Зелените“. Вероятно една от причините за това е, че през последните години ГСДП е в остра криза, породени и от трите коалиционни управления с консерваторите от ХДС на канцлера Ангела Меркел (2005-2009 и от 2013 г. до днес), така и размиването на социалната база на партията. Промените в обществото доведоха до изчезването на работническата класа в нейния класически вид, а именно тя беше опората и електората на ГСДП.За последен път германските социалдемократи бяха водещи в управлението по време на канцлера Герхард Шрьодер, който управлява заедно със „Зелените“ на Йошка Фишер в периода 1998-2005 г.", "date": "2019.06.02", "title": "Лидерът на германските социалдемократи подаде оставка след провала на евровота"}
{"url": "https://offnews.bg/bojni/dzhoshua-ruis-nosi-ogania-v-sartceto-si-i-napravi-tova-koeto-triabva-704572.html", "text": "Суперзвездата в тежката категория на професионалния бокс Антъни Джошуа прие философски сензационната си загуба от Анди Руис младши.Мексиканецът сензационно нокаутира непобедения до този момент британец в \"Медисън Скуеър Гардън\" пред изумените погледи на десетки хиляди в залата и милиони пред телевизионните екрани.\"Работех здраво, бях отдаден, но бях победен от добър боксьор. Ще бъде интересно, докъде ще стигне и му желая късмет. Аз обаче трябва да се върна, но случилото се е просто част от моята история и пътешествие.Той носи огъня в сърцето си и направи това, което трябваше. Това бе една добра вечер за бокса, за която хората ще говорят дълго време. За първи път изпаднах в подобно състояние и опитах да се стабилизирам, както физически, така и психически, но срещу себе си имах просто силен биткаджия.Трябва да се подобря за реванша. Поехме риск, но ще се върна. Засега той е шампион, така че поздравления за първия мексиканец, който стига върха\", каза Джошуа.", "date": "2019.06.02", "title": "Джошуа: Руис носи огъня в сърцето си и направи това, което трябваше"}
{"url": "https://offnews.bg/obshtestvo/navodnenieto-v-haskovo-sasipa-ulitci-i-domove-otnese-koli-704571.html", "text": "Разрушена инфраструктура и покъщнина. Това са резултатите от силното наводнение, което връхлетя Хасково снощи. Днес граждани, власти и спасители се опитват да разчистят последиците от природната стихия, съобщава БГНЕС.Наводнени приземни етажи, мазета, улици, паднали огради, разрушени пътища и отнесени автомобили са само част от щетите.От регионалната противопожарна служба съобщиха, че подадените сигнали са около 260. За по-малко от час 62 литра на квадратен метър се изсипаха над областния град.Кризисна е ситуацията на хасковската ул. “Пионер”.Нивото на водата е достигнало половин метър. Тежки поражения и загинали животни има в съседна къща на улицата. Павел Колев, който е гълъбар, е открил десетки удавени гълъби под водата. За щастие е успял да спаси другата част от животните, както и новородени, които прибрал в дома си.Ограничен е участък по пътя за кв. “Болярово” заради свличане на асфалта и тротоара. Водата е подкопала с около 20 см асфалта, а тротоарът е свлечен напълно. Има опасност още да пропадне. От ОП “Екопрогрес” поставиха ограничителни знаци.Почти на всички булеварди в града асфалтът е отнесен.Междувременно кметът Добри Беливанов свика и кризисен щаб в общината. Службите анализираха ситуацията в града.За щастие бедстващи хора няма, както и прекъснати пътища към близките села.Според службите проблемът на ул. “Пионер” идва от недостатъчен дебит на канализацията и запушване с боклуци от близкото дере. Там ще бъде изпратена техника от ОП „Екопрогрес“, за да изчисти инертните материали, а от ВиК-Хасково ще осигурят машина „Вома“ за почистването на канализацията.От пожарната продължават да отводняват мазета, асансьорни шахти и подземни гаражи. Изпомпва се вода с дълбочина над два метра от комплекс „Ривърхаус“, отводняват се още помещения на улица „Тутракан“.Повече от 20 отводнявания са извършили от снощи до днес служителите на пожарната. Отстраняват се паднали дървета на улиците „Ихтиман“ и „Драгоман“.Общо 110 сигнала са получени снощи от дежурния в община Хасково.Без ток са били селата Нова Надежда и Узунджово, прекъсване на електричеството е имало и в хасковските квартали „ Куба“, „Любен Каравелов“ и „Ручока“.Получени са сигнали за отнесени от водата автомобили.И сега продължава разчистването на нанесените щети от бурята.", "date": "2019.06.02", "title": "Наводнението в Хасково съсипа улици и домове, отнесе коли"}
{"url": "https://offnews.bg/dw/zashto-iskat-hristo-botev-da-go-niama-704573.html", "text": "2 юни – знаем ли какво празнуваме и искаме ли да го празнуваме? Празникът през социализма се наричаше „Ден на Ботев и на загиналите в борбата против турското робство, капитализма и фашизма и в Отечествената война, а от 1993 година насам се нарича Ден на Ботев и на загиналите за свободата и независимостта на България. Иска ми се обаче да започна с един друг, наскоро отминал празник – 24 май. Той вероятно е единственият, който официалните конюнктури не успяха да отнемат на хората. И те го честват като лично преживяване с мирис на люляци, носталгия по школската младост и благодарност към родното словото, на което общуваш с близките си. 24 май ти носи радост и това е достатъчно.2 юни е негов антипод. Той трябва да те стресне (ако не с друго, то поне с воя на сирените в 12 часа), да те накара да замръзнеш на място, да прекъсне собствените ти маршрути и да ти внуши смътно чувство за вина. Дори само заради факта, че нечия смърт се е превърнала в повод за празник. И не стига това, ами до Ботев се нареждат още десетки загинали, които да ти тежат на съвестта. Техните имена се четат на вечерни проверки със строг глас, идващ едва ли не от отвъдното, който сякаш ти държи сметка. Защо те са се жертвали за теб, а пък ти си живееш живота без намерение да се жертваш за когото и да било – ни за нацията, ни за държавата, ни за властта…2 юни се чества официално още от 1901 година, но неговият мрачен военизиран канон се налага през времето на социализма от 1953 година насам. Целта му не е само да поддържа перманентната гузност на населението, типична за тоталитарните общества. Далеч по-важно е да свърже героиката на пролетарската революция, довела до насилственото завземане на властта след Девети септември, с героиката на борбите за национална независимост през възрожденския период.Комунистическите функционери – редом с Ботев и ЛевскиЗа да се окаже – след като до имената на Ботев и Левски звучаха имената на знайни и незнайни партизани и комунистически функционери - че втората героика е продължение на първата, че те са един и същи вид саможертва в името на народа, подкрепяна от самия народ. И така „по съседство” комунистическата репресия да се натовари с родолюбиви цели. Това припокриване (днес с право бихме го определили като постистина) беше пряко видимо на 2 юни, но то бе заложено още в училищните програми, внушаваше се от портретите в класните стаи и коридори, възпитаваше си от възрастта, в която се залагат матриците в мисленето.Влиянието обаче беше двупосочно – възрожденските герои преливаха национално-освободителна легитимност на пролетарската героика, но техните образи се форматираха според нейния пропаганден модел. Превърнати са в икони, лишени от човешки съмнения и противоречия, изцяло отдадени на революционния идеал, сякаш действат по поръчение на Партията. След като първоначално дори и Иван Вазов е отречен, неговото художествено наследство по темата впоследствие е допуснато да участва в конструирането на тези образи. Явно патетичните му идеализации вършат работа на пропагандния канон, а на „Под игото” или на „Епопея на забравените” започва да се гледа като на исторически източници за периода (особено в средношколското образование).Подобно разместване на фикция и факти, включително и в съвременни понятия, може да се обозначи като постистина. И до днес не сме излезли от нея, продължаваме да мислим и честваме възрожденските герои като някакви партизани от 19 век, които са се жертвали в очакване да последваме техния пример. Образи на герои, в които самите герои ги няма. На 2 юни го няма тъкмо Ботев, който обича родината си със същата любов, с която обича и любимата си, и с присъщата за романтичните поети суисидалност, която го изпраща на връх Вола. Вместо него имаме протоколни речи за него, възпроизвеждащи задължителните клишета от времето на соца и разпалващи не носталгия по героите, а соцносталгия.Митологията на застрашената нацияИ това не е случаен ефект, а целенасочена политика, която с участието на националистите в управлението, е на прага да се превърне в държавна митология. Митологията на заплашената нация. Много е важно да не преставаме да се чувстваме така. Както са се чувствали нашите предци в Османската империя (и в никакъв случай не трябва сега да им отнемаме „правото на робство” тогава). Или както трябваше да се чувстваме по времето на Студената война, когато „нашите врагове турците и гърците” (според надписите в казармите) всеки момент можеха да ни нападнат.Кой обаче ни заплашва днес? Другите страни-членки на ЕС, разбира се, които искат да ни отнемат славното минало и да потъпчат националните ни интереси. А Волен Сидеров или Ангел Джамбазки, които се борят с тях от София и Брюксел, са новите ни национални герои.За тях е обяснимо, но защо политиците през прехода масово поддържат митологията на заплашената нация? Защото ако си измислим врагове, които ни заплашват отвън, няма да насочим борбата си за независимост навътре в страната, където са онези, които наистина ни я отнемат и ни правят зависими. В енергетиката, в медиите или в начина, по който мислим историята си.Националистите, впрочем, са добри и на вътрешен терен. Ако все пак битката се премести там, веднага се превръща в битка между българите от една страна и ромите и турците от друга.Така че на 2 юни ми се струва предостатъчно, ако всеки прочете на глас по едно стихотворение на Христо Ботев. И даже няма нужда да е „В механата”:Б. ред. - Статията е от Дойче веле.", "date": "2019.06.02", "title": "Защо искат Христо Ботев да го няма"}
{"url": "https://offnews.bg/tehnologii/sasht-shte-proveriavat-kakvi-gi-varshite-vav-fejsbuk-predi-da-vi-dadat-704575.html", "text": "Кандидатите за американска виза ще трябва да предоставят данни за всичките си потребителски акаунти в социалните мрежи, съобщи Би Би Си, цитирана от Нова телевизия.Почти всички кандидати за американски визи ще трябва да представят информация за себе си в социалните медии, според новоприетите правила.Регулациите на Държавния департамент гласят, че хората ще трябва да представят информация за профилите си в социалните медии, имейл адреси и телефонни номера за период от пет години.Властите твърдят, че предложението ще засегне 14,7 милиона души годишно.Някои дипломатически и официални кандидати за американска виза ще бъдат освободени от строгите нови мерки.Въпреки това, хората, които пътуват до САЩ, за да работят или да учат, ще трябва да предоставят тази информация.Преди това само кандидати, които се нуждаеха от допълнителна проверка - например хора, които са били в части от света, контролирани от терористични групи - трябваше да предоставят подобни лични данни.В същото време Американският съюз за граждански свободи - група за граждански права - заяви, че няма \"никакви доказателства, че подобен мониторинг на активността на хората в социалните медии е ефективен или честен\", добавяки че това ще накара хората да се самоцензуват онлайн.", "date": "2019.06.02", "title": "САЩ ще проверяват какви ги вършите във Фейсбук преди да ви дадат виза"}
{"url": "https://offnews.bg/bojni/fiuri-iznenadvashto-podkrepi-dzhoshua-sled-rezila-sreshtu-ruis-704566.html", "text": "Тайсън Фюри коментира поражението на своя сънародник Антъни Джошуа, който рано тази сутрин загуби от Анди Руис младши.Мексиканецът сензационно нокаутира непобедения до този момент британец в \"Медисън Скуеър Гардън\" пред изумените погледи на десетки хиляди в залата и милиони пред телевизионните екрани.\"Ние имаме своите възходи и падения, Антъни Джошуа промени съдбата си. Това е тежка категория, тези неща се случват. Почини си, възстанови се, съвземи се и се върни на ринга\", написа Фюри в официалния си профил в социалната мрежа Туитър.Циганския крал ще проведе следващия си двубой на 15 юни в MGM Grand в Лас Вегас. Той ще се изправи срещу Том Шварц.", "date": "2019.06.02", "title": "Фюри изненадващо подкрепи Джошуа след резила срещу Руис"}
{"url": "https://offnews.bg/tenis/fed-ekspres-prodalzhava-po-grafik-na-rolan-garos-video-704574.html", "text": "Швейцарската легенда в мъжкия тенис Роджър Федерер се класира за 1/4-финалите на турнира от Големия шлем Ролан Гарос, след като победи безпроблемно Леонардо Майер с 6:2, 6:3, 6:3.Така Маестрото ще се изправи срещу своя сънародник и палач на Григор Димитров - Стан Вавринка или гръцкия суперталант Стефанос Циципас.В първия сет Федерер проби своя противник в първия и петия гейм, а освен това си спечели всяко едно от подаванията. Във вторaта част пробивите отново бяха два в полза на швейцареца, като той стигна до такива в първия и деветия гейм.В третия решителен сет с пробив в шестия гейм той на практика съсипа надеждите на своя противник и си спечели подаванията до края.\"Чувствам се страхотно на този корт и този турнир. Преди началото не знаех какво да очаквам, бях се подготвил така, че нещата може да не се развият добре за мен.Ето, че съм във втората седмица в Париж, което е невероятно. Благодаря на публиката за подкрепата\", каза Федерер веднага след победата си.", "date": "2019.06.02", "title": "Фед Експрес продължава по график на Ролан Гарос (видео)"}
{"url": "https://offnews.bg/futbol/ne-takava-shampionska-liga-nikoga-ne-e-imalo-obzor-na-nemislimite-o-704564.html", "text": "Тазгодишното издание на Шампионска лига изпрати огромен куп от емоции, голямото завръщане на Аякс на европейската сцена, шокиращи обрати и не на последно място изцяло английски финал.Сега ще разгледаме някои от най-интересните моменти през настоящата кампания в турнира на богатите, които ще останат в спомените на футболните фенове доста дълго време.Елиминационната фаза на надпреварата предложи възхитителни обрати, завръщания, възходи и какво ли още не. Нека започнем с Аякс, който шокира футболна Европа на 1/8-финалите. Холандците загубиха от Реал Мадрид с 2:1 и логиката сочеше, че реванша на \"Сантиаго Бернабеу\" е по-скоро протоколен. Да, ама не. Аякс сътвори немислимото и разгроми \"белия балет\" с 4:1 насред Мадрид и с общ резултат 5:3 продължи да мечтае.На следващия ден Манчестър Юнайтед, който поради редица причини бе без основните си футболисти, възкръсна и победи по изключително драматичен начин и дузпа в последната минута с 3:1 Пари Сен Жермен в реванша, като преди това бе загубил с 0:2. Така, при общ резултат 3:3, с трите си гола на \"Парк де Пренс\" футболистите на мениджъра Оле Гунар Солскяер се класираха напред в турнира на богатите.Така стигаме до друг 1/8-финален сблъсък, в който мегазвездата Кристиано Роналдо изведе Ювентус до велик обрат срещу Атлетико Мадрид. След 0:2 в испанската столица, мнозина отписваха шансовете на Ювентус да продължи напред, но португалецът не споделяше мнението им.С перфектен мач торинци разгромиха своя съперник с 3:0, като и трите попадения отбеляза Роналдо, който не остави сянка на съмнение защо беше привлечен в Торино от Реал Мадрид. Ювентус изигра много зряло мача, като държеше далеч от вратата на Шчесни играчите на Атлетико, които рядко опитваха атаки.На 1/4-финалите Тотнъм мина през деветте кръга на ада и изхвърли Манчестър Сити от Шампионската лига, след като завърши 3:4 в реванша на \"Етихад\" и с общ резултат 4:4 изхвърли \"гражданите\" от турнира. Зрителите станаха свидетели на тотално голово зрелище, като за 21 минути видяха общо два обрата и цели 5 гола. Серията започна Рахим Стърлинг (4'), който даде аванс за домакините. Малко след това \"шпорите\" обърнаха резултата с два бързи гола на Хюн Мин Сон (7' 10'). Секунди по-късно Бернардо Силва (11') възстанови равенството, а Стърлинг (21') отново изведе отбора си напред. Пет гола за 21 минути, това е нов рекорд в турнира на богатите.Сега скачаме и към епичната полуфинална битка между Ливърпул и Барселона. Мърсисайдци сътвориха мегасензация, след като победиха Барселона с 4:0, за да се класират за финала в турнира на богатите. Британците загубиха първата среща на \"Камп Ноу\" с 0:3 и малко бяха хората, които вярваха в шансовете на тима. Всъщност, възможността на тима да сътвори такова чудо бе изчислено на 4%.Другото последно стъпало към финала в Мадрид също не пропусна да развълнува запалянковците. Лондонският Тотнъм продължи да твори история, след като елиминира Аякс след победа с 2:3 като гост и общ резултат 3:3 от двете срещи. На полувремето холандците имаха комфортна преднина от 2:0 след голове на Матайс де Лихт и Хаким Зиеш съответно в 5-ата и 35-ата минута, но хеттрик на Лукас Моура (54', 59', 90+5) през втората част разпиля отбраната на домакините, изстрелвайки по драматичен начин \"шпорите\" до първи финал в Шампионската лига.Напук на цялата емоция в елиминационната фаза, финалът между Тотнъм и Ливърпул (0:2) не предложи кой знае колко вълнение сред неутралните фенове. Срещата по-скоро ще се запомни с най-бързо отсъдената дузпа в такава фаза на турнира - в 23-ата секунда.", "date": "2019.06.02", "title": "Не, такава Шампионска лига никога не е имало! (обзор на немислимите обрати)"}
{"url": "https://offnews.bg/futbol/kamata-se-shtrakna-po-shampionski-s-as-na-livarpul-snimka-704576.html", "text": "Живата легенда на българския футбол и Барселона Христо Стоичков също бе част от финала на Шампионска лига. Камата се похвали със снимка с халфа на Ливърпул Джеймс Милнър броени минути след победата на мърсисайдци над Тотнъм с 2:0.Стоичков използва възможността да поздрави футболиста за победата на неговия тим и спечеления трофей, публикувайки текст до фотоса:\"Поздравления! Именно за това си говорехме миналата седмица в Марбея. Вашата усърдна работа бе възнаградена!, написа Стоичков.Иначе Ливърпул кацна благополучно на английска земя и донесе трофея от Шампионската лига на Албиона. Очаква се съвсем скоро мърсисайдци да минат тържествено с автобус по улиците на едноименния град.", "date": "2019.06.02", "title": "Камата се щракна по шампионски с ас на Ливърпул (снимка)"}
{"url": "https://offnews.bg/politika/blizo-1500-dushi-pochetoha-pametta-na-hristo-botev-na-vrah-okolchitca-704568.html", "text": "Близо 1500 души почетоха навършването на  на всенародното поклонение на връх Околчица. Събитието се проведе от 11:30 ч. с участието на военнослужещи от Бригадното командване - Благоевград и Представителния духов оркестър на Сухопътните войски.Възпоменателният митинг бе открит с изпълнение на стихотворението \"Хаджи Димитър\" от възпитаничка на местното НУ \"Св. Софроний Врачански\" Юлиета Велчева. Следващият рецитал бе на свитхотворението \"Обесването на Васил Левски\" от съученика ѝ Антъни Чучков.Негово Високопреосвещенство Врачански митрополит Григорий отслужи молебен за България заедно със свещеници от епархията.Десетки венци и букети бяха положени пред паметника, увековечил подвига на Христо Ботев. По традиция, точно в 12:00 ч., зазвучаха и сирените, които оповестиха отдаването на почит към паметта на българските герои. Сирените се включват в Деня на Ботев от 1948 г., когато се навършват 100 г. от рождението му.Около 1500 човека отдадоха почит на героите днес, като според организаторите броят на присъстващите расте всяка година.На митинга присъстваха още: министърът на регионалното развитие и благоустройството Петя Аврамова, народните представители Красимир Велчев, Красен Кръстев, Димитър Главчев и Красимир Богданов, областният управител Малина Николова, полковник Кръстев, председателят на Общинския съвет Румен Антов, общински съветници, делегации от побратимените градове, участниците в ежегодния Ботев поход, жители и гости на града. Кметът на Враца Калин Каменов поздрави присъстващите:\"Преди няколко дни, близо до село Баница, походниците трябваше да се справят с изключително неблагоприятни метеорологични условия. Някои от тях се уплашиха, но имаше една малка група врачански ученици, които въпреки времето, не се отказаха, танцуваха български хора и пееха песни за поета и революционер. Изпитах гордост от това, че в нашия град има млади хора, които съпреживяват делото на Христо Ботев и неговата чета. Тяхната постъпка ни дава сили, че съвременното поколение носи паметта за Ботев в сърцето си. Благодаря ви, че сте тук, за да се поклоним заедно пред делото на загиналите за свободата ни. Поддържайте патриотичния дух, а когато се сблъскате с трудност – не забравяйте, че сте наследници на един силен и горд народ! Дълбок поклон пред загиналите! Да живее България!\" През 2019 г. се навършват 143 години от гибелта на гениалния поет и революционер Христо Ботев на връх Околчица във Врачанския балкан, където е последната битка на Ботевата чета.Денят за пръв път се отбелязва във Враца и Пловдив през 1884 г., а официално - от 1901 г. на връх Вола.Събитията по повод Деня на Ботев започнаха вечерта на 1 юни с тържествена заря-проверка на площад \"Христо Ботев\" във Враца и слово на президента Румен Радев. Такава имаше и в родния град на Ботев - Калофер, а също - в Хасково, Кърджали и Павел баня.", "date": "2019.06.02", "title": "Близо 1500 души почетоха паметта на Христо Ботев на връх Околчица"}
{"url": "https://offnews.bg/obshtestvo/semejstvo-s-tri-detca-obichajno-v-irlandia-ekzotika-v-balgaria-704522.html", "text": "Семейство с три деца е обичайна гледка в Ирландия, семейство с три деца в България е екзотика, показват данни на Европейската статистическа служба Евростат, публикувани в Деня на детето 1 юни.През 2018 г. в ЕС има 223 милиона домакинства и в близо 1/3 от тях (65 милиона) има деца. Първенец в това отношение е Ирландия - 39% от домакинствата са с деца, а второто място заемат Кипър, Полша и Словакия (по 36%). В Топ 3 е и Румъния с 35%. В противоположния край са Германия и Финландия (по 22%), следвани от Швеция (23%), Австрия (25%) и България (26%).Ирландия е на първото място в ЕС, а България - на последното, по показателя семейства с три и повече деца.В ЕС почти половината домакинства с деца (47% или 30.6 млн. домакинства) имат едно дете, а други 40% (25.8 млн. домакинства) имат две. 13% (8.5 млн.) имат по три и повече деца. Най-големият дял на домакинствата с три и повече деца е регистриран в Ирландия - 26%, следвана от Финландия (19%), Белгия и Франция (по 18%), Холандия (17%) и Великобритания (16%). В противоположния край на скалата, с по-малко от 10%, са България (5%), Португалия (7%), Испания и Италия (по 8%), Литва (9%) и Латвия (10%).Най-много самотни родители в Дания, най-малко - в ХърватияВ 15% от домакинствата с деца в ЕС те се отглеждат от единия родител. Дания (29%) и Естония (28%) делът е най-голям. След тях са Литва и Швеция (по 25%), Латвия (23%), Великобритания (22%) и Франция (21%). Най-малък е делът им в Хърватия (6% от всички домакинства с деца), Румъния (7%), Гърция, Словакия и Финландия (по 8%).", "date": "2019.06.02", "title": "Семейство с три деца: обичайно в Ирландия, екзотика в България"}
{"url": "https://offnews.bg/obshtestvo/ikonomicheskiat-universitet-vav-varna-s-nov-rektor-704517.html", "text": "Досегашният зам.-ректор на Икономическия университет във Варна проф. д-р Евгени Станимиров е новият ректор на висшето училище. Той бе избран от Общото събрание на висшето училище на 30 май.Кандидатурата му бе единствената. Издигнаха я досегашният ректор проф. д-р Пламен Илиев и от инициативен комитет от професори в ИУ.Като зам.-ректор проф. д-р Станимиров отговаряше за учебната дейност и акредитацията. Той наследява проф. Илиев след втория му мандат.Проф. Станимиров заяви, че ще заложи на откритост, финансова устойчивост, дигитализация, интернационализация, иновативно обучение. В своята концепция той акцентира върху ангажирането на бизнеса при проектирането и изпълнението на учебните програми; ориентацията към европейските образователни мрежи; стимулирането на предприемаческата активност на студентите и др.Общото събрание избра за свой нов председател проф. д-р Веселин Хаджиев, за негов заместник – доц. д-р Слави Генов. Одобрени бяха и членовете на бъдещия Академичен съвет, предложени от новия ректор.", "date": "2019.06.02", "title": "Икономическият университет във Варна с нов ректор"}
{"url": "https://offnews.bg/koloezdene/richard-karapas-specheli-koloezdachnata-obikolka-na-italia-2019-704578.html", "text": "Ричард Карапас от \"Movistar\" спечели 102-рото издание на колоездачната обиколка на Италия. В последния 21-ви етап еквадорецът измина 17-те километра по часовник по улиците на Верона, завършвайки на 36-о място с изоставане от 1:12 минути от Чад Хага (Sunweb). За американеца това е едва втора етапна победа в кариерата му.Така Карапас стана първият еквадорец и едва вторият представител на Южна Америка след колумбиеца Наиро Кинтана през 2014 година, който печели Джирото.В генералното класиране Ричард завърши с 1:05 минути пред втория Виченцо Нибали от \"Bahrain–Merida\". Трети е Примож Роглич (Jumbo-Visma) на 2:30 минути. Словенецът успя да измести в последния възможен момент испанския представител на \"Movistar\" Микел Ланда, който остана на четвърто място на 2:38 минути.Иначе Хага демонстрира страхотно каране в днешния заключителен етап и макар да бе един от първите, минали по трасето, приключващо при легендарната \"Арена ди Верона\", времето му от 22:07 минути бе недостижимо за останалите колоездачи.Виктор Кампенертс (Lotto–Soudal) остана втори на 4 секунди, а сънародникът и съотборник на белгиеца Томас де Хенд остана трети на 6 секунди от Хага.Краен победител в класирането за активност е германският представител на \"Bora–Hansgrohe\" Паскал Акерман, който изпревари с 13 точки французина Арно Демар (Française des Jeux) за \"цилкамената фланелка\".Със \"синята фланелка\" за най-добър катерач завърши италианецът Джулио Чиконе от \"Trek–Segafredo\", а \"бялата фланелка\" за най-добър млад състезател до 25 години спечели колумбиецът Мигел Анхел Лопес (Astana), който вчера нападна фен по време на 20-ия етап.В отборното класиране Джирото бе спечелено от \"Movistar\", който изпревари \"Astana\" и \"Bahrain–Merida\".", "date": "2019.06.02", "title": "Ричард Карапас спечели колоездачната обиколка на Италия 2019"}
{"url": "https://offnews.bg/kultura/balgarskite-bukvi-po-kejovete-na-sena-v-parizh-704563.html", "text": "Български букви като арт инсталации на открито се появиха в сърцето на Париж в първия ден на юни и ще останат там до края на септември. Инициативата е на Българския културен институт в Париж.На едно от най-посещаваните за разходка, развлечение и спорт места във френската столица – кейовете на Сена, до Моста на Инвалидите на левия бряг на реката, жителите и гостите на града ще имат възможност да научат повече за кирилицата, както и да четат българска поезия.Проектът „Българските букви“ представя 7 букви от нашата азбука без графичен еквивалент в латинската и гръцката азбука - Б, Ж, З, Ц, Ч, Щ, Ъ. Изработени като оригинални пейки, те бяха поставени за първи път през лятото на 2018 г. в София, България от фондация „Прочети София“ под името „Скритите букви“ и създадоха нови места за четене и своеобразни литературни кътчета в столицата на България.Към всяка пейка са приложени стихове на български и френски на някой от най-интересните съвременни български поети, сред които Георги Господинов, Надежда Радулова, Силвия Чолева, Мирела Иванова, Амелия Личева и др. Преводите на стихотворенията са на Мари Врина-Николов и Ралица Михайлова Фризон – Рош. Кратък текст запознава читателите и с най-важното за кирилицата – третата официална азбука в Европейския съюз след латиницата и гръцката азбука, която се използва от повече от 300 милиона души в над 10 държави.„Българските букви“ ще гостуват в парижката градска среда през целия летен сезон. Годишно по кея преминават над 2.5 милиона души, а по статистика на Кметството в Париж, пикът на посещаемостта е през месеците май, юни, юли и август. Очаква се българските букви и поезия да бъдат видяни от около 600 000 жители и гости на един от най-посещаваните градове в света, което поставя инициативата сред едни от най-видимите и достъпни за широка публика български културни проекти, реализирани във Франция. От 1991 двата кея на Сена са вписани сред обектите на световното наследство на ЮНЕСКО.Проектът „Българските букви“ е адаптация на инициатива „Скритите букви“ на фондация „Прочети София“ с екип Тодора Радева /директор, идея и изпълнение/, художника Кирил Златков, архитектите Анета Василава и Иван Иванов.В Париж проектът се реализира по инициатива на Десислава Бинева, директор на българския културен институт в Париж и под патронажа на Посолството на Република България във Франция в рамките на честването на 140 години от установяване на дипломатически отношения между България и Франция. С подкрепата на Кметството на Париж.", "date": "2019.06.02", "title": "Българските букви - по кейовете на Сена в Париж"}
{"url": "https://offnews.bg/volejbol/natcionalite-po-volejbol-ponesoha-tezhka-zaguba-ot-arzhentina-704549.html", "text": "Националите ни по волейбол не успяха да се противопоставят на Аржентина във Волейболната лига на нациите. „Лъвовете“, водени от Силвано Пранди отстъпиха на домакините с 0:3 (16:25, 21:25, 23:25), във втория си мач от група 2, от първия уикенд на световната надпревара, играна в зала \"Аконкагуа Арена\" в град Мендоса.С това родните национали отбелязаха първа загуба в турнира, след като на старта се наложиха над Канада с 3:1 гейма. Българските \"лъвове\" имат 1 победа, 1 загуба и 3 точки, докато Аржентина е с 2 победи от 2 мача и 6 точки. Още тази вечер тази вечер (2 юни) са последните мачове от турнира в Мендоса. България ще играе от 22:10 часа срещу дебютанта Португалия, а след това от 01:10 часа българско време през нощта \"гаучосите\" се изправят срещу Канада.Волейболистите на Аржентина започнаха отлично, докато България записа колеблив старт в мача. Домакините поведоха с 8:3, а второто техническо прекъсване дойде при 16:12 в тяхна полза. Разликата в полза на съперника се увеличи на 19:12 и Аржентина спечели безпрепятствено първия гейм.Втората част започна равностойно и продължи до 13:13. Грешки в играта на България доведоха до аванс в полза на съперника и „гаучосите“ поведоха с 16:13. Домакините продължиха да натискат като увеличиха преднината си 21:17. Независимо от предприетите промени от страна на Силвано Пранди аржентинците устояха на всички опити за обрат и затвориха без проблеми и втория гейм в своя полза при 25:21.Третата част започна с ударното 5:1 в полза на България, но първото техническо прекъсване дойде при 8:6 наша полза. Съперникът стопи пасива си и последва равностойна игра. Второто техническо прекъсване отново дойде при 2 точки разлика за България 16:14, като националите ни продължиха да диктуват играта. Аржентинците обаче не се предадоха и изравниха при 22:22, което накара Силвано Пранди да вземе почивка. Последва контра на Франки и 23:22 за \"гаучосите\". В крайна сметка Аржентина спечели гейма с 25:23 след атака на Бруно Лима и грешка на българите, а с това и мача с 3:0 гейма.Най-резултатен за българския тим отново беше Николай Учиков с 13 точки (43% ефективност в атака). Братята Розалин Пенчев (1 блок, 1 ас и 42% ефективност в атака) и Николай Пенчев (1 блок и 47% ефективност в атака) завършиха с по 10 точки. За \"гаучосите\" Бруно Лима реализира 15 точки (1 блок и 56% ефективност в атака) за победата. Факундо Конте (1 ас и 48% ефективност в атака) и Агустин Лосер (4 блока, 1 ас и 64% ефективност в атака) добавиха по 12 точки за победата.", "date": "2019.06.02", "title": "Националите по волейбол понесоха тежка загуба от Аржентина"}
{"url": "https://offnews.bg/obshtestvo/promeni-v-dvizhenieto-na-tramvai-20-i-23-v-sofia-puskat-avtobus-20-tm-704526.html", "text": "От 4:30 до 18 на 1-и и 2 юни се въвежда временна организация на движението по трамвайните линии с номера 20 и 23, съобщава Центърът за градска мобилност.Трамвайна линия № 20 ще се движи от метростанция \"Опълченска\" до трамвайно ухо “Гео Милев”.Трамвайна линия № 23 се закрива за времето от 4:30 на 01.06.2019 г. (събота) до 24:00 часа на 02.06.2019 г. (неделя).Разкрива се временна автобусна линия №20-ТМ с маршрут: от спирка “Ж.к. Дружба 1” на тролейбусна линия № 11 на ул. “Амстердам” при ул. “Димитър Пешев” наляво по ул. “Димитър Пешев”, ул. “Искърско шосе”, бул. “Асен Йорданов”, бул. “Шипченски проход” и по ул. “Иван Димитров – Куклата” до автостанция “Гео Милев”.Автобусите ще спират на всички съществуващи автобусни и тролейбусни спирки по маршрута и на временни спирки: на бул. “Асен Йорданов” на 50.00 метра след бул. “Христофор Колумб” в посока автостанция “Гео Милев”; на спирка с код 6178 “Ул. Кап. Димитър Списаревски” на бул. “Асен Йорданов” на 30.00 метра след ул. “Кап. Димитър Списаревски” в посока депо Искър за нощната автобусна линия № Н4.", "date": "2019.06.02", "title": "Промени в движението на трамваи 20 и 23 в София, пускат автобус 20-ТМ"}
{"url": "https://offnews.bg/bojni/senzatcia-v-boksa-andi-ruis-nokautira-nepobedenia-antani-dzhoshua-704550.html", "text": "Тежката категория на професионалния бокс има нов крал. Това е мексиканецът Анди Руис младши, който сензационно нокаутира непобедения до този момент британец Антъни Джошуа в “Медисън Скуеър Гардън” пред изумените погледи на десетки хиляди в залата и милиони пред телевизионните екрани.Изненадата може да се сравни с изумителния триумф на Бъстър Дъглас над Майк Тайсън през 1990 година. Преди мача Руис беше определян за тотален аутсайдер, но той демонстрира самочувствие като призова да не се правят изводи заради фигурата му, защото е адски бърз и опасен. Той доказа думите си безапелационно на ринга, като прати четири пъти в нокдаун съперника си и му отне трите шампионски пояса.Джошуа първи прати Руис в нокдаун в началото на третия рунд и изглеждаше сякаш ще поеме контрол върху събитията, но вместо това последва нокдаун и в актива на мексиканеца. Руис-младши засипа с комбинации от леви и десни крошета и регистрира втори нокдаун в рамките на рунда, като сериозно разклати британската суперзвезда.В следващите три рунда темпото спадна, но в седмия отново Руис реши да рискува и се впусна в атака с леви и десни крошета срещу сваления гард на Джошуа, записвайки още два нокдауна. Британецът се изправи, но обърна гръб на рефера на ринга Майкъл Грифин и не можа да отговори убедително на въпроса \"Готов ли си да се боксираш\", като изглеждаше объркан и неадекватен.Последва отсъждане на технически нокаут, а Джошуа дори не протестира. Руис започна да празнува, а Мексико вече има своя първи шампион в историята на тежка категория, държащ поясите на WBA, WBO и IBF. По договор между двамата предстои реванш, което сериозно ще обърка плановете на всички в тежката категория, които чакаха мач с Джошуа, включително и българинът Кубрат Пулев.", "date": "2019.06.02", "title": "Сензация в бокса! Анди Руис нокаутира непобедения Антъни Джошуа"}
{"url": "https://offnews.bg/futbol/nositel-na-kesh-shte-vodi-tcska-v-evropa-704551.html", "text": "99% вече е сигурно, че Люпко Петрович ще е начело на ЦСКА в евротурнирите. Такова е желанието и основният приоритет на ръководството, пише “Тема Спорт”.Шефовете на “Армията” искат да привлекат още един треньор в щаба, който да води заниманията, а задължително условие пред този наставник е да се съгласи да бъде в екип с Люпко. На практика сърбинът ще е незаобиколим фактор в щаба. В ЦСКА са предпочели да не правят експерименти с назначението, а да заложат на изпитания специалист в евротурнирите.Петрович извежда Цървена звезда до КЕШ през 1991 година, а записа и международни участия начело на Левски и Литекс. Много малка е вероятността ЦСКА да се насочи към опитен специалист, а Петрович да е само консултант на ръководството.Факт е, че армейците са преговаряли със Стамен Белчев, който е получил предложение именно да води тренировъчния процес, но старши треньор на практика да бъде Люпко. Хасковлията обаче е отклонил офертата, тъй като не искал да бъде асистент. От ЦСКА са изразили съжаление пред Белчев за раздялата с него преди година, но той не е променил позицията си и ще продължи да е начело на Арда и в Първа лига.Така на “Армията” са се насочили към друг треньор. Почти сигурно е, че това ще е млад български специалист. Вече се завъртя името на Христо Янев, който има опит. Той води ЦСКА от лятото на 2015 година до август 2016-а. След това завърши сезона през 2018 година след напускането на Белчев.", "date": "2019.06.02", "title": "Носител на КЕШ ще води ЦСКА в Европа"}
{"url": "https://offnews.bg/temida/kmetat-na-rajon-severen-v-plovdiv-ostava-v-aresta-704577.html", "text": "Специализираният наказателен съд оставив ареста кмета на пловдивския район „Северен“ Ральо Ралев, който е разследван за подкуп. Бизнесменът Иван Делевски, сочен като съучастник на Ралев, беше пуснат под парична гаранция от 60 хиляди лева.Мотивите на магистратите са, че са събрани достатъчно доказателства, както и че е налице опасност обвиняемият да извърши повторно престъпление, ако бъде пуснат на свобода.Според свидетелските показания районният кмет е поискал подкуп в размер на 60 хиляди лева, за да одобри строителен проект.Вторият обвиняем – приятелят на Ралев Иван Делевски, бе пуснат на свобода под парична гаранция. Според съдията неговата роля в схемата е второстепенна и той не е основният инициатор, въпреки че според свидетели в автомобила му е бил открит подкуп, съобщи БНР.От държавното обвинение изразиха недоволство, че съучастникът на Ралев не е задържан под стража. Прокурор Венцислав Фердинандов заяви, че мярката ще бъде протестирана.Адвокатите на двамата обвиняеми не се съгласиха с аргументите на прокуратурата и поискаха по-лека мярка за неотклонение. Те изтъкнаха тежкото здравословно състояние на районния кмет.Определението на съда не е окончателно и може да се обжалва в 3-дневен срок пред Апелативния специализиран наказателен съд.Вчера подробности за схемата, чието разплитане е започнало след жалба при премиера Борисов този януари, даде заместник-главният прокурор Иван Гешев.", "date": "2019.06.02", "title": "Кметът на район Северен в Пловдив остава в ареста"}
{"url": "https://offnews.bg/obshtestvo/moshtna-buria-navodni-haskovo-704552.html", "text": "Силна буря с гръмотевици, силен вятър и градушка удари Хасково в събота вечерта. Улиците бяха като реки, десетки сгради са наводнени, съобщава хасковският сайт XNEWS.BG.За по-малко от 2 часа са паднали 62 л/кв. м., уточнява метеорологичната служба.На места нивото на водата достигна до половината височина на колите. Централната градска част бе под вода. Няколко квартала останаха без ток.Сигналите за наводнени обекти или блокирали автомобили са 260. При шест от случаите хората са искали евакуация, тъй като са попаднали във воден капан в колите си. Всички хора са изведени навреме по информация от пожарната. Пет екипа на пожарната са работили цяла нощ по отводняването на града. Към момента няма данни за още наводнени сгради.Днес също се очакват валежи.", "date": "2019.06.02", "title": "Мощна буря наводни Хасково"}
{"url": "https://offnews.bg/kultura/kontcert-na-natcionalnoto-uchilishte-za-tantcovo-izkustvo-v-zala-1-na-704528.html", "text": "Културния афиш на столицата днес включва концерт на Националното училище за танцово изкуство. Той е с начален час 19, а мястото - Зала 1 на Националния дворец на културата (НДК).Там днес е последния ден от Панаира на книгата. Имайте предвид, че днес той ще е с намалено работно време, до 18 ч.Час по-рано в Мраморно фоайе Национален център за книгата и НДК ще представят каталога „Детски книги от български писатели и художници“ („Children`s Books by Bulgarian Writers and Artists”). Изданието цели да подпомага развитието на българската детска литература и илюстрация за деца, олицетворявайки таланта и достиженията на българските писатели и художници в тяхната благородна мисия да достигнат до детското съзнание и да го спечелят за знанието.Също днес в кино „Люмиер Лидл“ ще има два танцови спектакъла – концерт на фолклорни ансамбли „Хоп-Троп“ и „Лозенска младост“ от 12:30 до 14:00 часа и „Детство мое“ на балет „Силви“ от 17:30 до 19:00 часа.", "date": "2019.06.02", "title": "Концерт на Националното училище за танцово изкуство в Зала 1 на НДК"}
{"url": "https://offnews.bg/obshtestvo/prolivni-dazhdove-gramotevichni-buri-i-opasnost-ot-gradushki-v-povech-704506.html", "text": "Проливни дъждове, гръмотевични бури и риск от градушки ще има днес на повече от половината територия на страната. В 17-те области в Западна, Централна и Южна България е обявен жълт код за потенциално опасно време. На отделни места в тях се очаква са паднат количества до 35-40 л/кв.м и повече, предупреждава Националният институт по метеорология и хидрология.Областите са: Видин, Монтана, Враца, Плевен, Велико Търново, Габрово, Ловеч, София област, София, Перник, Кюстендил, Пазарджик, Пловдив, Стара Загора, Сливен, Смолян и Кърджали.Валежите ще започнат още в нощта срещу 2 юни, когато ще са главно в Централна България и ще са придружени от гръмотевици. Преди обяд валежите в повечето райони временно ще спрат и облачността ще се разкъса. След обяд и през нощта срещу понеделник в западните и централните райони отново ще се развива мощна купеста и купесто-дъждовна облачност. Ще има краткотрайни, на отделни места интензивни валежи от дъжд, придружени с гръмотевици, временно усилване на вятъра и градушки.Над Източна България през по-голямата част от деня ще преобладава слънчево време. По-късно след обяд и там ще се развива купеста облачност и на отделни места ще превали и прегърми. Ще духа слаб до умерен вятър от север-североизток.Максималните температури ще са между 22° и 27°.Над планините облачността ще е значителна. След обяд ще се развива мощна купеста и купесто-дъждовна облачност и на много места ще има краткотрайни валежи от дъжд с гръмотевични бури и градушки. Ще духа умерен вятър от изток-югоизток. Максималната температура на височина 1200 метра около 17°, на 2000 метра – около 9°.По Черноморието ще преобладава слънчево време. В следобедните часове ще се развива купеста и купесто-дъждовна облачност, на места с краткотрайни валежи от дъжд и гръмотевици. Ще духа слаб до умерен вятър от изток-югоизток. Максимални температури на въздуха: 23-26°. Температура на морската вода е 16-21°. Вълнението на морето ще е 1-2 бала.Слънцето изгрява в 5:51 часа и ще залезе в 20:58 часа.", "date": "2019.06.02", "title": "Проливни дъждове, гръмотевични бури и опасност от градушки в повече от половин България"}
{"url": "https://offnews.bg/obshtestvo/izpiti-po-zhurnalistika-nemski-i-filosofia-otkrivat-vtorata-sesia-v-s-704453.html", "text": "С изпити по журналистика (писмен), немски език и философия и социални науки започва втората кандидатстудентска сесия на Софийския университет за учебната 2019/2020 г.Изпитът по журналистика започва в 9 ч. Той цели да оцени способността на кандидатите да създадат текст (аргументативно есе) по една от формулираните непосредствено преди изпита теми от съвременния обществен, политически, икономически и културен живот, отразен в българския периодичен печат, радиото, телевизията, интернет.Тричасовият изпит започва с изтеглянето на една тема от кандидат-студент, след което контролно се отварят поне още две теми, за да се уверят всички, че са са различни.Изпитът по немски език е писмен, продължава 4 часа и се състои от: тест (А и Б), с който се проверяват лексическите и граматическите знания; текст за четене с разбиране; съчинение, свързано тематично с текста за четене с разбиране (дължина 200-220 думи); превод от немски на български език (около 1500 знака).Изпитът по философия и социални науки се основава на държавните образователни изисквания за предметния цикъл \"Философия\": психология и логика (IХ клас), етика и право (X клас), философия (ХI клас), свят и личност (ХІІ клас). Изпитът е писмен в три части с обща продължителност 4 часа. Първата част е философско есе по зададен проблем, втората е анализ на философски текст и отговори на отворени въпроси към него, а третата - тест от 25 задачи.", "date": "2019.06.02", "title": "Изпити по журналистика, немски и философия откриват втората сесия в Софийския университет"}
{"url": "https://offnews.bg/bojni/pobedata-na-ruis-obarka-planovete-na-kubrat-704554.html", "text": "Детронирането на Антъни Джошуа от мексиканеца Анди Руис ще се отрази сериозно на плановете на Кубрат Пулев. В договора между британеца и новия световен шампион има клауза за моментален реванш, който ще се проведе през есента в Англия.Мнозина от специалистите смятат, че Джошуа се е боксирал много под възможностите си и след технически нокаут загуби световните титли от Руис, който не е сред най-популярните имена в спорта.Падението на Джошуа стана факт в седмия рунд на срещата. След мача той и Еди Хърн не вярваха на случващато се. Едва ли някой е предполагал, че Руис ще стигне толкова do категоричен успех. Преди този мач Джошуа бе смятан за непобедим, но сега репутацията му е сериозно наранена.Предстоящият реванш между Ей Джей и Анди Руис обаче тотално ще обърка сметките Кубрат Пулев за евентуален бой за световната титла. Той е задължителен претендент за титлата на IBF и трябваше да е следващият противник на Джошуа, но сега нещата се променят, тъй като има нов световен шампион. Ако Пулев не се бие с Руис през есента причината ще бъде реванша.", "date": "2019.06.02", "title": "Победата на Руис обърка плановете на Кубрат"}
{"url": "https://offnews.bg/obshtestvo/igri-na-shtastieto-temata-koiato-otsiava-badeshtite-zhurnalisti-su-704553.html", "text": "\"Игри на щастието\" е темата, която ще отсее бъдещите студенти по журналистика в Софийския университет.Тя бе изтеглена преди минути в началото на кандидатстудентския изпит, на който се явяват 346 души.За да се уверят, че формулировките са различни, бяха изтеглени и две контролни теми: \"Дом и свят\" и \"Шоуто трябва да продължи\".Тричасовият по регламент изпит ще бъде удължен с 5 минути, защото точно в 12 ч ще зазвучат сирени в знак на почит към гениалния поет и революционер Христо Ботев и всички загинали за свободата и независимостта на България.Днес в Софийския университет има още два изпита. Този по немски език продължава 4 часа и се състои от: тест (А и Б), с който се проверяват лексическите и граматическите знания; текст за четене с разбиране; съчинение, свързано тематично с текста за четене с разбиране (дължина 200-220 думи); превод от немски на български език (около 1500 знака).Изпитът по философия и социални науки се основава на държавните образователни изисквания за предметния цикъл \"Философия\": психология и логика (IХ клас), етика и право (X клас), философия (ХI клас), свят и личност (ХІІ клас). Изпитът е писмен в три части с обща продължителност 4 часа. Първата част е философско есе по зададен проблем, втората е анализ на философски текст и отговори на отворени въпроси към него, а третата - тест от 25 задачи.Изпитът по журналистика започна в 9 ч., останалите два са с начален час 14.", "date": "2019.06.02", "title": "Игри на щастието: темата, която отсява бъдещите журналисти. СУ удължава изпита им днес"}
{"url": "https://offnews.bg/na-tozi-den/143-g-ot-gibelta-na-genialnia-poet-i-revoliutcioner-hristo-botev-704518.html", "text": "На 2 юни почитаме Деня на Ботев и загиналите за свободата и независимостта на България. През 2019 г. се навършват 143 години от гибелта на гениалния поет и революционер Христо Ботев на връх Околчица във Врачанския балкан, където е последната битка на Ботевата чета.Денят за пръв път се отбелязва във Враца и Пловдив през 1884 г., а официално - от 1901 г. на връх Вола. Събитията по повод Деня на Ботев започнаха вечерта на 1 юни с тържествена заря-проверка на площад \"Христо Ботев\" във Враца и слово на президента Румен Радев. Такава имаше и в родния град на Ботев - Калофер, а също - в Хасково, Кърджали и Павел баня.Днес ще има ритуали по полагане на венци и цветя, както и други инициативи в цялата страна. Точно в 12 часа ще прозвучат сирените в памет на загиналите за свободата на България. Сирените се включват в Деня на Ботев от 1948 г., когато се навършват 100 г. от рождението му.От 10 ч. в Белене ще бъдат поднесени венци и цветя пред паметника на загиналите във войните в Парка на признателността. Също в този час е ритуалът в Благоевград. Във Варна в 10 ч. ще започне общоградско поклонение на паметника на Христо Ботев в Морската градина и по време на ритуала ще бъдат поднесени венци и цветя. Тържествената церемония в София пред бюст-паметника на Ботев в Борисовата градина е с начален час 11:30, а половин час по-късно пред Президентството ще се извърши тържествена смяна на почетния гвардейски караул.В Калофер ще има митинг-поклонение пред паметника на Ботев от 11 ч., в същия час в Плевен ще се извърши ритуал по поднасяне на венци и цветя пред паметника. Ритуалът в Пловдив е от 11:30 ч.На връх „Околчица” от 11:30 ч. ще се проведе всенародно поклонение пред паметника на Христо Ботев с участието на военнослужещи от Бригадното командване - Благоевград и Представителния духов оркестър на Сухопътните войски.Събития са предвидени още в Стара Загора, Свищов, Русе, Асеновград, Смолян, Горна Оряховица, Сливен, Хасково, Шумен, Бургас, село Равно поле.В Първомай от 20:45 ч. ще има тържествена заря-проверка с участието на военнослужещи от Силите за специални операции – Пловдив. От 21 ч. започва тържествената заря-проверка в село Скравена с участието на военнослужещи от Бригадното командване - Благоевград и Представителния военен духов оркестър на Сухопътните войски. В този час започва тя и в Казанлък. В нея ще участват военнослужещи от 61-ва механизирана бригада.", "date": "2019.06.02", "title": "143 г. от гибелта на гениалния поет и революционер Христо Ботев"}
{"url": "https://offnews.bg/evropa/kruizen-lajner-blasna-turistichesko-korabche-vav-venetcia-video-704579.html", "text": "Най-малко петима души са пострадали, след като круизният лайнер MSC Opera се сблъска с малкия катер за туристически разходки River Countess край кея Сан Базилио във Венеция.„Около 8.30 часа местно /9.30 часа българско/ време при извършване на маневра възниква технически проблем на MSC Opera. Двигателят на лайнера отказа, капитанът на кораба веднага информира за повредата“, съобщават от компанията-оператор.След отказа на техниката два буксира са се опитали да помогнат, но не са успели, което в край сметка е довело до сблъсъка. В туристическия катер е имало 130 пътници, четирима от тях са ранени. На круизния лайнер има един пострадал, съобщава вестникът. На мястото на инцидента има медици, спасители и служители на правоохранителните органи.Венецианските власти обещаха, че преминаването на круизни лайнери в близост до площад „Свети Марко“ ще бъде окончателно забранено. Проблемът с гигантските кораби, които посещават Венеция, е много наболял, но до момента не можеше да бъде разрешен.", "date": "2019.06.02", "title": "Круизен лайнер блъсна туристическо корабче във Венеция (видео)"}
{"url": "https://offnews.bg/sviat/turtcia-razsledva-pisatelkata-elif-shafak-704555.html", "text": "Турски прокурори започнаха разследване срещу писатели, включително прочутата носителка на награди Елиф Шафак. Правозащитници описват разследването като \"сериозна заплаха за свободата на словото\", пише в. \"Гардиън\".Този ход е предприет след дебат в социалните медии, в който романисти, които пишат по предизвикателни теми, като насилие над деца и сексуално насилие, са обвинени в оневиняване на тези практики. След като страница от романа на Абдула Шевки бе споделена в Twitter по-рано тази седмица, турското Министерство на културата и туризма заяви, че е подало наказателна жалба срещу писателя.Според турската новинарска платформа Ahval пасажът разказва за сексуално насилие от позицията на педофил. Съобщава се също, че турската адвокатска колегия е внесла жалба, призоваваща за забрана на книгата и повдигане на обвинения срещу автора. Впоследствие Шевки издателят му бяха задържани.Оттогава потребители на социална медия споделят пасажи от други писатели, включително Шафак и Айше Кулин, и отправят към тях подобни обвинения.Шафак казва, че е получила хиляди оскърбителни съобщения през последните два дни и че прокурорите са поискали проверка на романите ѝ The Gaze (1999) и Three Daughters of Eve (2016).\"Те искат да разследват всеки пасаж в турската литература, свързан със сексуално насилие над деца. Това е много нова насоченост за тях. Иронията е в това, че това се случва в страна, където броят на случаите на сексуално насилие над жени и деца ескалира. Турските съдилища не предприемат мерки срещу това, законите не са били променени. И така, в страна, където е необходимо да предприемат спешни действия, за да се справят със сексуалното насилие, те преследват писатели. Това е най-голямата трагедия. Това се превръща в лов на вещици\", каза Шафак.Турция има едно от най-високите нива на детски бракове в Европа, по данни на организацията Girls Not Brides. Приблизително 15% от момичетата биват омъжени, преди да навършат 18 г., а 1% - преди да станат на 15.Според Шафак подобни проблеми съществуват в други страни от Близкия Изток.\"Имаме нужда от силни женски движения и информираност за половете. Литературата може да изиграе важна роля в този разговор. Но сега те атакуват писатели\", коментира тя.", "date": "2019.06.02", "title": "Турция разследва писателката Елиф Шафак"}
{"url": "https://offnews.bg/futbol/mourinio-ne-e-vpechatlen-ot-finala-na-shampionskata-liga-704562.html", "text": "Бившият мениджър на Манчестър Юнайтед Жозе Моуриньо не остана очарован от финала на Шампионската лига, който бе спечелен от Ливърпул с 2:0 срещу Тотнъм.Спорна дузпа в началото вкарана от Мохамед Салах даде предимство на Червените, които се успокоиха едва в края след гола на Дивок Ориги.„Ако не беше финал в Шампионската лига, не мисля, че щяхме да го определим като добър мач. Сега разбирасе емоциите бяха сериозни, но качеството бе ниско.В Тотнъм трябва да разочаровани, защото могат да играят много по-добре от това. Халфовете на Ливърпул през цялото време играха в линия пред защитата и бяха далеч от нападателите.Не помя ситуация, в която подкрепиха атаката. Отборът действаше много прагматично през цялото време\", каза Моуриньо.", "date": "2019.06.02", "title": "Моуриньо не е впечатлен от финала на Шампионската лига"}
{"url": "https://offnews.bg/tenis/serina-uiliams-otpadna-i-napravi-skandal-v-parizh-704546.html", "text": "Бившата №1 в света Серина Уилямс напомни за лошия си нрав и предизвика огромен скандал на турнира от Големия шлем “Ролан Гарос” в Париж. Американката отстъпи в третия кръг с 2:6, 5:7 от своята 20-годишна сънародничка София Кенин. Това само по себе си беше достатъчна сензация, но най-интересното предстоеше.По регламент след всеки мач играчите говорят в залата за пресконференции. Малко преди Серина да отпадне изненадващо, мястото си пред медиите беше заел австриецът Доминик Тийм, който елиминира Пабло Куевас. Серина е заявила на организаторите, че няма намерение да чака австриеца.Това ги принуди да прекъснат пресконференцията му и да го помолят да освободи залата за Серина.Австриецът не на шега се обиди, като заяви, че се отнасят с него като към някакъв юноша. Той в крайна сметка помърмори и си тръгна, но отказа да дава интервюта и за телевизиите.Така Серина в крайна сметка постигна своето, но с това поведение едва ли е предизвикала симпатии. Същото се получи и на финала на US Open срещу Наоми Осака, когато през целия мач държеше сметка на рефера.", "date": "2019.06.02", "title": "Серина Уилямс отпадна и направи скандал в Париж"}
{"url": "https://offnews.bg/futbol/divok-origi-tajnoto-orazhie-na-iurgen-klop-704558.html", "text": "Белгийският нападател на Ливърпул Дивок Ориги с право може да се нарече смъртоносното тайно оръжие на мениджъра Юрген Клоп. Не един и два са мачовете с решителен характер през сезона, в които Ориги влизаше като резерва и решаваше нещата в полза на \"мърсисайдци\".Това се случи и във финала на Шампионската лига срещу Тотнъм. \"Жокерът\" на Клоп отново сложи край на интригата, като отбеляза за 2:0 в 87-ата минута и обезкуражи хората на Маурисио Почетино, които здраво бяха натиснали и само гениалните намеси на вратаря Алисон Бекер удържаха аванса на Ливърпул.Да си припомним в кои други срещи през сезона Ориги беше на висота.Реваншът от полуфиналите срещу БарселонаОриги започна като титуляр и откри в началото, след като довкара отбита от вратаря Тер Щеген топка. В края се разписа с глава за 4:0 след легендарното изпълнение на ъглов удар и стана герой на мача, но раздели лаврите с Жоржиньо Вейналдум, който също вкара два гола.Мачовете с Евертън и Нюкасъл от Премиър лийгЛивърпул не стана шампион в Англия, но остана в борбата до последния кръг. Ако не беше Дивок, интригата щеше да се реши много по-рано.През декември Ливърпул и Евертън вървяха към 0:0 на \"Анфийлд\", но влезлият като резерва Ориги отбеляза в 96-ата минута. Това беше първият му мач за сезона, като дотогава не беше попадал и в групата за мача. Явно Клоп си е дал сметка с какво бижу разполага.На 4 май, когато битката за титлата навлизаше в решителната си фаза, Ориги отново остави напрежението. Ливърпул се бореше като гост с Нюкасъл, на два пъти повеждаше, но \"свраките\" изравняваха. В 86-ата минута обаче той отново се прояви и донесе победата на \"червените\", а в Манчестър Сити пак не успяха да се доближат до трофея. Ориги напомня много на настоящия мениджър на Манчестър Юнайтед Оле Гунар Солскяер, който биваше пускан в края и обикновено не разочароваше Сър Алекс Фъргюсън.Това и спечели на норвежеца прозвището \"Златната резерва\". Едно е сигурно - Ориги вече не трябва да се притеснява за мястото си на \"Анфийлд\". До този момент той беше отдаван под наем в Лил и Волфсбург, а през миналото лято едва не бе отпратен в Хъдърсфийлд, който изпадна. Сега обаче се превърна в един от главните герои при спечелването на шестата европейска титла на Ливърпул. Дори и само с този сюжет футболът показа колко непредсказуема игра е и защо царува в съзнанието на феновете.", "date": "2019.06.02", "title": "Дивок Ориги - тайното оръжие на Юрген Клоп"}
{"url": "https://offnews.bg/politika/ninova-ot-godini-predlagame-namaliavane-na-dds-kakvoto-sega-iska-pee-704560.html", "text": "Българите ни наказаха всички с негласуване, не с отрицателен вот, не с революционна ситуация, а с отказ да гласуват. Това е много силен знак към нас, към цялото статукво. Те ни казват: \"Не ви харесваме еднакво\". Това е въпросът, върху който всички трябва да мислим, ако мислим за България, а не за тяснопартийните си интереси, каза председателят на БСП Корнелия Нинова пред БНТ в коментар за резултатите от евроизборите.Според Нинова обективният прочит на резултатите сочи, че \"БСП е единствената партия, която повиши подкрепата си - с - с 50 127 гласа\" и че БСП е загубила изборите и \"трябва да коригираме това, което сме сгрешили, за да вървим напред\".Отговорът ѝ на въпроса защо социалистите не са привлекли наказателния вот към правителство бе: \"Не успяхме за 2 години да покажем, че сме различните от тях. Твърде малко време беше, за да променим в съзнанието на хората това усещане, че всички сме еднакви, всички сме от прехода, всички сме от статуквото, че всички се борим да дойдем на власт, за да се обогатим\".Тя смята, че БСП са дали много сигнали, че това не е така, например \"с отказа за влезем в правителството, с отказа да се договаряме задкулисно по различни законопроекти, примерно Изборния кодекс, с битката ни срещу олигархията, от която понесохме много удари, беше много тежко\".Според Нинова в БСП не успели да кажат, че са разбрали, че преходът е бил сгрешен и че искат да променят това.Тя смята, че левицата трябва да продължи по този път, защото времето \"показа, макар и много бавно, че нещата вървят. На парламентарните избори увеличихме парламентарната подкрепа от 40 на 80 депутати, на тези, макар и с мъничко, вървим нагоре. Смятам, че пътят е този\".На въпрос тя ли ще води БСП подалата оставка след изборите Нинова отговор, че \"БСП ще реши след 16 юни\".Според Нинова има промяна и в ГЕРБ - след като три години БСП \"тръбели\", че има корупция, премиерът го видял и това било огромна крачка.", "date": "2019.06.02", "title": "Нинова: От години предлагаме намаляване на ДДС, каквото сега иска Пеевски. Не ревнуваме - вече може да мине"}
{"url": "https://offnews.bg/izvan-terena/polugola-blondinka-otkradna-shouto-vav-finala-na-shl-704548.html", "text": "Полугола блондинка открадна шоуто в иначе постния финал на Шампионската лига в Мадрид между Ливърпул и Тотнъм (2:0).22-годишната Кинси Волански се появи на терена след около четвърт час игра и прекъсна за кратко двубоя, докато бъде задържана от стюардите.Тя беше облечена само в изрязан черен бански, а отпред беше изписано името на канала в Ютуб на приятеля й руснак Виталий Здоровецки - Vitaly Uncensored.В него той качва провокативни видеа, а абонатите му са 10 милиона. В Инстаграм пък го следват 2 милиона. Самата Кинси имаше 300 000, а само няколко часа след изявата й те доближиха един милион, а вече дори стигнаха и два милиона.Самият Виталий е нахлувал на терена по време на финала на световното през 2014 година, заради което има забрана да посещава спортни събития, но беше на трибуните на “Уанда Метрополитано” и качи видео в профила си.В него той изпада в екстаз от появата на Кинси на терена и крещи “Това е моята приятелка”. Нарушителката престоя няколко часа в ареста и беше освободена, като информира за това чрез стори в Инстаграм вече нарасналата си армия от последователи.", "date": "2019.06.02", "title": "Полугола блондинка открадна шоуто във финала на ШЛ"}
{"url": "https://offnews.bg/sviat/8-alpinisti-izcheznaha-v-himalaite-704561.html", "text": "8 катерачи изчезнаха в Хималаите. Те се опитвали да изкачат втория по височина връх в Индия Нанда Деви. Започнали изкачването на 13 май. Не се върнали в базовия лагер в петък и спасители били вдигнати по тревога. Към тях днес се присъединиха хеликоптери на Индийските военновъздушни сили.Изчезналата група включва четирима алпинисти от Великобритания, двама американци, австралиец и индиец.Властите предполагат, че ги е помела лавина на високата 7 816 метра планина.Суровите условия в събота принудиха спасителите да прекратят операцията привечер заради свирепото време.В неделя сутринта усилията бяха подновени и подкрепени от включването на два хеликоптера.", "date": "2019.06.02", "title": "8 алпинисти изчезнаха в Хималаите"}
{"url": "https://offnews.bg/izvan-terena/nejmar-e-obvinen-v-iznasilvane-704547.html", "text": "Бразилската суперзвезда Неймар е обвинен в изнасилване, съобщава Globo Esporte. Според информация на изданието жена е подала оплакване срещу екскапитана на “селесао” в участък в Сао Пауло. Тя твърди, че изнасилване се е случило на 15 май в хотел Париж. Съобщавала го едва сега, защото била емоционално срината и се страхувала да заведе дело в чужбина.Представители на Неймар отказаха коментар, като обявиха, че ще направят това едва след появата на повече подробности.Неймар е в родината си за сбора на националния отбор. На Бразилия предстоят контроли с Катар и Хондурас, след което започват подготовка за Копа Америка в Бразилия от 14 юни до 7 юли. Бразилия е в предварителна група А с Боливия, Венецуела и Перу.Неймар не е нито първият, нито последният футболист, чието име е замесено с обвинения в изнасилване. Заради подобни обвинения Кристиано Роналдо например не може да ходи в САЩ.", "date": "2019.06.02", "title": "Неймар е обвинен в изнасилване"}
{"url": "https://offnews.bg/sviat/tramp-podgotvete-se-za-brekzit-bez-sdelka-i-pratete-farazh-da-pregova-704559.html", "text": "Найджъл Фараж трябва да бъде включен в преговорите на британското правителство за Брекзит, а Великобритания - да бъде подготвена да напусне Европейския съюз без сделка, заяви Доналд Тръмп.В интервю за Sunday Times американският президент разкритикува поведението на британското правителство в преговорите по Брекзит, казвайки, че то е оставило \"всички карти\" в ръцете на ЕС.Интервюто излиза преди началото на посещението му във Великобритания, което започва в понеделник.В него Тръмп казва още, че Борис Джонсън би бил \"отличен\" лидер на Консервативната партия.Според президента лидерът на спечелилата евроизборите партия \"Брекзит\" - Найджъл Фараж - остър критик на премиера в оставка Тереза Мей - може да предложи много в преговорите с ЕС и трябва да бъде включен в тях. Междувременно, кметът на Лондон Садик Кан отбеляза, че посещението на Тръмп е \"един от най-грубите примери на нарастващата глобална заплаха\". В статия за Observer той пише още: \"Крайнодесните се увеличават по целия свят, заплашвайки нашите спечелени трудно права и свободи и ценностите, които определят нашите либерални, демократични общества от повече от 70 години\".През април лидерът на Лейбъристката партия Джереми Корбин заяви, че е бойкотирал държавния прием в Бъкингамския дворец в знак на протест срещу \"расистката и женомразка реторика\" на президента Тръмп.", "date": "2019.06.02", "title": "Тръмп: Подгответе се за Брекзит без сделка и пратете Фараж да преговаря"}
{"url": "https://offnews.bg/futbol/livarpul-e-noviat-kral-na-futbolna-evropa-video-704544.html", "text": "Ливърпул е новият крал на Европа! Мърсисайдци спечелиха тазгодишното издание на Шампионска лига, след като победиха Тотнъм с 2:0 на финала на турнира, който се игра на стадион \"Уанда Метрополитано\" в Мадрид.Символичните гости успяха да поведат в резултата още във втората минута, след като получиха правото да изпълнят дузпа. Това е и най-бързо отсъденият наказателен удар в историята на финалите в турнира - едва в 23-ата секунда. При този резултат завърши и първото полувреме.През втората част \"шпорите\" видимо вдигнаха оборотите и на няколко пъти имаха прекрасни възможности да изравнят, но това така и не се случи.Така Ливърпул се поздрави с трофея за шести път в своята история. Освен през тази година, мърсисайдци печелят на Шампионската лига през 1977, 1978, 1981, 1984 и 2005.Тотнъм пък очевидно ще трябва да почака още до жадувания първи триумф в турнира на богатите, но с оглед на играта на тима, това може да се случи съвсем скоро.", "date": "2019.06.02", "title": "Ливърпул е новият крал на футболна Европа (видео)"}
{"url": "https://offnews.bg/tenis/manuela-maleeva-pohvali-progresa-na-grisho-704545.html", "text": "Легендарната ни бивша тенисистка Мануела Малеева изгледа на живо двубоя на Григор Димитров със Стан Вавринка в Париж, а след това сподели оценката си за представянето на Гришо в последните му мачове.Тя е разочарована от отпадането му, но изразява увереност, че той ще има добри резултати на трева. Според Малеева пък Вавринка може да спечели турнира, ако задържи формата си.\"1-2 точки, 1-2 сантиметъра. Толкова понякога е необходимо, за да се реши един мач в полза на единия или на другия. Разбира се, че ме е яд, че Григор загуби, но от друга страна мога само да го поздравя за играта му. Разликата е огромна, ако сравним къде беше преди две седмици и се радвам, че го видях на едно друго ниво. Хъс, борбеност, раздаване, увереност. Всичко е на линия за едно добро представяне на идващите турнири на трева. А ако Вавринка продължава да играе така, може и да спечели Ролан Гарос!\", написа Мануела Малеева.", "date": "2019.06.02", "title": "Мануела Малеева похвали прогреса на Гришо"}
