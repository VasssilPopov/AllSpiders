{"url": "https://offnews.bg/sviat/orban-poiska-da-ostane-v-enp-nastoiava-za-zasilvane-na-antiimigrantsk-698806.html", "text": "Управляващата партия ФИДЕС на унгарския премиер Виктор Орбан заяви, че иска да остане в десноцентристката Европейска народна партия въпреки растящия натиск в Европейския парламент тя да бъде изключена или членството ѝ да бъде замразено, предаде Ройтерс, цитирана от БТА.Вчера ЕНП съобщи, че е получила предложения от 12 членуващи партии от 9 страни от ЕС и на 20 март ще разисква за изключване или замразяване на членството на ФИДЕС.\"В момента в ЕНП тече дебат, фокусиран върху проблема за миграцията. Ние сме готови за такъв дебат и да представим нашата позиция. ФИДЕС не желае да напусне ЕНП. Нашата цел е антиимигрантските сили в ЕНП да укрепват\", се казва в отговора на унгарската управляваща партия по този повод. ФИДЕС посочва още, че смята защитата на европейските християнски ценности и спирането на миграцията за по-важни цели от партийната дисциплина в рамките не европейското консервативно политическо семейство.Междувременно в интервю за германския в. \"Билд\" водещият кандидат на европейските консерватори за председател на Европейската комисия Манфред Вебер заяви, че унгарският премиер трябва да прекрати своята риторика срещу ЕС, ако иска неговата партия за остане в ЕНП.Вебер заяви в интервюто, цитирано от Ройтерс, че би искал да бъде направен още един опит унгарският премиер да остане в консервативното европейско политическо семейство, което трябва да дебатира за евентуалното му изключване на 20 март.\"Орбан трябва незабавно и завинаги да прекрати кампанията на своето правителство срещу Брюксел, да се извини на партиите, членуващи в ЕНП, и да гарантира, че Централноевропейският университет ще остане в Будапеща\", посочва германският десен политик.Германските християндемократи (ХДС) и тяхната сестринска баварска партия ХСС (от която е и Вебер), не са сред 12-те партии, предложили изключването на ФИДЕС и Орбан от ЕНП.Вчера Еврокомисията обвини националисткото правителство на Унгария, че изопачава истината за имиграцията в ЕС, което още повече задълбочава конфликта между Унгария и Комисията преди изборите за Европейски парламент през май.", "date": "2019.03.05", "title": "Орбан поиска да остане в ЕНП, настоява за засилване на антиимигрантските сили"}
{"url": "https://offnews.bg/futbol/bivsh-futbolist-na-liteks-pochina-na-25-698782.html", "text": "Поредна тъжна новина попари българския футбол. Почина юношата на Литекс Емилио Кандарашев. Той си отиде от този свят само месец преди да навърши 26, информира \"Дарик\".Кандарашев е част от един от най-силните набори на ловчанлии. Негови съотборници от юношеските години са Антон Недялков, Румен Руменов, Симеон Славчев и редица други.В последно време той се подвизаваше по ниските нива в германския футбол.Екипът на OFFNews.bg изказва своите съболезнования на близките на Емилио.", "date": "2019.03.05", "title": "Бивш футболист на Литекс почина на 25"}
{"url": "https://offnews.bg/ikonomika/aleksandar-nikolov-e-noviat-zam-direktor-na-aetc-kozloduj-698788.html", "text": "Александър Николов е новият зам.-директор на \"АЕЦ Козлодуй\", съобщиха от централата.Той е работил в атомната централа 27 години. Изпълнявал е длъжността изпълнителен директор, заместник изпълнителен директор, директор на дирекция \"Производство\", ръководител на управление \"Експлоатация\". През годините е заемал и други ръководни и оперативни длъжности.През последните 4 години е работил в Института за ядрени изследвания и ядрена енергетика към БАН.Александър Николов е завършил специалност \"Топло- и ядрена енергетика\" в Технически университет-София. Има допълнителна мениджърска квалификация по \"Организация и управление на бизнеса\" и \"Индустриален мениджмънт\" от Стопанска академия \"Д. А. Ценов\", Свищов.Завършил е и редица международни квалификационни курсове - \"Мениджмънт на големи проекти\" в Мадрид, Испания; \"Експлоатационна безопасност на атомни централи\" в Карлсруе, Германия; \"Експлоатационна безопасност на АЕЦ\" в Токио, Япония; \"Експлоатация на АЕЦ - надеждност и безопасност\" в Чикаго, САЩ, и други.", "date": "2019.03.05", "title": "Александър Николов е новият зам.-директор на АЕЦ Козлодуй"}
{"url": "https://offnews.bg/obshtestvo/parvi-sluchai-na-morbili-v-plovdiv-i-burgas-bolnite-v-stranata-sa-vec-698784.html", "text": "Първи случаи на морбили са регистрирани в областите Пловдив и Бургас. С това случаите на морбили в страната са вече 66, като лабораторно са потвърдени 41. С морбили са заразени 47-годишна жена в Бургас и едногодишно дете в Първомай. Детето не е било имунизирано, тъй като не е навършило необходимата възраст за поставяне на ваксината - 13 месеца. Засега няма яснота около имунизационния статус на жената.Взети са кръвни проби на всички близки на жената и хора, с които е контактувала. Бебето е прието в Инфекциозната клиника в Пловдив на 26 февруари. На 2 март е потвърдено лабораторно, че детето е болно от морбили. Детето има други здравословни проблеми и са избягвани всякакви контакти с деца и възрастни. Според родителите бебето е било разхождано само в първомайския квартал „Дебър“.Най-вероятно заразата е предадена по въздуха, защото вирусът е доста агресивен, обясняват от РЗИ-Пловдив. Детето вече е изписано. Предприети са мерки да се издирят близките на бебето и всички, които са контактували със семейството. ", "date": "2019.03.05", "title": "Първи случаи на морбили в Пловдив и Бургас, болните в страната са вече 66"}
{"url": "https://offnews.bg/politika/ninova-mozhe-da-varne-bsp-v-parlamenta-no-ima-novo-uslovie-698781.html", "text": "БСП ще преразгледа решението се за напускане на парламента, ако управляващите приемат ветото на президента за Изборния кодекс. Това каза лидерът на БСП Корнелия Нинова. По думите й подобно решение би означавало, че мнозинството е изпълнило исканията на социалистите. Това би било основание БСП да свика заседание на Националния съвет. „Ако отхвърлят ветото, те не изпълняват нашите искания, въпросът за връщане не стои, подчерта Нинова. Указът на президента Румен Радев, с който той наложи вето и върна за ново обсъждане част от промените в Изборния кодекс, се разглежда днес в парламентарната Комисия по правни въпроси. ГЕРБ и „Обединени патриоти“, които формират парламентарното мнозинство, вече обявиха своята позиция. Те се разбраха да преодолеят президентското вето, а след това да предприемат собствена законодателна инициатива за връщането на стария праг при преференциите. За визитата на Медведев\"Оценяваме много високо и положително визитата на руския премиер Дмитрий Медведев, коментира още Нинова. По думите й \"това е стъпка за диалог и подобряване на отношенията между нашите две страни. От нея, обаче, няма конкретни резултати за България и стратегическите ни енергийни проекти\". Тя припомни, че позицията на БСП по енергийните проекти, които бяха основната тема при посещението, винаги е била ясна. \"България има нужда от тях и от АЕЦ \"Белене\", и от Южен поток. Подкрепихме и преминаването на \"Турски поток\" през България\", каза още лидерът на левицата. Нинова коментира, че е добре, че премиерът Борисов е претърпял развитие по тези теми и от първоначалната оценка за „гьол“, вече оценява АЕЦ „Белене“ като стратегически важен обект за България. Тя добави, че от спирането на \"Южен поток\" той стигна до необходимост от преминаване на трасето на \"Турски поток\" през България.\"Правителствата на Борисов загубиха много време и възможности за България през тези години. От срещата между двамата премиери стана ясно, че руската страна няма да се ангажира с проекта \"Турски поток\" през България, докато не получи гаранции от ЕК. Затова имаме въпроси към правителството на България\", каза още лидерът на социалистите. Нинова попита- поискал ли е кабинетът такива гаранции? Ако да - получил ли ги е, ако не е - защо не го е направил?\"Какви стъпки ще предприеме кабинетът оттук нататък да получим такива гаранции от ЕК, за да може да стартира целият процес? Ако не направи нещо, би изглеждало, че правителството на България е само на етап добри пожелания, предизборен ПР преди европейските избори и нищо конкретно - като подписано споразумение и договорки между двете страни\", коментира още Корнелия Нинова. Тя заяви, че оттук нататък на ход е премиерът Борисов. \"ЕС се управлява от неговите партньори, затова искаме той да отправи към ЕК питане за гаранции и да ги получи в интерес на България\", подчерта председателят на БСП. Корнелия Нинова посочи, че левицата е дала подкрепата и положителното си мнение и за газовия хъб \"Балкан\" и обяви, че вече е изтекла информация, че г-н Алексей Милер е заявил, че \"Газпром\" не планира да участва в проекта газов хъб \"Балкан\" в България. За доклада на ЕК„Докладът на ЕК за България за 2019 г. е най-тежкият удар, който е нанасяла Европа върху българското правителство и то от партньорите на ГЕРБ“. Това заяви председателят на БСП Корнелия Нинова на пресконференция в централата на партията. Тя цитира данни от документа: „2/3 от докладите за съмнителни сделки, изпратени от финансовите институции към звеното за финансово разузнаване, касаят местни видни политически личности. Но по тези случаи правоприлагащите органи не са предприели подходящи последващи действия“. Според Нинова това е оценка на ЕК за България. „Кои са местните политически личности, за които в България не се водят разследвания за финансови злоупотреби?“, попита председателят на БСП. Тя припомни изказване на прокурора Гешев за КТБ, според което български политици са получавали нерегламентирано пари от Цветан Василев в куфарчета. „Тогава питахме- кои са тези български политици. До ден днешен нямаме отговор на този въпрос. Същият въпрос седи и сега и ще го отправим към ЕК и към главния прокурор на България“, категорична е Нинова. Тя припомни и как правителството на Борисов се бори с прането на пари – като кара детски учителки, читалищни дейци да се редят в ДАНС на опашка и да подават декларации за пране на пари. „Като кара счетоводители и адвокати да доносничат за своите клиенти, но си затваря очите пред констатациите на Европа, че в големите злоупотреби и кражби стоят местни видни политически личности. Искаме да ги знаем- кои са и защо върху тях има чадър и Комисията казва, че не се разследват тези съмнителни сделки?“, попита Нинова. По нейните думи това поставя големия въпрос за борбата с корупцията и справедливостта. „Във връзка с това поставяме и следващ въпрос на правителството – на какво основание, с какви мотиви, с чие решение правителството на България гласува избора на бъдещия европейски прокурор“, подчерта тя и допълни, че двете неща са свързани. „Ние настояваме европейската прокуратура по-бързо да се формира, да заработи и да започне реални разследвания за злоупотреби с европейски средства в България“, каза още Корнелия Нинова.", "date": "2019.03.05", "title": "Нинова може да върне БСП в парламента, но има ново условие"}
{"url": "https://offnews.bg/futbol/ventci-stefanov-zaplashi-bfs-s-uefa-698785.html", "text": "Собственикът на Славия Венцеслав Стефанов сподели пред Спортал, че не иска да злепоставя съдийство и Българския футболен съюз, но ако не се вземат мерки, ще алармира УЕФА.Босът на \"белите\" предвижда, че в неделя Лудогорец също ще бъде порязан. \"Сините\" и разградчани ще се изправят един срещу друг в ключов сблъсък от Първа лига, тъй като столичани имат реалния шанс да се завърнат в борбата за титлата.\"каза Стефанов.", "date": "2019.03.05", "title": "Венци Стефанов заплаши БФС с УЕФА"}
{"url": "https://offnews.bg/futbol/parvite-1-4-finalisti-v-shampionskata-liga-stavat-iasni-po-max-sport-d-698789.html", "text": "Тази вечер ще станат ясни първите ¼-финалисти в тазгодишното издание на Шампионската лига. Реал Мадрид и Тотнъм излизат като откровени фаворити съответно срещу Аякс и Борусия Дортмунд, като началото и на двата двубоя е 22:00 чaса.На Сантяго Бернабеу в Мадрид Реал ще излезе срещу Аякс с комфортен аванс от 2:1 след първия мач на Йохан Кройф Арена. Единствените притеснения пред Кралския клуб са наказанието на капитана Серхио Рамос, както и разочарованието от двете последователни домакински загуби от Барселона през изминалата седмица.Отстраняването на Кралския клуб изглежда невъзможно, но ако Аякс повтори добрата игра от първия мач, със сигурност мачът няма да е скучен. Двубоят ще може да се проследи пряко по , както и като pay-per-view на .Във втория двубой тази вечер Борусия Дортмунд има наглед непосилната задача да отстрани Тотнъм. Англичаните ще излязат със самочувствие след комфортния аванс, който взеха след домакинската си победа с 3:0, но феновете на Сигнал Идиуна Парк ще очакват чудото. Мачът Борусия Дортмунд – Тотнъм ще се излъчи пряко по .", "date": "2019.03.05", "title": "Първите 1/4-финалисти в Шампионската лига стават ясни по MAX Sport днес"}
{"url": "https://offnews.bg/kultura/biagstvoto-ot-zatvora-na-pelov-i-kolev-se-prevrashta-vav-film-698792.html", "text": "Започват снимките на филм, вдъхновен от бягството на Радослав Колев и Владимир Пелов от Централния софийски затвор миналата година, съобщиха от продуцентската компания New European Wave Entertainment.Пелов и Колев успяха да минат през охраната на ареста, а охранителите не успяха да ги спрат. Записите от охранителните камери показаха, че започва да ги гони друг затворник и чистачка, но не и охранителите. На поста се събират поне десетина надзиратели, но никой не пресича улицата, за да види накъде са тръгнали Пелов и Колев.По-късно Пелов бе застрелян при престрелка, но Радослав Колев все още е в неизвестност.Филмът ще е черно-бял и ще представи своята версия за случващото се с изчезналия Радослав Колев. Режисьор на филма \"Заедно без теб\" е Димитрис Георгиев. За създаването на сценария екипът се е срещнал с разследващи, психолози, адвокати и близки на избягалите престъпници.За да придобие автентичност, в лентата ще участват истински журналисти.Вдъхновени от реалните събития, режисьорът Димитрис Георгиев и косценаристът Марий Росен са успели да се доберат до информация, която досега не е била известна на медиите.Филмът ще се снима в чужбина.", "date": "2019.03.05", "title": "Бягството от затвора на Пелов и Колев се превръща във филм"}
{"url": "https://offnews.bg/sviat/bombi-sa-izprateni-do-dve-letishta-i-gara-v-london-698794.html", "text": "Пратки с взривни устройства са изпратени до две летища в Лондон и гара в центъра на британската столица, съобщи Би Би Си. Бомби са изпратени до едно от най-натоварените лондонски летища - \"Хийтроу\", и до \"Лондон сити\". Пакет с бомба е пристигнал и на гара \"Ватерло\". Пратките са доставени по-рано днес. Те са \"способни да възпламенят малък пожар, когато бъдат отворени\", обясниха от полицията.Контратерористичният отдел към лондонската полиция разследва случая.Няма пострадали във връзка с получаването на пратките. Няма промени в разписанието на влаковете, няма и промени при полетите на двете летища.За момента не са ясни мотивите за изпращането на бомбите. ", "date": "2019.03.05", "title": "Бомби са изпратени до две летища и гара в Лондон"}
{"url": "https://offnews.bg/obshtestvo/nevzrivena-bomba-otkriha-vav-varna-698793.html", "text": "Невзривен боеприпас е намерен при изкопни работи в квартал \"Левски\" във Варна. Това съобщиха от пресцентъра на полицията в града, цитирани от БТА.По първоначални данни бомбата е силно корозирала.Към мястото пътуват специалистите от групата за разузнаване, транспортиране и унищожаване на невзривени боеприпаси.Те ще отнесат бомбата и ще я унищожат на обезопасено място. Районът е отцепен.", "date": "2019.03.05", "title": "Невзривена бомба откриха във Варна"}
{"url": "https://offnews.bg/obshtestvo/avaria-ostavi-bez-parno-i-topla-voda-hiliadi-v-tcentara-na-sofia-698802.html", "text": "Авария спря топлоподаването в част от центъра на София. Без топла вода са 1000 абонатни станции.До повредата се е стигнало след пробив в топлопровод на улица \"Отец Паисий\" между булевард \"Тодор Александров\" и улица \"Пиротска\", съобщи БНТ.Спряно е топлоподаването в карето между: , бул. „Хр. Ботев\", бул. „Сливница\", бул. „Патриарх Евтимий\", бул. „Прага\", бул. „П. Славейков\", бул. „ген. Тотлебен\", бул. „Ген Скобелев\", бул. „Опълченска\", ул. „Й. Кърчовски\" и ул. „Д. Груев\", бул. „Евлоги и Христо Георгиеви“.Топлоподаването е спряно около 15.30 ч. днес. Повредата трябва да бъде отстранена до 48 часа. От \"Топлофикация\" съобщиха, че се прави дренаж, за да се източи насъбралата се гореща вода вътре в канала. Екипи ще започнат да разкопават участъка след полунощ и ще се работи постоянно.По улицата минава трамвай номер 20, който ще бъде спрян. Ще се вдигнат релсите, за да се стигне до проблемната тръба и да се поправи.От \"Топлофикация\" предупреждават, че заради ремонта ще се вдига шум тази нощ. След отстраняването на аварията пък ще минат поне още ден-два, докато бъде поправен релсовият път. ", "date": "2019.03.05", "title": "Авария остави без парно и топла вода хиляди в центъра на София"}
{"url": "https://offnews.bg/politika/pargov-ot-izvanrednata-aktivnost-na-fandakova-ne-vidiah-reshenie-na-n-698790.html", "text": "В последните дни кметът Йорданка Фандъкова обърна внимание на проблемите в Столичния градски транспорт, но не виждам никакъв резултат от тази нейна извънредна активност. Това коментира председателят на БСП - София и на групата на социалистите в СОС Калоян Паргов по повод срещата на кмета миналия петък с представителите на синдитаките в транспортните дружества и днешния й отговор на писмото на протестиращите шофьори.\"В общите приказки на кмета личи опит за замазване на проблемите. Не виждам никакви решения да произлизат от действията й, каза Калоян Паргов, който е заместник-председател на Комисията по транспорт и туризъм в СОС. - Ако наистина искаше да да направи нещо полезно за шофьорите, щеше да обещае срок, в който да бъдат подобрени санитарно-битовите условия за шофьорите на последните спирки. Щеше да обещае срок за промяна на разписанията на колите така, че да има нормално време за почивка на шофьорите, щеше да обещае оптимизация на маршрутната мрежа... Има достатъчно ясни и конкретни проблеми, по които може да започнем работа в Транспортна комисия, заедно с ръководството на ЦГМ и на транспортните дружества, за да ги разрешаваме. Това симулиране на дейност от страна на управляващите в Столична община, с цел бавене и поредно замитане на проблема под килима, за никого не е полезно\".Калоян Паргов добави, че ще поиска официално от заместник-кмета по финанси и транспорт Дончо Барбалов подробна информация от всички депа в Столичните транспортни дружества за неизпълнените курсове от графика поради липса на шофьори. \"Искам да знам дали е вярно, че шофьори от градския транспорт са наказвани с глоби заради самоотлъчка, ако откажат да се явят на работа в определения им по график почивен ден, заяви Калоян Паргов. - Така ли смятат управляващите да решат проблема с недостига на шофьори? След активизирането на кмета Фандъкова по въпросите на градския транспорт не разбрах най-важното - как ще отстрани проблема с извънредния труд?\".Председателят на БСП - София настоява да получи отговор и на въпроса как ще бъдат защитени правата на протестиращите шофьори, които не са членове на двата синдиката. \"Защо кметът отказва да се срещне с тях? Въпросът за социалния диалог с тези хора стои без отговор, коментира Калоян Паргов. - Те поставиха своите искания на заседанието на Комисията по транспорт и туризъм преди седмица. И тогава всички, в присъствието на заместник-кмета Барбалов, приехме те да получат отговори на въпросите си на следващото заседание, на 13-и март. Затова очаквам тогава да поставим ясни срокове за работата по решаване на проблемите - подобряване на санитарно-битовите условия на крайните спирки, оптимизация на разписанията и достатъчно време за почивка на шофьорите между отделните курсове, подобряване на работата в сервизите, месечни и седмични графици за работа и почивка, осигуряващи задължителните по Кодекс на труда междусменни и седмични почивки\".Калоян Паргов добави, че все още очаква и се надява преди заседанието на Комисията по транспорт и туризъм на 13-и март да получи поисканата информация за това колко часа извънреден труд е положен от шофьорите от депата в София за първите два месеца от годината.", "date": "2019.03.05", "title": "Паргов: От извънредната активност на Фандъкова не видях решение на нито един транспортен проблем"}
{"url": "https://offnews.bg/izvan-terena/uil-smit-shte-uchastva-vav-film-za-bashtata-na-serina-i-vinas-uiliams-698764.html", "text": "Холивудската суперзвезда Уил Смит ще изиграе ролята на Ричард Уилямс - бащата на известните американски тенисистки Серина и Винъс във филма \"Крал Ричард\".Лентата ще има за цел да покаже как Ричард Уилямс е започнал да тренира децата си още на 4-годишна възраст в Комптън, Калифорния, въпреки че няма опит в този спорт.Филмът ще разкаже и подробности като тази, че той е изготвил план от 78 страници за развитието на техните кариери, който в началото се е реализиран на окаяни публични кортове в квартала.Това не е първо превъплъщение за Уил Смит в спортните среди. През 2001 година актьорът играе боксовата легенда Мохамед Али във филма на Майкъл Ман - \"Али\".Иначе успехите на сестрите определено заслужават да бъдат екранизирани. Серина Уилямс е 23-кратна шампионка в турнири от Големия шлем, а Винъс има седем титли.В двойките сестрите са спечелили 14 титли от мейджъри и имат \"Златен шлем\" (всичките четири турнира и олимпийска титла в различни години).Те са и трикратни олимпийски шампионки и единствените сестри в съвременната история, които са били първи ракети на света и на сингъл, и на двойки.", "date": "2019.03.05", "title": "Уил Смит ще участва във филм за бащата на Серина и Винъс Уилямс"}
{"url": "https://offnews.bg/sviat/hilari-klintan-niama-da-se-kandidatira-za-prezident-na-izborite-prez-2-698795.html", "text": "Хилари Клинтън заяви, че няма да се кандидатира за президент на изборите през 2020 г., но обеща, че няма да се оттегли от политическия живот, предаде Асошиейтед прес, цитирана от БТА.В интервю, излъчено вчера от нюйоркската телевизия Нюз12, бившият държавен секретар, сенатор и първа дама изключи вероятността да участва нова предизборна кампания.Клинтън, която претърпя поражение от Доналд Тръмп на президентските избори през 2016 г., заяви: \"Ще продължа работя, да говоря и да отстоявам това, в което вярвам. Онова, което е в опасност в нашата страна, нещата, които се случват сега, силно ме тревожат\".Тя каза, че е разговаряла с някои от претендентите за президентската номинация на Демократическата партия и им е казала: \"Не приемайте нищо за гарантирано, независимо, че имаме дълъг списък от реални проблеми и неизпълнени обещания\" от правителството на Тръмп.", "date": "2019.03.05", "title": "Хилари Клинтън няма да се кандидатира за президент на изборите през 2020 г."}
{"url": "https://offnews.bg/politika/pravnata-komisia-othvarli-vetoto-na-prezidenta-za-izbornia-kodeks-698801.html", "text": "Правната комисия в парламента отхвърли ветото на президента Румен Радев върху промените в Изборния кодекс.Решението беше взето с пълно единодушие от 14 народни представители от ГЕРБ, \"Обединени патриоти\", ДПС и \"Воля\" и в отсъствието на депутатите от БСП.Още утре ветото влиза за обсъждане и в пленарната зала.Вето беше наложено на промените, които обезсмислиха преференциите, след като бяха въведени нереално високи прагове. Радев се обяви още против ограничаването на машинното гласуване и критериите за поетапното му въвеждане, както и срещу промяната, според която не всички решения на ЦИК могат да се обжалват пред ВАС. Очаква се ветото на президента да бъде отхвърлено и в пленарна зала. БСП вероятно отново няма да присъстват на гласуването. От партията обявиха, че може да се върнат на заседанията, но само ако управляващите приемат ветото на Радев. От ГЕРБ внесоха ново предложение за връщане на преференциите в досегашните им стойности. От ДПС пък обявиха, че ще внесат отново предложението за увеличаване на праговете. ", "date": "2019.03.05", "title": "Правната комисия отхвърли ветото на президента за Изборния кодекс"}
{"url": "https://offnews.bg/obshtestvo/gorski-inspektor-varna-36-000-leva-prevedeni-pogreshka-v-smetkata-mu-698803.html", "text": "Горски инспектор върна 36 000 лева, които са били преведени погрешка в сметката му.Преди няколко дни Юсеин Шакиров от Сливен разбрал за получените допълнителни пари в сметката си след SMS от банката, докато бил на акция в гората.Вкъщи той проверил банковата си сметка, в която трябвало да има само 700 лева.„Съпругата ми отвори да види какви са тези пари и откъде идват и вижда имената на някаква жена. Тя превежда на някакъв мъж, който е със същата фамилия, обаче не знам по какъв начин са ги превели на моята сметка”, обясни горският инспектор пред bTV.Той не изключва парите да са подкуп заради работата му, затова решава да ги върне в първия възможен момент - след почивните дни. От банката обясняват, че става дума за грешен трансфер, но не могат да обяснят как точно е станало това и посочват, че е трябвало да забележат грешката.По-късно в официално становище от банката заявиха, че нямат вина в нареждането на превода и парите погрешка са отишли при горския. Той обаче все пак подозира, че може да става дума за провокация заради работата му. \"По един такъв начин да ми преведат някакви пари, аз да си замълча, да почна да харча от тях и в един момент да ме оцапат\", коментира Шакиров.Колегите му също не изключват подобен сценарий.От банката благодариха на горския за съдействието и обещават парите да бъдат върнати на собственика. ", "date": "2019.03.05", "title": "Горски инспектор върна 36 000 лева, преведени погрешка в сметката му"}
{"url": "https://offnews.bg/dw/zashto-stanah-selianin-ot-mindia-698768.html", "text": "Дойче Веле публикува миналата седмица текст на Ивайло Дичев, в който авторът ни призовава да имаме конструктивно отношение към българите зад граница. \"...да измислим такава форма на държавата, която да ги привлече за сериозно участие в нашите дела\", написа той. И дори си позволи да прогнозира, че, ако се справим с тази задача, \"България от провинция ще стане глобален играч\".Нека помислим над тези думи със спокоен дух и трезва глава. Дали подобна политика, приобщаваща българите зад граница към общото дело, би била нещо добро? Разбира се. И причините за това са толкова очевидни, че няма смисъл да бъдат изреждани. При всички положения, Ивайло Дичев отвори вратата към една сериозна дискусия по следния вечен въпрос: \"Накъде да бутаме България?\".През тази врата обаче нахлуха онези, които от цялата работа чуха само \"провинция\". И се възпалиха като... Е, като едни провинциалисти, но с претенции, когато ги наречеш така. Всъщност в своя текст Ивайло Дичев не нарича никого така. А и аз имена няма да споменавам (дори няма да привеждам цитати), за да няма ревове на тема либерализъм, късания на ризи и \"ти мен уважаваш ли ме\"...Странно, но факт: най-доброто описание на провинциалист за мен остава онова, което тогавашният идеолог на Путин, Владислав Сурков, дава на руснаците в своя лекция от 2007 година:\"Ние приличаме на момчета от крайните работнически квартали, внезапно оказали се в деловия център на града. Шум, светлини, движение, наоколо е пълно с играчи и умници, с търговци и лихвари. А ние, като едни цървули, пристъпваме назад и се объркваме, отворили уста и опулили очи. Отбраняваме се, да не ни метнат. Обезателно ще ни метнат, ако и по-нататък продължаваме да пристъпваме назад и да отваряме уста.\"Това, разбира се, не описва хората, живеещи мирно в провинцията, а онзи провинциалист, който иска да бъде възприеман от останалите (пак по Сурков) като \"столичная штучка\".Там хората искат да бъдат \"уважавани като хора\"Преди точно 20 години се отказах от софийското си жителство, придобито при раждането ми, за да се изнеса в село Миндя, община Велико Търново. От столицата избягах в провинцията. Защо? Защото София е най-тежката провинция в цялото ни отечество. Тя е момчето от крайните квартали (но с претенции), описвано по-горе от Сурков. Вечно недоволно, вечно искащо да го признаят за \"столичная штучка\", вечно гледащо на останалите с подозрението, че ей-сега ще го пратят да си измие врата... По-добре човек да е в истинска провинция, отколкото - в столичната.Откакто живея в истинската провинция, научих каква е разликата. В истинската провинция хората не се правят на онова, което не са. Нямат претенциите да бъдат признати за нещо повече от обитатели на, да речем, село Миндя. Искат да бъдат \"уважавани като хора\".Изобщо, болезненият напоследък въпрос с признанието, който поставя и Ивайло Дичев в своя текст, в истинската провинция продължава да бъде решаван по обичайния за Просвещението и за Възраждането начин: Дължи ти се признание за това какъв човек си. Крадеш или работиш? Лъжеш или помагаш на закъсалите? Може ли на теб да се разчита? Малко като при Мартин Лутър Кинг: \"Мечтата ми е някой ден моите деца да не бъдат съдени по цвета на тяхната кожа, а по съдържанието на техния характер\".Или, казано по миндювски: \"Може да е малко чер, ама щом работи, не е циганин.\"Какъв е проблемът да живееш в провинцията и да се радваш (там, в провинцията) на признанието на околните, защото си честен, работлив и помагащ на другите? Проблемът е на онзи, който търси признание само по една линия: всички да кажат, че той не е провинциалист, че е повече от провинциалист.Да пренесем това на плоскостта на националната общност. Какъв е проблемът да имаме самочувствието на граждани на страна, в която нещата са добре уредени, всички спазват закона и тротоарните плочки не бълват рядка кал, когато стъпиш върху тях? Проблемът, разбира се, е, че страната ни не е добре уредена, законите не се спазват, а тротоарните плочки бълват рядка кал.Не, няма да се гордея с това, че макар да ходя кален из центъра на София, все пак сме народ, открил и компютъра, и Америка, дал на вси славяни книги да четат, че и бил навремето на цели три морета. Няма как, застанал с кални кундури на жълтите павета, да се гордея със Симеон Велики. Защото това, точно това би бил тежък провинциализъм. Не-провинциализъм е да си подредиш нещата така, че да не се оказваш облян с рядка кал на път за среща в Народното събрание.Гордея се с това, че понякога имам принос към добрата уредба на някои неща. Например - с това, че на брега на река Веселина (край Миндя) няма сметище на шест общини, както щеше да има, ако не бях (с помощта на много други) го спрял. Но изобщо не се гордея със Симеон или Крум, когато всеки октомври насреща ми застанат студенти-първокурсници, които се гордеят с трите морета (не, че знаят кои са...), но не са и чували за трите власти и тяхното разделение.Като Ивайло Дичев се гордея с постиженията на българи на световната арена. Защо го правя? Защото имам огромния късмет хем да съм роден в България, хем след дълги скитания по света да съм решил да я превърна в свой дом - в онова място, където се чувствам добре, сред свои. И, естествено, когато някой от тези \"мои\" постигне признанието на световната публика - няма как да не му се радвам. Частичка от признанието към него се връща и като признание към мен. Той е част от моя дом, брат ми е...Не ми е никакъв брат обаче онзи който, вместо да направи нещо полезно за дома ни, слага черна качулка и тръгва по улиците, попържайки джендъри, гейове и соросоиди с името на Левски на уста. Няма как да ми е брат, защото предава моя дом, съграден, според настояването на Левски така, щото в него да живеем задружно поради \"братството и съвършеното равенство между всичките народности: българи, турци, евреи и пр.\"Аз решавам каква е моята идентичностНе виждам как разсъжденията ми дотук ме правят \"космополит-нихилист\", за какъвто се водя в тефтерите на... да ги наречем онези, които наричат такива като мен космополити и нихилисти. Или, да го кажа по друг начин: дори не си представям как в Миндя, където хората все още живеят по правилата на Просвещението и Възраждането, някой може да ме нарече космополит или нихилист. Подобно нещо могат да ме нарекат хора, които са напуснали чистите води и на Просвещението, и на Възраждането, за да се потопят в маларийното блато на онази трескава едноизмерност, която днес се нарича \"идентичност\".Всеки има идентичност и всеки търси някакво признание за нея от околните. Аз обаче решавам каква е моята идентичност. Аз решавам.Никога, например, не съм се мислил за голям бял мъж, докато миналата година тази идентичност не ми беше приписана от едни феминистки. Които ми обясниха, че бидейки голям бял мъж, всичко, което мога да сторя или да кажа, е израз само на това, че съм голям и бял, че и мъж - израз на тази моя единствена (според тях) идентичност.Да се разберем. Идентичността ми е онова, което аз съм си изградил. И тя, разбира се, не е сводима до едно нещо. Моята идентичност е сбор от множество, може би десетки самоидентификации, които всеки ден управлявам наново, понякога с променлив успех.Рядко мисля за себе си като за \"българин\". По-често мисля себе си като \"селянин\". Понякога мисля за себе си като за революционер, друг път - като природолюбител. От време на време ми се налага да мисля себе си като преподавател, но не по-рядко - като китарист и групар. Чувствам се удобно с мисълта, че съм и европеец, както и принадлежащ към онзи свят, от Ванкувър до Варна и от Малмьо до Мелбърн, в който свободата е основната ценност.Има още, и още, и още. Не съм само едно нещо. Никой човек не е. А който се опита - изпада, да цитирам един колега от НБУ, в \"скотско състояние, върху което окачва табела \"националист\", \"консерватор\" или нещо подобно\".Поздравявам, прочее, Ивайло Дичев за смелостта на основното послание: че вместо да се делим, попържаме и лепим обидни етикети един другиму, по-добре е да видим, как да се съберем, та да направим от общата ни България страна, способна да получава признание от останалите. За целта, разбира се, трябва да се върнем към традицията на автентичната провинция - онази, в която Просвещението все още не е погълнато от маларийните блата и в която хората искат признание за онова, което са като хора, а не за някакво тяхно твърдение, че са нещо повече от жители на провинцията.Б. ред. - Статията е от ", "date": "2019.03.05", "title": "Защо станах селянин от Миндя"}
{"url": "https://offnews.bg/interviu/edin-chovek-za-edin-milion-leva-698777.html", "text": "На 8 февруари Столична община (СО) обяви победителя в новия конкурс по програмата за публично изкуство \"Навън\". Първенецът сред 18-те кандидати се оказа .OFFNews се срещна с автора, за да разберем повече за проекта, неговата функция, цена, идея, дата на откриване и още. Откъде дойде идеята за проекта?Първо тръгна от поканата на СО, от възможността да бъде направено нещо на това място. Замислих се, че като художници ние не разполагаме с такива ресурси за свои авторски проекти. Самото обстоятелство, че можеш да разполагаш с подобен мащабен бюджет и специална локация действа стимулиращо. Вероятно това е зародило в мен желанието да развия проект в по-мащабна посока.От дълги години в авторските си проекти се занимавам с човека. Човека като сцена, върху която в позитивен или негативен план всеки разиграва спектакъл. Човешкото тяло е най-силният знак, най-експлоатираната тема в историята на изкуството. Въпреки че то не се променя биологически през хилядолетията, ние виждаме през годините най-различни интерпретации на това човешко тяло. В мен се зароди идеята да намеря решение за това каква е тъканта на днешния човек, неговата материалност, как изглежда той, от какво е съставен.На мен ми е много интересен погледът назад във времето и начинът, по който хората на изкуството превръщат човешкото тяло в знак на времето, в което живеят. По-ярките художествени интерпретации стоят като обобщен образ на автора като начин на мислене и на самия свят, на обществото, което се отразява в този събирателен образ. Този образ накрая започва да съществува като отделна митологична фигура, аз го наричам „културологичен актьор“. Както Франкенщайн, който е сбор от най-важното в този период. В този смисъл образът, който се появи в моята представа, беше изграден от електронна тъкан, пулсиращи електрони, информационни частици. Неговата ДНК е информацията, големия поток от данни, които ние самите генерираме. От друга страна, от над 10 г. насам се занимавам с проблемите и характеристиките на дигиталните изкуства. Там се обръща специално внимание на възможността информацията да придобие образ, защото работата с компютрите, алгоритмите, софтуерите, програмите е всъщност превод, кодиране и декодиране на някакъв тип информация. Това е много важен елемент в работата, която предлагам - едно тяло, чиято тъкан е електронна, постоянно актуализираща се, самообучаваща се дори.Поколението, сред което живеем, е развило изключително добре възможността на съзнанието ни да напусне телесното и да бъде вградено в машинното, в технологичното. Амбицията за това е водена от желанието да спасим и съхраним човека. Телата ни са тленни, те не могат да догонят съзнанието и мисълта. Сега можем да се пренесем където поискаме, но тялото трудно ще ни догони. Затова искаме да създадем контейнер, който да е по-устойчив и способен да постига онова, на което е способна мисълта. В този проект са вложени най-футуристичните представи, които можем да допуснем, и същевременно се оглеждаме в наличното, обикновеното, случайното.Как ще бъде конструиран Човекът, как ще са вързани камерите към него, екраните?Това ще бъде около 12-метрова метална конструкция. Екраните ги намалихме на 42 (), защото имаше изискване да редуцираме общия обем на цялата фигура. Камерите ще бъдат скрити като част от общата композиция, но ще маркираме зоната, която те ще обхващат. От двете страни на инсталацията ще маркираме местата, на които минувачите могат да очакват, че ще бъдат записани, че тяхното присъствие ще стане част от общото екранно послание.Камерите ще са само в окръга на Човека или ще са разположени на други места в града и да излъчват оттам?Аз си ги представям, че ще бъдат под ръцете му, като завършек на фигурата, около средата на неговата височина, насочени в двете посоки. В едни смели мои представи допусках, че може да свържем тази система със системата за видео наблюдение в града. За страната не, по-скоро фокусът е върху София. В края на краищата избрах да опростя тази палитра от възможни гледни точки и да ги фокусирам върху самата локация, защото за мен е важно освен разсеяно преминаващите да знаят, че ще бъдат заснети, да има и осъзнат подход и присъствие. Да можем да употребим системата в нейната интерактивност, така че посетителят да я използва като инструмент, за да преекспонира себе си или някакво послание. Да влезе в игрови отношения със системата и да се разположи на големия мащаб на инсталацията.Като едно бяло платно, на което хората да се проектират.Точно така, самата идея на видеозаснеманията е да представляват основа, канаваца като на художническо платно. Основното визуално присъствие да бъде изградено от гражданите на този град, от гостите и посетителите.Опитвам се да си го представя: когато човек застане в отреденото за снимане поле, той/тя/то ще се появява в цял ръст на всички екрани от едната страна или на отделни малки екранчета?Отговорът е свързан с един креативен процес, който предстои да бъде извървян заедно с програмисти, художници, които работят с генеративни софтуери, които чакам да предложат собствените версии на това как камерите ще работят. В моите представи това ще бъде една палитра от различни планове, крупности на силуета, стоящ в периметъра. Тъй като самата камера ще бъде с автоматичен „zoom“, така че тя сама да избира какво да хване, колко да приближи или отдалечи образа. Също по дигитален път тя може да избере различни фрагменти от човека, за да може да го раздроби по един нестереотипен начин на възпроизвеждане. Моята цел не е да създам едно поле, което наподобява стаичка за видеонаблюдение с различни позиции на камерите, а да има по-жив и разработен начин на композиране на този материал.Споменахте, че софтуерът ще се самообучава, в какъв смисъл?Работим с български специалисти, програмисти, математици, които създават алгоритми за анализ на информация. Техни клиенти са глобалните софтуерни компании и затова искаме да използваме подобна разработка. Подобно на начина, по който работят търсачките, например: да имат зададени критерии, но да са интуитивни, развиващи се, да отсяват информацията и да я интерпретират визуално.Дали ще има възможност, да речем, ако някой застане с плакат на който пише, примерно „Свобода“...Или „Оставка“.Да, кой каквото поиска, и тогава цялата фигура да се превърне в послание?Допускам, че да. За мен това е една от най-любопитните части на този проект. От една страна, свободата за изразяване е публичност, противоположна на авторитарността, с която е заредено това място. От друга страна, вероятно това ще доведе до неудобни ситуации, спорни казуси и вероятно дори злоупотреби. Това допускане за мен е една от много важните функции на тази система, че може да я ползваме в извънредното, с което нямаме опит, че не знаем този Човек по какъв начин ще бъде употребен. Дали ще изрази нашите лоши или добри страни.Затова ползвам примера с Франкенщайн, защото той е и едното, и другото. Той ни заплашва, но и ни въодушевява като идея. Така че функционалността на едно публично художествено произведение, което разполага с тези възможности, е извънредно. Кога преди сме виждали подобно произведение да поставя такива казуси и дилеми, възможности? Това е шанс да проверим как функционира обществото ни и как реагира на подобни канали за изява.Виждали ли сте подобни проекти по света преди?Може би във всеки един от компонентите му – да, могат да бъдат намерени паралели. Но в точно тази конфигурация, послание и контекст, работата е извънредна и новаторска. Очаквам с нетърпение тя да започне да функционира сред нас, тъй като ще измери пулса на града и ще изрази това, което сме ние самите. Искам да обърна внимание, че основният упрек, който се чу във форумните пространства като реакция срещу проекта, е свързан с някаква представа за красивото. В идеята на изкуството в публична среда този критерий не е първостепенен. Самата инсталация се надявам да бъде платформа, през която да се чуят и тези неща. Допускането, че красивото, хармонизираното и естетичното не може да бъде обществена индулгенция. Да, това са публични ресурси, но ние по инерция очакваме те да бъдат инвестирани в украса. Една от същностите на публичното изкуство – без да отричам другата – е социалната интервенция. Да присъства като субект, който да изговори, да изрече някаква специфика на своята функционалност и на средата и обществото, сред която е разположена.Четох, че Човекът ще показва в реално време нивото на замърсяване на въздуха в столицата. Какво още ще показва?Това е един дълъг списък от възможности, предстои работа около това да видим кои данни ще изиграят най-важна роля в неговото функциониране. Моята представа е свързана с един по-абстрактен режим на експониране на тази информация. Не бих искал Човекът да се тълкува като информационно табло или заставка за новинарска емисия. Самото допускане, че тази фигура е изградена не от камък, дърво, бронз, глина или друг традиционен материал, ами от информация, която виждаме като електронно пулсиране, преливащи се стойности, свързани с потока от информация, генериран от града, е важното. Ние трябва да убедим гражданите, че трябва да можем да гледаме отвъд материалността, да обърнем внимание на процесите и на допускането как това е възможно. Той ще реагира на смяната на сезоните, на деня и нощта, на осветлението, облачността, температурата, фазите на Луната, ако щете. Може да реагира на обстоятелствата около раждането или смъртта на някои от националните ни герои и личности в различни области на обществото.Значи ще работи 24/7?Да, абсолютно.Ще има ли опасност да бъдат повредени екраните?Да, опасност има. Не мога да изключа вероятността от прояви на вандализъм, но моето очакване е, че това също ще бъде аналоговият отпечатък на града върху тази фигура. Ще мога да подменям повредени сегменти, но по-скоро бих искал да стоя отстрани и да наблюдавам развитието на ситуацията. Стига, разбира се, това да не застраши функционирането на проекта като цяло.Възможно ли ще е да се наблюдава фигурата по интернет, а не само на място?Напълно, в момента подготвяме сайт, на който в реално време да се наблюдава случващото се. Има планове да направим записи на целия период от функционирането на проекта – макар и с намалено качество на картината – и да го съхраним. Също така се надявам да получа разрешение периодично от фасадата на Националната художествена галерия, от Двореца, да слагаме камера, която да ни позволява да наблюдаваме отвън начина, по който изглежда Човекът.Предполагам сайтът ще показва запис или картина на най-паметните намеси?Трудно можем да оценим кои ще бъдат най-паметните, ще се опитаме да създадем един плътен постоянен запис. Едва ли би било трудно да се направи и алгоритъм, който през определен интервал от време да прави записи на дадено събитие, на даден момент.До каква степен авторът на произведението може да бъде наречен и негов творец, тъй като един традиционен скулптор ще направи калъпа, ще излее бронза, ще издяла скалата, докато Вие нито ще направите екраните, нито ще разработите софтуера, с който ще работи Човекът. От Вас идва само идеята. До каква степен в такъв случай Вие сте творецът и, ако го отнесем до по-общия случай, дигиталните артисти могат да бъдат наречени творци, а не просто посредници?Това е част от идеологията, която споменах, че стои зад проекта – да обърнем внимание на възможността за създаване, в която авторът е освободил произведението от собственият си контрол. Това е начин на работа, който има своите културни и исторически предпоставки, не е нещо ново. Може би е новаторско за нашата география, но не и изобщо. Решението ми да освободя от контрол произведението е съществена част от него. От една страна, това е заредено с предпоставките на локацията. Като наследници на авторитарен режим, ние като автори трябва да се противопоставяме на остатъците от него. Затова считам за важно да направя нещо напълно противоположно. От друга страна, целта на разтварянето на автора е свързана с допускането, че Вие сте също автор, че буболечките и гълъбите също са автор, шумът от улицата е автор. Целта на работата е да увлече цялата съвкупност от стойности, тела, характеристики и утопии в една обща система, да живеят съвместен живот.Споменахте звук, ще включва ли Човекът звук?Мисля си за това, много се изкушавам от тази медийна съвкупност на обекта, но тъй като пропуснах да го заявя като част от елементите на проекта при подаването на проекта, постфактум може би ще намеря затруднение около осигуряването на подобна възможност. Затова по-скоро бих искал да отворя поканата към различни „sound-art” автори, към творци работещи с аудио, с които можем да правим временни, за няколко часа или седмица, звукови намеси.Какво е мнението Ви за публичното изкуство в България и как то се развива в последно време? Или поне за софийското.За съжаление, основната му характеристика е, че не се развива. През последните 10-на години може би има 10-на проекта, които да излъчим за по-характерни образци, което е твърде малко. Например: имаше фестивал в Западен парк, куриран от Галина Димитрова Димова, с няколко проекта на Вероника Цекова, Красимир Терзиев и един мой, Лъчезар Бояджиев също има в тази посока опит, Петко Дурмана и проекта „Мобилни студиа“, в който участвахме заедно. Сега се сещам за тях, но да речем, че има още толкова. Затова ние трябва да подчертаем приноса на СО, което не е ухажване от моя страна, ами е просто признание, че това е огромен пробив. Да отделиш толкова голям финансов ресурс и да поемеш риска на тази локация да дадеш възможност за свободна изява на художници е нещо чудесно и похвално. Отделените пари са повече отколкото за проекти за националното участие на Венецианското биенале. Надявам се това да продължи въпреки дебатите около проектите и несъгласията, защото те затова са важни, за да се чуем, да разберем къде се намираме и какво мислим.Каква е стойността на Вашия проект?Отделеното от самата програма на СО е 81 100 лв. Но това е една част от целия проект. Мониторите, които ще ползваме, струват 700 хил. лева. Те обаче са ни предоставени безвъзмездно за временно ползване, затова се надявам нашите съграждани с вандалски настроения да бъдат милостиви. Екраните са ни заети безплатно от доктор Йордан Бочков, който е българин от трето поколение градинари от Унгария. Той и неговите бизнес партньори решиха да се включат, предоставяйки ни цялата система от монитори. Целият проект може да бъде остойностен на близо 1 милион лева, като търсим допълнително финансиране за някои от активностите, които планираме. Сметката за ток например няма да бъде много висока, самата система е икономична като разход.Какво е мнението Ви за „Бронзовата къща“?Не знам дали е коректно да го коментирам постфактум, аз и по време на дискусиите се въздържах от мнение. Но ми беше забавно заглавието в някои медии, че „Един човек\" наследява „Бронзовата къща“. Това е вярно като фактология, но грешно като съдържание. Мисля, че моят проект е диаметрално разположен на идеите и начина на представяне и комуникиране на „Бронзовата къща“. Моята лична позиция е за създаване на алтернатива, няма да ме чуете да вляза в хора на „хейтърите“, позицията ми е представена чрез проектите ми. Те са манифест на мнението ми какво е трябвало да бъде. А какво не е трябвало да бъде, оставям на Вашата преценка.Ако ми позволите да интерпретирам думите Ви, проектът Ви е диаметрално противоположен на „Бронзовата къща“, което значи, че и мнението Ви е напълно неодобрително.То е тотално друго, но не и тотално неодобрително. Това не е проблем на съществуването, „Къщата“ имаше право да съществува, защото в противен случай влизаме в ситуацията на една консервативна и на ръба на фашизоидното реторика. Самите ние ставаме авторитарни естети, които си позволяват да казват: „ти имаш право да съществуваш, а ти нямаш“. Много неща са проблемни, трудни за съжителстване, но те имат право да съществуват. Но пак казвам, че моята работа е да показвам чрез дейността и въображението си онова, което считам за важно и актуално.Написахте „роди се Човек“, когато беше обявен проектът. В този стил на изразяване, кога може да се очаква същинското му физическо раждане?Това наистина ще е детето на града. Искам хората да го възприемат като наш съгражданин, част от нашето общество. Дете, което ще започне да расте и реагира, сигурно ще има и своето проблемно детство. Ние всички обаче участваме във възпитателния процес. Искам да отворя скобата, че скоро ще обявим „Критическа платформа: един човек, едно мнение“, в която да направим колекция от мнения – поезия, коментар, критика – които да отразят настроението относно Човека. Не искам да ласкаят проекта, ами да изразят своите критични, но безпристрастни мнения относно самата работа. Бих искал тези текстове също така да се вградят в алгоритъма на Човека, за да може да се включим всички ние по-съществено във възпитанието на това дете. В момента текат строителни процедури, които изискват своята документация и подготовка, които ще траят месеци: до 5-6 месеца дори, се чува мнението. Вярвам, че самият срок ще бъде съкратен, но тепърва ни предстои много работа, аз също трябва да участвам в направата на софтуера от нулата. Но смятам, че май-юни ще започнем издигането на екраните. Искрено се надявам до средата на годината да пуснем Човека в експлоатация.", "date": "2019.03.05", "title": "Един човек за един милион лева"}
{"url": "https://offnews.bg/futbol/golemiat-pobeditel-spechelil-blizo-1-milion-leva-tova-e-edna-sbadnat-698769.html", "text": "На 25.02.2019 г. В. З от Враца грабна най-голямата в историята на спортните предвиждания печалба от близо 1 милион лева от „Еврофутбол“. На 23.02. той заложи 200 лева за 18 мача в права колонка в пункт на ул. \"Кръстьо Българията\" №18. Три дни по-късно на официална церемония в централата на компанията той получи символичен чек, а малко по-късно сумата от 956 892 лева му бе изплатена. Ето какво каза майсторът на спортни предвиждания само няколко минути след това.Добре дошъл в централния офис на „Еврофутбол“. Вие сте наистина един огромен майстор на спортните предвиждания. Какво беше първото усещане, когато разбрахте, че печелите близо един милион лева?В.З. Благодаря ви! Основното, което почувствах беше удовлетворението, за това, че съм познал крайните изходи на толкова мачове, което за мен е едно голямо удоволствие. Това е мое хоби! Когато играя „Еврофутбол“ го правя, защото това ми доставя удоволствие, без да ме напряга и без да се притеснявам от евентуалния краен изход на всеки един от мачовете.Как се познават всъщност 18 мача в права колонка? Има ли късмет тук изобщо или това е стойностна преценка предварително, която правите за всеки един мач ? Следите ли статистика?В.З. Разбира се, късметът е огромна част от всяко едно постижение, от всеки един успех в „Еврофутбол“, както и във всички останали игри. Но, за да се стигне до него, е необходимо човек да има и доста познания. При мен това се изразява в едно неангажиращо запознаване с резултатите на всички мачове на планетата. Имам около 25 спортни програми, които дават всички мачове по света. Обикновено си избирам най-интересните, които проследявам изцяло, а другите ги следя повече като резултат. Но, винаги в основата стои, че съм се запознал със състоянието на двата отбора, което се изразява в моментната им форма, в отсъствието на определени важни фигури, които понякога имат незаменим характер, като наказани, контузени и т.н. Следя изявите на всеки един отбор как се представя като домакин, съответно като гост. Въобще правя обстоен анализ на двата отбора. Важно е да отбележа и целите - кой какво преследва в играта и това също има влияние на моята преценка.Освен т. нар. „топ първенства“ на Англия, Испания, Италия, Франция, Германия вие сте играли също мачове от Турция, Чехия, Румъния. Това са не толкова популярни и може би не толкова лесни за предвиждане мачове или е точно обратното?В.З. Аз имам чешки спортен телевизионен канал, както и румънски. В печелившото предвиждане имам и мач от Дания. Това е един мой любим отбор Мидтиланд, където играе Божидар Краев, който е врачанин. Той е бивш играч, израснал в Ботев - Враца, после премина в Левски. Следя ги и тях, защото и там има интересни мачове и резултати.Кое е по-трудно за предугаждане? Датската Суперлига, турската или испанската Примера Дивисион?В.З. Във всеки един мач може да има изненада! Следя ги всичките, както и Испания. Барселона е моята слабост, където играе, бих го нарекъл - най-великият в нашата епоха футболист – Лео Меси. Направо е излишно да се споменават неговите качества. Тъй като той вече мина 30-те, с тъга очаквам деня, в който той ще напусне футбола, защото футболът ще загуби част от своя чар с неговото отсъствие.Като негов фен, гледали ли сте го до сега на живо? Ако не сте, възнамерявате ли с част от парите от тази печалба да отидете и да го гледате, и защо не на Ел Класико?В.З. Не съм ходил до сега, но е възможно да го направя.Това все пак ще бъде една ваша осъществена мечта.В.З. Да, така е.Понеже говорим за Вашите мечти - за какво си мечтае един човек, когато е постигнал нещо толкова голямо и значимо в резултат на дългогодишен труд?В.З. Основното е, разбира се да са живи и здрави децата, семейството и да се успява!Как ще реализирате тази печалба от близо 1 милион лева? Имате ли вече планове или изчаквате да мине емоцията и след това?В.З. За сега още не съм сигурен, но мисля, че ще се справя някак (смее се).Казахте за Божидар Краев, неговият баща също е футболист, той е първият човек, който го е насочил към футбола. Предполагам, че сте фен на родния Ботев - Враца?В.З. Голям!Този сезон вече имате доста силно представяне в средата на бг първенство. Следите ли Българското първенство и залагате ли за него?В.З. Следя го и залагам от време на време. Тогава, когато намеря своя мач. Действително във Враца се изгради един много добър отбор, който като новак в Първа професионална футболна лига се представя на едно доста добро равнище. Смятам, че ръководството на клуба положи много добри усилия в тази насока. Кметът, който е председател на футболния клуб, е бивш заместник министър на спорта и е спортен човек. Това нямаше как да не се отрази и върху организацията, която той създаде.Използвате само знаци „1“ и „2“ - това случайно ли е?В.З. Рядко съм слагал знакът „Х“, тъй като за мен специално това е рисков знак. Преценявам възможностите на двата отбора с оглед един радикален резултат – или 1-ца или 2-ка. Трудно ми е да посоча „Х“, освен когато знам много добре, че мачът е без значение за двата отбора и е съвсем нормално да го изиграят формално.Следяхте ли всеки един от тези 18 срещи как завършва или просто изчакахте да приключи и последния и тогава проверихте фиша?В.З. Следях и гледах част от европейските мачове на големите първенства. Специално за другите - Чехия, Румъния и Дания не ги гледах. В интерес на истината, за да разбера, че имам печалба, ми се обади букмейкърката. Тя ме информира и няма да скрия, че я очаквах да ми се обади.Според Вас каква е формулата успеха?В.З. В зората на моята дейност като участник в игрите, организирани от „Еврофутбол“, когато погледнех стотиците мачове все ми се струваше, че поне на половината от тях можех да позная резултата. И когато така наивно започнах да играя, установих, че именно „най-лесните“, най-трудно излизат. Ключът към успеха е да се успее да се подбере от тези няколко стотици на вид лесни мача точно тези, които ще излязат, което е изключително трудно като задача.Какво бихте пожелали на нашите участници?В.З. Пожелавам разбира се успех, да се запознават със състоянието на всеки от отборите за всяка една среща, да играят понякога и с риск, но разумно!Благодаря ви. Пожелаваме ви да сте жив и здрав и със здраве да си харчите печалбата!В.З. Благодаря и аз на всички!За повече информация моля вижте на ", "date": "2019.03.05", "title": "Големият победител, спечелил близо 1 милион лева: Това е една сбъдната мечта"}
{"url": "https://offnews.bg/politika/borisov-politikata-ni-e-miroliubiva-za-da-privlichame-poveche-turist-698772.html", "text": "България води миролюбива външна политика, за да привлича повече туристи.Това заяви министър-председателят Бойко Борисов, който заедно с руския си колега Дмитрий Медведев, откри в София Българо-руски бизнес форум в сферата на туризма, предаде агенция \"Фокус\".„В условията на санкции и на голямо напрежение на многополюсния свят, ние с Дмитрий Медведев успяваме да поддържаме доста добри и прагматични работни отношения. Не бива пак да се делим като нация на русофили и русофоби. Нека си гледаме нашите важни български интереси“, заяви още Борисов. \"Въпреки трудните международни отношения, успяхме да запазим добрия тон, който дава възможност там, където не попадат санкциите с цялата си гилотина, максимално да можем да развиваме отношенията си. В 59 града имаме центрове за издаване на визи от 1 февруари, за да се улеснят максимално туристите“, заяви Борисов.Той припомни за фериботна връзка между Бургас и Новоросийск. „С министъра на туризма и Сдружението на общините обсъждаме, за да можем да отговорим на конкуренцията от Турция, да направят точна сметка, за да се подпомогне браншът. Защото имаме и зимен, и летен, и голф, и ловен туризъм, където може да се направи много. Не случайно и на нашите бази непрекъснато се подготвят руски спортисти“, посочи още Борисов. Той обясни, че България ще се постарае да бъде по-гъвкава.„Защото действително при тази конкуренция туристът избира най-добра дестинация – цена, обслужване, качество на храна и сигурност. В това отношение на пръв поглед изглежда лесно, но нашата балансирана външна политика дава до голяма степен и сигурността, защото ние поддържаме прекрасни отношения и с Катар, и с Египет, и със Саудитска Арабия, и със Сърбия, и с Косово, и с Палестина“, коментира Борисов. Руският премиер Медведев заяви, че е важно е да се решат проблемите с визовия режим между България и Русия. \"Подготвяме мащабен проект, който предвижда улесняване на визовия режим за туристи от всички страни\", заяви той при откриването на форума. „Сега реализираме мащабен проект Международна кооперация и износ, който предвижда работа за улесняване на визовия режим за туристи от всички страни. Ще се занимаваме с това през есента – това е сложна задача. Ако говорим за туристическия обмен с ЕС, готови сме за най-модерни визови решения“, заяви още Медведев.", "date": "2019.03.05", "title": "Борисов: Политиката ни е миролюбива, за да привличаме повече туристи"}
{"url": "https://offnews.bg/tehnologii/tesla-shte-se-prestrukturira-za-da-postigne-tcenovata-tcel-na-model-3-698780.html", "text": "Дългоочакваният Tesla Model 3, чиято цена ще е $35 000 долара, най-накрая е тук, три години след като изпълнителният директор на компанията – Илон Мъск – обеща електромобил на тази цена. Оказа се обаче, че за да бъде постигната тази цел, компанията е трябвало да извърши големи преструктурирания и съкращения.Най-значителната стъпка, която компанията ще направи, за да постигне целта си, е предстоящото закриване на локалните си магазини, през следващите месеци. Магазините, които няма да бъдат затворени, понеже се намират в локации с висок трафик, ще бъдат преобразувани в информационни центрове. Мъск допълни, че в резултат на това преструктуриране, съкращения на персонала са неизбежни, но и че след приключването му се очаква отваряне на нови работни места, основно за хора от сервизната поддръжка.“ – става ясно от публикация на компанията.Тесла обявиха в четвъртък, че Tesla Model 3 ще изминава приблизително 355 км. с едно зареждане, а максималната скорост ще е почти 210 км. в час. Model 3 ще има и модификации, една от които е Model 3 Standard Range Plus, чиято цена ще е $37000, ще изминава над 385 километра, като максималната скорост, която ще достига превозното средство е 225 км, с ускорение от 0 до 100 за 5.3 секунди, а освен това ще предлага и допълнителни интериорни екстри.„“ – заяви Мъск на среща с репортери. Часове преди обявяването, страниците за поръчка на Model 3, Model 2 и Model X пренасочваха към съобщение, което гласеше „The wait is almost over“. Под основното съобщение имаше друг надпис „Велики неща ще се случат в 2 pm”.", "date": "2019.03.05", "title": "Tesla ще се преструктурира за да постигне ценовата цел на Model 3"}
{"url": "https://offnews.bg/112/po-zashtiteni-zaedno-koj-se-bori-s-narkotrafika-prez-granitcata-ni-695910.html", "text": "По какъв начин Агенция \"Митници\" предотвратява наркотрафика и пази сигурността на европейските граници? Това разказва Райчо Соколов, дългогодишен служител в отдел \"Борба с наркотрафика\".Той е сред лицата на кампанията . Тя представя обикновените герои, които ежедневно защитават сигурността гражданите на ЕС.Райчо Соколов е в системата на митниците вече 29 години. \"Тъкмо се бях уволнил от казармата и трябваше да започна работа. Подадох документи в ГКПП \"Калотина\" през далечната 1990 г. Тогава началникът каза, че до един месец ще ми се обадят. След две седмици ми звъннаха, че трябва да се явя на работа\", връща се той към началото на кариерата си.Издигането става стъпка по стъпка. \"Започваш като митнически полицай, след това си преназначен за стажант-инспектор, явяваш се на изпит, получаваш митнически печат и започваш да работиш като митнически инспектор.\" По думите му качествата на инспектора се изграждат с времето. \"Особено в борбата с наркотрафика трудно се формират\", убеден е Райчо Соколов.Преди наркотиците основна грижа бил трафикът с гориво. \"Плацът беше покрит с туби, пълни с гориво. Бяха задържани огромно количества гориво. Не беше много комфортно за служителите, защото постоянно стъпваха в локвички от петролни продукти\", спомня си той периода на югоембаргото, наложено през 1992 г. Но наркотрафикът винаги е бил на дневен ден в работата на митничарите. \"Първият ми случай е около 1992 г. Задържах семейство - мъж и жена с три деца, които в резервната гума имаха 5 кг хероин\".Една от най-важните стъпки при установяването на наркотрафик е селектирането на автомобила. \"Това става по всякакъв начин - по поведението на шофьора, как ходи. С течение на времето един служител си изгражда ясни критерии и знае всяко едно движение на пътника дали е адекватно или не\", казва Соколов. Освен с психология, митническите служители боравят и с технически средства. За миналата година са извършени около 18 хиляди проверки със специален рентген. Има и куче, но то все още не се е разписало, добавя той.През 2018 г. митниците са задържали над 16 000 кг наркотици и прекурсори. През изминалата година най-често трафикантите се опитват да прекарат марихуана - задържаното количество е 240 кг. Нарушителите са предимно мъже, най-вече българи. По-малко са тези с турско гражданство, като голямата част от всички установени трафиканти са европейци.", "date": "2019.03.05", "title": "По-защитени заедно: Кой се бори с наркотрафика през границата ни"}
{"url": "https://offnews.bg/temida/vidin-na-kosam-ot-vzriv-predotvratili-palezh-na-gpu-698762.html", "text": "Палеж на граничното полицейско управление във Видин, който щял да вдигне във въздуха целия град, е предотвратен от полицията и прокуратурата. Това съобщиха зам.-главният прокурор Иван Гешев и главния секретар на МВР Ивайло Иванов. Двама мъже са се опитали да проникнат в ГПУ, но избягали след като забелязали секретния пост на полицията. На мястото имало 10-тонна цистерна, а срещу сградата се намира и бензиностанция. Ако палежът е бил осъществен, градът е щял да гори цяла седмица, посочи зам.-главният прокурор.В автомобила на двамата задържани са открити 8 туби с бензин, към тях било прикрепено пликче със запалително вещество. Мъжете носели и спринцовки, с веществото в които да подсилят взривоопасната смес. Преди няколко месеца беше запалена кола на разследващ полицай във Видин, по същото време е извършен палеж и на апартамент. Все още не разполагаме с категорична информация на какво се дължат тези действия. Възложено ни беше от главния прокурор на мен, главния секретар на МВР и министър Маринов да се предприемат действия по анализ и да се сформира щаб за работа по този случай, защото това по същество представлява директна атака срещу държавата“, обясни Гешев.  „Миналият вторник е получена информация от ОДМРВ-Видин и Главна дирекция „Национална полиция“, че ще бъде извършен палеж или на територията на Видин, или на Монтана. Колегите са сформирали екипи на множество адреси, които да осъществяват охрана. Във вторник през нощта, един от тезипостове констатира опит да се проникне на територията на Гранично полицейско управление, разказа още подробности зам.-главният прокурор.", "date": "2019.03.05", "title": "Видин на косъм от взрив, предотвратили палеж на ГПУ"}
{"url": "https://offnews.bg/medii/istinska-vojna-v-mazhkia-otbor-i-neochakvano-predatelstvo-shte-dovede-698763.html", "text": "Тази вечер от 21:00 часа зрителите на NOVA ще станат свидели на нови конфликти в двата отбора на Hell’s Kitchen България – мъжете ще стигнат до истински военни действия, а жените болезнено ще осъзнаят, че пътят към ада е постлан с добри намерения и само една от тях е достатъчна, за да създаде сериозни проблеми в кухнята.След успешно приключената от женския отбор вечерна резервация в последния епизод и провала на мъжкия отбор, довел до изгонването на първия участник от състезанието – Даниел Дупинов, шеф Ангелов ще направи показно на отборите какво значи концентрация и как една грешна стъпка може да се окаже фатална. Мистичното изпълнение на нестинарите ще отключи сърцата на участниците и ще им даде сериозен урок по поведение в кухнята, за да успеят.Дневното предизвикателство на шеф Ангелов ще постави основни готварски умения на участниците под въпрос. Дали ще се справят с печенето на месо или само ще се забавляваме с показното на Петко по майсторлък на скарата тепърва ще разберем? Ще има и един участник, който ще се радва искрено на първата си победа, а дали „сините“ или „червените“ ще грабнат приза за „по-добър барбекюрист“ ще видим довечера по NOVA. Едно е сигурно – спечелилите ще празнувант, а на загубилите ще им стане доста люто и горещо.Ще се огънат ли жените под тежестта на поръчките и кой наистина ще провали отбора ще стане ясно тази вечер. Мъжете пък ще ни провокират с истински вражески действия, предателство в отбора и нов фаворит на шеф Виктор Ангелов. В крайна сметка гостите на ресторанта ще останат доволни, но един от професионалистите ще спечели заслужения гняв на шеф Ангелов и ще се окаже изненадващо в редиците на номинираните. Кой е той и защо шеф Виктор Ангелов реши да даде урок на един от участниците, ще узнаем тази вечер в Hell’s Kitchen от 21:00 часа по NOVA.Актуални новини ще откриете на , както и на  на предаването.", "date": "2019.03.05", "title": "Истинска война в мъжкия отбор и неочаквано предателство ще доведе до втора номинация в Hell’s Kitchen България"}
{"url": "https://offnews.bg/obshtestvo/roditeli-tarsiat-podkrepa-za-sazdavane-na-spetcializiran-obrazovatelen-698804.html", "text": "Родители на деца с аутизъм търсят подкрепа за създаване на първия специализиран образователен модел за  българските деца с аутизъм и техните учители в общообразователното училище. Сдружение Образователно равенство - Аутизъм е основано от родители, учители и приятели на деца с разстройства от аутистичния спектър в България.\"Ние произвеждаме образователни ресурси и публикации, инициативи за набиране на средства, обучения, терапевтични интервенции и проекти, насочени към защита на гражданските права на децата и младите хора със специални нужди, борба със социалната стигма и подпомагане на ефективното образование и интеграция на децата и младежите с различия в ученето\", обясняват от сдружението.Сдружението набира средства за Пилотен иновативен проект за внедряване на адаптирана образователна програма в училище, насочена към деца с разстройства от аутистичния спектър (РАС) в предучилищна и училищна възраст.Новият образователен модел ще бъде апробиран в начално Прогресивно училище, с потенциал въвеждането му в общообразователни училища в бъдеще.Програмата цели да насърчи приобщаваща и подкрепяща учебна среда, която, в крайна сметка, ще даде възможност на децата да участват в (ре-) интегриране в неспециализирани държавни училища. Експертен екип ще приложи за компактен брой деца в столично училище утвърдения в международната практика модел Competent Learner Model (CLM).Иновативният пилотен проект се осъществява съвместно с Нов български университет, Института за прогресивно образоване и Фондация „Помощ на лица с проблеми в развитието“, за да се осигури двугодишно обучение на двама обучители и трима CLM практикуващи специалисти, които ще стартират новата образователна програма с децата в Прогресивното училище от септември 2019 г.За да помогнете, можете да изпратите дарителски SMS с текст на латиница  DMS RAVENSTVO на номер 17 777 (за абонати на Telenor, VIVACOM и A1) или чрез другите опции, достъпни на Повече информация можете да получите и от Фейсбук страницата на .", "date": "2019.03.05", "title": "Родители търсят подкрепа за създаване на специализиран образователен модел за деца с аутизъм"}
{"url": "https://offnews.bg/tenis/agasi-oshte-go-mozhe-legendata-pokaza-na-grigor-kak-se-biat-returi-698765.html", "text": "Живата легенда в мъжкия тенис Андре Агаси все още го бива. Американецът очевидно изпитва желание за игра, след като стъпи на корта и се изправи срещу Давид Гофен., докато чака Григор Димитров и екипа му да се приготвят за тренировка. Докато беше активен тенисист, американецът се славеше като играчът с най-добър ретур в света.Иначе българинът е близо до завръщане в игра. Димитров, който не е играл от януари, се готви усилено за стартиращия турнир от сериите Мастърс 1000 в Индиън Уелс, САЩ.Българинът пристигна на американска земя още миналата седмица, а от днес в тренировките му се включи и Агаси.", "date": "2019.03.05", "title": "Агаси още го може, легендата показа на Григор как се бият ретури"}
{"url": "https://offnews.bg/futbol/mesi-s-bolki-v-bedroto-barsa-shte-go-pazi-za-shampionskata-liga-698767.html", "text": "Суперзвездата на Барселона Лионел Меси продължава да изпитва болка след победата над Реал Мадрид (1:0) в събота, пише испанският \"Марка\".По време на Ел Класико аржентинецът видимо имаше дискомфорт в бедрото, което му създаваше проблеми през миналия сезон. Лео не криеше болката си и на няколко пъти показа с жестове, че не се чувства добре.Меси все пак доигра мача през уикенда, но нападателят беше далеч от най-добрите си дни. Според мнозина причината се крие именно във физическата болка.Аржентинецът избягваше спринтовете и предпочиташе да подава топката за своите съотборници, вместо да я търси за завършващ удар.Според испанския медиен гигант Лео ще пропусне съботния шампионатен мач с Райо Валекано, за да бъде напълно готов за реванша с Олимпик Лион в Шампионската лига идната седмица.", "date": "2019.03.05", "title": "Меси с болки в бедрото, Барса ще го пази за Шампионската лига"}
{"url": "https://offnews.bg/obshtestvo/pochina-produtcentat-na-predavaneto-sabudi-se-vesela-toteva-698759.html", "text": "Почина журналистът и тв продуцент на предаването \"Събуди се\" Весела Тотева, съобщи Нова телевизия. Весела има дългогодишна кариера в медиите - преди Нова работеше в bTV. Автор е на книгата \"Падение и спасение: Изповедта на една хероинова наркоманка\". В нея тя описва от първо лице борбата и спасението си от тежка наркозависимост.\"Никога не съм се влюбвала и никога не съм обичала много, страстно, лудо, до смърт. Сърцето ми никога не е плакало, разкъсано от любовна мъка... не съм плакала за мъж... не съм мислела, че ще умра след раздяла. Никога не съм срещала любовта, онази, спираща дъха ти, разтуптяваща сетивата ти, замъгляваща мозъка ти, любовта, пред която си готов да паднеш на колене и да виеш от болка, защото знаеш, че я губиш... никога не съм обичала никой друг, освен хероина... любовта на живота ми\", пише авторката.Разделя се завинаги с дрогата и се посвещава на превенцията на наркозависимостите сред учениците. През 2017 г. основава фондация \"От другата страна\" заедно с близките си приятелки - тв продуцентът Марта Евтимова и водещата Ирина Тенчева. Фондацията работи по информационни кампании в училищата по темите с наркотиците и насилието.Редакцията изказва съболезнования на близките на Весела!", "date": "2019.03.05", "title": "Почина продуцентът на предаването 'Събуди се' Весела Тотева"}
{"url": "https://offnews.bg/analizi-i-komentari/ia-da-mrem-po-dobre-698770.html", "text": "Може да ви звучи абсурдно, но най-големият тарикат в тази държава е... самата държава. Тя винаги ще намери начин да прецака съвестните и честни данъкоплатци. С аргумента, че всъщност защитава техните права. Понякога даже прилага един и същи номер по няколко пъти – като с пенсиите например.Всъщност в най-новата българска история няма настоящ или бъдещ пенсионер, който да не е бил или да не му предстои да бъде прецакан. Независимо колко съвестно се е осигурявал, независимо колко внимателно си е правил сметката как да има достатъчно пари за спокойни старини. Държавата винаги ще измисли как да го ощети, като промени закона набързо, на тъмно и некадърно.Последните прецакани „щастливци“ са от тази година. По признанието на НОИ пенсиите на 37% от хората, които ще се пенсионират, ще бъдат по-ниски от очакваното. Това се случва, благодарение на “лека” промяна в закона, приета от депутатите незабелязано в края на миналата година.За какво става въпрос?До 2000 година пенсията се определяше на основата на средната заплата от три последователни години, избрани от осигурения измежду последните 15 години трудов стаж. Нямаше никакво значение колко си внасял в НОИ през всичките години, когато си работил. Може цял живот да си се осигурявал на минимума и в последните три години да си минал на космически суми, законът повеляваше пенсията, която НОИ ти дължи доживот, да се определя от точно тези три „златни“ години, ако ги избереш. За всеки е очевидно, че това е крещяща несправедливост. Но тя бе закрепена в закон. И мнозина се възползваха от нея.В един момент политиците се усетиха и промениха закона така, че от 2000 г. насам вече всеки лев, внесен във НОИ, има тежест при определяне на пенсиите. Внасяш ли високи осигуровки, ще получаваш по-висока пенсия. Скатаваш ли се – ще имаш ниска пенсия. А, НОИ ще признава стажа до и след 2000 г., макар и по различна формула на изчисляване на пенсията за двата периода. Министри и депутати тогава се надпреварваха да ни убеждават, че новата система е възможно най-справедливата и повече няма да се правят промени. Така всеки ще може да си направи сметката в дългосрочен план.Да, ама не!През 2015 г. бе направена поредната промяна в закона – според нея от 2019 г. ще се елиминира изборът на трите най-благоприятни години преди 1997 г. и вече ще се брои целият стаж. Макар да беше сравнително справедлива тази промяна ощети още една група пенсионери.Но и това не е всичко. В края на миналата година, със закона за бюджета на държавното обществено осигуряване и без никакъв дебат, бяха зачеркнати и годините между 1997 и 2000 г. От първи януари на настоящата година вече се брои само осигурителният доход след 2000 г. Кой какво е плащал като осигуровки преди това, няма никакво значение.Така се стигна до парадокса на пенсиониралите се след 1 януари 2019 г. да им се признават 40 години трудов стаж, но за определяне на размера на пенсията им да се взема заплатата им само за последните 20. Аргументът – в НОИ нямало точни данни за осигуровките отпреди 2000 г.?!? Интересно как тогава са определени пенсиите на сегашните пенсионери?Управляващите представят най-новата промяна като сериозно улеснение за хората, на които предстои пенсиониране, тъй като не им се налага да тичат по бившите си местоработи да търсят удостоверения за стажа си. Както се казва, пази, Боже, държавата да се загрижи за теб! Със сигурност мнозина биха предпочели да си причинят това главоболие, но да получават малко по-висока пенсия, нали?Цинизмът на НОИ стигна дотам „да успокоява“, че „само“ 37% от пенсионерите щели да бъдат ощетени. 62% всъщност щели да са с по-високи пенсии. Що за перверзна логика е това?! Кое дава право на държавата да се разпорежда така безпардонно с личните пари за пенсия на хората? Във всяка друга област на това му се вика кражба! Даже грабеж, като се има предвид, че се ощетяват хиляди граждани за години напред!Много по-справедливо би било да се даде правото на избор – пенсиите да изчислят и по едната, и по другата формула и осигуреният сам да посочи по кои правила иска да се пенсионира – по новите, или по старите. Интересното е, че дори за престъпниците важи правилото, че при определяне на присъдата им ще се прилага най-благоприятният за тях режим, ако докато тече делото, законът бъде променен. Но не и за пенсионерите!А и кога държавата ни е давала право на избор?Помните ли как искаше да национализира всички пари от личните осигурителни партиди в частните пенсионни фондове и да ги налее в НОИ? Пак с аргумента, че ще се погрижи по-добре за тях. Пак без дебат и изчисления. Пак през допълнителните и заключителните разпоредби на закона за бюджета. Изобщо, всеки път, когато на държавата й потрябват пари, тя посяга към спестявания, които не са нейни. И всеки път, когато трябва да изпълни своя ангажимент към поверилите й парите си за старини, тя абдикира.Таванът на пенсиите например, който трябваше да е паднал преди много години, все още си стои. И периодично се обещава, че той ще бъде премахнат. Някога, но не сега! Последно това трябваше да стане от 2019 г., но не би! Аргументът тук също е сърцераздирателен – някои пенсионери щели несправедливо да получават по-високи пенсии от полагаемите им се. Затова нека всички да получават по-ниски пенсии от полагаемите им се! Държавата не може да хване тарикатите, затова наказва коректните граждани.Всички тези промени не засягат онези, които са започнали работа след 1 януари 2000 г. Засега! Техните пенсии би трябвало да се определят по новия ред и на база на събираната в НОИ електронна информация за реално внесените пари за пенсия. Но и те не могат да бъдат спокойни. Кой знае какво ще им скимне на депутатите и НОИ, докато дойде техният ред за пенсия. Мога да се обзаложа, че и те ще бъдат прецакани. Просто още не знаем как.", "date": "2019.03.05", "title": "Я да мрем по-добре!"}
{"url": "https://offnews.bg/politika/siderov-kam-medvedev-mnogo-pozdravi-na-putin-698774.html", "text": "Този път не трябва да допуснем външен пръст да спре газовия поток и АЕЦ „Белене“.Това заяви Волен Сидеров след срещата с руския премиер Дмитрий Медведев в Народното събрание. Сидеров определи Медведев като изключително интелигентен и проницателен човек. По време на разговора руският премиер е коментирал по ироничен и дипломатичен начин, че България се е отказала преди години от „Южен поток“ и АЕЦ „Белене“. Партия АТАКА винаги е подкрепяла тези важни за страната ни проекти, но те бяха провалени с външна намеса. Ако бяха осъществени, брутният вътрешен продукт щеше да е скочил с 20%, а икономическият ръст на България да е поне двоен.„Не знам как ще завършат преговорите. Като част от управляващото мнозинство в парламента ще направя всичко възможно, за да се реализират. „Турски поток“ да минава през България, а не през Гърция. Според мен Ципрас беше в Москва, за да осигури преминаването на газовия път през Гърция, което означава България да бъде пренебрегната отново. Ако ние извоюваме „Турски поток“ да минава през България, това ще е все пак някакъв вариант на „Южен поток“, изгоден за нас, и ставаме стратегически много по-важна държава. Дано някой външен пръст отново не се намеси да го спре”, заяви Сидеров. „Вярвам, че днес имаме правителство и премиер, които водят по-балансирана политика и ще удържат националния интерес”, добави той.„България да се еманципира и да започне да гледа интереса си. Да паднат тези нелепи санкции на ЕС срещу Русия и да се нормализират икономическите ни отношения, за което аз работя”, коментира още Сидеров. Той е категоричен, че ако АТАКА има представител в Европарламента, ще работи именно за това – да паднат санкциите срещу Русия и отношенията Европа – Руската федерация да бъдат нормализирани.На въпрос за посещението на Столтенберг у нас Сидеров коментира: „Чувам и разбирам по неформален начин за някакви амбиции на НАТО, сещайте се САЩ, да станем едва ли не фронт срещу Русия, т.е. тук да бъдат разположени ракетни установки, дори и с ядрени глави, както вече публично поиска лобистът на НАТО у нас Соломон Паси. Моят съвет към правителството е да бъде много внимателно към всички предложения”, подчерта Сидеров.В заключение той заяви, че България трябва да развива отношения с Русия, защото е изгодно за нас. „Въпросът е да престанем да се плашим с Русия като с Торбалан. Да започнем да действаме разумно. Няма какво да си правим илюзии, друг не може да построи АЕЦ „Белене“, освен руския концерн „Росатом“. Такава същата започва да се строи в Унгария, която е член на НАТО и ЕС, така че няма нищо страшно”, завърши пред Сидеров.При изпращането на Медведев Сидеров прати лични поздрави на президента Путин.", "date": "2019.03.05", "title": "Сидеров към Медведев: Много поздрави на Путин!"}
{"url": "https://offnews.bg/obshtestvo/majkata-na-obvinenia-za-ubijstvoto-na-saprugata-si-vav-varna-kremena-698805.html", "text": "Майката на Борислав Николов от Варна, обвинен, че е пребил до смърт съпругата си, заяви, че когато двамата със сина ѝ тръгнали от апартамента, жената била адекватна и дори блъснала вратата след тях. От прокуратурата съобщиха, че престъплението е извършено на 24 февруари. Двойката сключила брак преди няколко години, но имали семейни проблеми и били в развод. Във фаталната вечер между тях избухнал пореден скандал. След като оставил съпругата си в безпомощно състояние, Борислав позвънил на майка си и я повикал да дойде, за да му помогне да изнесе багажа си. След това майка и син напуснали жилището, без да се интересуват за състоянието на пребитата жена.Николов беше арестуван, а Апелативният съд потвърди наложената му мярка \"задържане под стража\".Майката на Борислав твърди, че е отишла в квартирата на сина си и неговата съпруга около час след скандала между двамата, за да му помогне да си изнесе вещите.\"Кремена беше абсолютно адекватна. Заклевам ви се в най-святото – в сина си. Защото казаха, че едва ли не аз съм я прескочила и съм излязла\", заяви пред bTV майката на Борислав Силва Ангелова.Тя разказва, че в жилището видяла обърната масата за хранене и два стола, а Кремена имала само малка рана на горната устна.\"Но това не значи, че е в безпомощност. След като разговаря с мен, ние тръгнахме, тя така блъсна външната врата, защото е метална, ние бяхме в асансьора, и се заключи\", казва Силва.Тя твърди още, че след като с Борислав пристигнали в дома ѝ, той провел няколко разговора по телефона със съпругата си. \"И той казва Кремена, ще се видим с теб във вторник на делото. Това бяха последните… и аз го чух това\", казва тя. Адвокатът на Борислав пък посочва, че има вероятност апартамента, в който е открито тялото на Кремена, да не е местопрестъплението, а тя е могла да излезе някъде. Майката на Борислав е категорична, че двамата не са се карали пред нея, а за развода им тя разбрала едва десетина дни преди смъртта на Кремена. Заключението на съдебната експертиза е, че жената е починала от масивен кръвоизлив в мозъка след множество удари в главата. Според прокуратурата тезата на защитата, че може сама да е излязла, е несъстоятелна.", "date": "2019.03.05", "title": "Майката на обвинения за убийството на съпругата си във Варна: Кремена беше адекватна, когато тръгнахме"}
{"url": "https://offnews.bg/drugi/balgarin-ne-spira-da-zhane-uspehi-na-gejming-turniri-po-fifa-19-698771.html", "text": "Иван Чуров постигна огромен успех в гейминг турнирa на най-играния футболен симулатор FIFA 19. На квалификациите eChampions League, които се проведоха в събота и неделя, българинът се пребори с някои от най-добрите играчи.Във финала Чуров, който се състезава с псевдонима \"night_watch\" победи белгиеца, който е представител на френския Лил - Gilles.Българинът изказа радостта от успеха си в официалната си страница в социалната мрежа Фейсбук:\"\".Българинът ще бъде основен анализатор на турнира по FIFA 19 в островния град-държава в Югоизточна Азия.", "date": "2019.03.05", "title": "Българин не спира да жъне успехи на гейминг турнири по FIFA 19"}
{"url": "https://offnews.bg/obshtestvo/ot-2021-g-spirame-da-mestim-strelkite-na-chasovnika-698760.html", "text": "От 2021 г спираме да местим стрелките на часовника. Мнозинството от българските и европейските граждани ясно казаха, че смяната на времето с един час напред и назад им влияе отрицателно. Евродепутатите се обединихме зад гражданите и поискахме това въртене на часовника да спре от 2021г., коментира Ева Майдел по повод гласуването на позицията на Европейския парламент по темата. Искаме тази крачка към хармонизирано време да бъде възможно най-безопасна, както за гражданите, така и за вътрешния пазар. В тази връзка се радвам, че в транспортната комисия се одобри създаването на координационен механизъм с който държавите да синхронизират времето.Този механизъм бе предложен от Комисията по вътрешен пазар, в която бях докладчик за групата на ЕНП.“, коментира Ева Майдел„Ясно е, че ако преди време аргументите за въвеждането на зимно и лятно часово време са били най-вече заради икономии на електроенергия, то днес тези икономии са незначителни, взимайки предвид технологиите на всички електроуреди за намаляване на консумацията на енергия.“, добави българският евродепутат ", "date": "2019.03.05", "title": "От 2021 г. спираме да местим стрелките на часовника"}
{"url": "https://offnews.bg/analizi-i-komentari/zashto-edin-potomstven-hlebar-ot-kvartal-mogilata-v-kiustendil-otgovar-698791.html", "text": "Почитаеми професоре Дайнов,Преди доста години, пишейки за додекафонията, Игор Стравински казва – „Не мога да разбера защо додекафониците свалят белезниците на тоналността и закачат на тяхно място 50-килограмови топузи“.Ние днес се намираме в епохата на някаква нова свобода – свобода, в която декларираме ценностите си – толерантност, равноправие и така нататък.Но сме готови да убием с тъп трион всеки, който не споделя нашите представи за толерантност, равноправие, свобода…„Аз съм либерал и ще разстрелям всеки, който не е либерал“…Започвам с това писмото си към вас и говоря на вие, въпреки че се познаваме и сме, смятам, по-скоро приятели, отколкото врагове.Завчера един текст на Ивайло Дичев ме провокира да напиша отговор.Този отговор ме въвлече в един малък скандал, в който се намесихте и вие.За това приемам голямата ви  като продължение на скандала и припознавам себе си в някои определения – например – в онези, които „чуха само провинция“, или пък в онези, които са, вероятно „националисти, консерватори“ и така нататък.Абе с други думи, онези, които се намират в „скотско състояние“ по думите на цитиран от вас, но неназован по име колега от НБУ.Преди повече от 20 години баща ми (лека му пръст) притежаваше баничарница в центъра на Кюстендил. Семейството ми е съставено от потомствени хлебари и самият аз бачках там – продавах и печах банички. В свободното време, в което нямаше клиенти, пишех музика. На едни мазни нотни листа си нахвърлях някакви идеи.Тогава и през ум не ми е минавало, че някой ден ще седя и ще пиша отворено писмо на мастит български професор, гуру на либералните кръгове у нас – от социални до политически такива.Та, докато пишех разни идеи и продавах банички, разбрах едно – можеш спокойно да се намираш тялом на едно място, а духом – на друго.Това много ми помогна по-късно, когато започнах да се занимавам с други неща, там, където често ми се налагаше да слушам цели речи, които имат смисъл толкова, колкото аз съм състезател по художествена гимнастика.Но да се върнем на вашия текст.Приемаме, че вие сте селянин от Миндя, а аз – хлебар от Кюстендил и продължаваме да говорим за текста на Дичев, за доктрините и за провинцията и глобалния свят.Докато продавах банички, неколкостотин метра по-нагоре, на същата улица (Цар Освободител сега и Ленин по стар стил) един мой съгражданин се е канел да нарисува поредната си картина.А днес същият този мой съгражданин е единствения официално номиниран за Оскар българин – Теодор Ушев.Виждате ли какво нещо е иронията на съдбата – докато продаваш две банички със сирене, някой получава номинация за световна награда.Да, да, знам, че сега ще кажете, че номинацията на Тео Ушев не е българска, че той живее в Канада, че това само потвърждава вашата теза.Така е.Но, от друга страна, филмът на Тео е по разказ на български писател (Георги Господинов) и по музика на българска банда (Котарашки).Е, как мислите – българска или не е тази номинация.Аз казвам, че е българска.Тео ако иска да го отрече, нямам против.Казвате, че текстът на Ивайло Дичев ни „призовава да имаме конструктивно отношение към българите зад граница“.Ето ви го „конструктивното отношение“ в няколко изречения:“Страни като нашата са твърде малки, за да имат сериозно участие в световните неща – нито голям филм ще направим, нито скоро ще спечелим футболен шампионат.”Ето на това му викам „конструктивно отношение“.НИ КО ГА!!!И точка!!!Добре де.Да помислим малко.Вие в Миндя говорите ли толкова категорично?Щото ние в Кюстендил сме толкова категорични, само когато иде реч да пием по ракия в някоя кръчма.Имали ли сме „сериозно участие в световните неща“? Аз твърдя, че сме имали. Ако не вярвате, да ви напомня, че над 20 български музиканти са концертмайстори в най-големите световни оркестри.А тази Нова година, ако сте гледали в Миндя концерта на Виенска филхармония, сте забелязали, че на първи пулт на първи цигулки имаше една дама. Е, дамата се казва Албена Данаилова и е българка. Странно, нали. Или това не е „световно нещо“?Казвате, че сте заминал за Миндя, защото „София е най-тежката провинция в цялото ни отечество“ и че в столицата има масив от хора, които са някакво общество, „вечно гледащо останалите с подозрението, че ей сега ще го изпратят да си измие врата“.Почти съм съгласен с вас.Видях как вчера реагира вашата приятелска листа във Фейсбук, след като написахте няколко изречения за моята скромна персона.Да ви напомня ли няколко от тях?„Гладен, недооценен и с наднормено тегло“ (ако па ми обясните как съм хем гладен, хем с наднормено тегло, ще съм ви благодарен до края на дните си).Да, прав сте. Има такива хора. Днес те са си направили дори коалиция. Тя се нарича… знаете как. Вие сте ѝ привърженик.Впрочем за едно съм ви благодарен. Малко по-надолу в текста ви излиза тезата, в която винаги съм бил убеден – „Няма как, застанал с кални кондури на жълтите павета, да се гордея със Симеон Велики“.Между другото се оказах прав. Бях убеден, че текстовете, които се публикуват от дузина „либерални“ мислители, се дължат на фройдиската сублимация. Нали помните – когато сексуалната енергия (по Фройд) се трансформира например в творческа.Та и нашите либерални мислители извършват същото – фактът, че държавата ни се управлява лошо за либералния елит, означава, че трябва да отречем цялата си история, култура, наука, спорт.Всичко.Защо?Защото си избираме гьонсурати, за да ни управляват.И затова започваме с мантрите – „ние сме много зле, не сме участвали в изобретяването на компютъра, не сме създали нищо, ние сме недостойни“.А утре ще се окаже, че любимата на вашите колеги и приятели коалиция ще направи някой „трик“ и ще влезе в управлението.И тогава аз ще се смея безутешно отново, защото изведнъж ще сменим отправната точка. Айде, нема нужда – както казват при нас в Кюстендил. Дайте да си говорим сериозно.Викате, че сте обходил света.Е, аз не можах.Плащам ипотеки, дължа пари на Топлофикация, а за целия си мандат като общински съветник не отидох нито веднъж в командировка (това не е привилегия за опозицията в СОС, а и, честно казано, бих отказал).Но съм ходил в Испания (имам роднини имигранти), в Италия (имам роднини имигранти), а сега ще ходя и до Англия (и там имам роднини имигранти).И навсякъде съм забелязал, че хората се гордеят с най-дребни и незначителни неща. Една миниатюрна чешмичка е туристическа атракция и културен феномен. А ние – ние гледахме българин в Кодак Тиътър преди седмица и се скъсахме да обясняваме, как той не е взел Оскар, как е господин никой, как, понеже е излязъл с българското знаменце, е едва ли не новия Волен и Чуколов накуп.Е, ако това ви е представата за „обективната истина“, мерси – предпочитам да не я приемам.И стигаме до най-важното – дали вие сте „космополит и нихилист“ – това си е ваша работа. Аз в рамки не ви слагам и не мисля, че е редно. Не ме слагайте обаче сред „националисти и консерватори“, защото, колкото и странно да ви прозвучи, аз се намирам за… либерал. Но либерал, който изповядва максимата „единни в многообразието“, а не такъв, който търси възстановяване на интернационала.Всички сме различни.И слава богу.Ако бяхме еднакви, сега нямаше да си пишем отворени писма за радост или ужас на четящите.Професоре, това писмо стана дълго. И ще го завърша така.Да допуснем, че не съм прав. Да допуснем, че аз съм един мерзавец, един кюстендилски негодник, който на всичкото отгоре е и консерватор, патрЕот и каквото още се сетите. Имам едно последно питане. Ако се съберем накуп около 7 милиона души. И започнем да си повтаряме колко сме зле, колко сме незначителни и как никога нищо няма да направим… Та ако го направим, това ще ни помогне ли? Помислете върху това и попитайте вашите комшии в Миндя, когато седнете на по ракийка в хоремага.Аз лично избирам път номер две. А той е свързан с това да познаваме, ценим и съхраняваме живо нашето изкуство и култура. Впрочем, както знаете, уважението ми към вас е огромно и ви цитирах в дисертацията си. В нея разказвам за единствените дисиденти у нас – ъндърграунд рок групите от началото на 80-те години. Попитайте либералната си дружина къде е била в началото на 80-те и какво точно е правила в знак на несъгласие с комунизма.Като оставам с уважениеВи поздравявамВенци Мицов – потомствен хлебарот квартал Могилата – Кюстендил", "date": "2019.03.05", "title": "Защо един потомствен хлебар от квартал Могилата в Кюстендил отговаря на един селянин от Миндя"}
{"url": "https://offnews.bg/kultura/sofia-film-fest-spetcialna-prozhektcia-pochita-pametta-na-ivajlo-kraj-698761.html", "text": "Специална безплатна прожекция на филма на Димитър Митовски \"ФСБ след 20 години\" ще почете паметта на басиста Ивайло Крайчовски в сряда, 6 март от 18 ч. в Дома на киното.Ивайло Крайчовски, наричан още Пифа, бе дългогодишен музикален директор на \"София филм фест\" и скъп приятел на фестивалния екип, допълват организаторите. Музикантът почина на 21 август 2018 г. на 57 години.Пълнометражният филм по сценарий на Росен Елезов, Димитър Митовски и Стефан Китанов „ФСБ“ е разказ за историята на прочутата формация, създала цяла епоха в българската рок музика.Групата е основана от Румен Бояджиев, Константин Цеков и Александър Бахаров в София през 1975 година. В началото на своята история формацията е студиен проект и записва предимно кавъри, а първият им албум „Non Stop“ е издаден през 1977 година.Две години по-късно следва втори студиен албум – „ФСБ-II“, който съдържа оригинални композиции; тогава към „ФСБ“ се присъединяват барабанистът Петър Славов и китаристът и цигулар Иван Лечев. Първия им албум като квинтет – „Кълбото“, е издаден през 1980 година. Следващият студиен албум „78 оборота“ се появява година по-късно и постепенно „ФСБ“ се превръща в група, изнасяща концерти в страната.През 1983 година излиза следващият студиен албум „След десет години“, който съдържа втори вариант на песента „След десет години“, а също „Пак ще се прегърнем“ и „Ако спреш“. През същата година Александър Бахаров емигрира в Германия. Заместен е от Ивайло Крайчовски. Музикантите избират именно него, защото на прослушването той е единственият басист, който преди да започне да свири, си настройва баса. На следващата година на музикалния пазар излиза „ФСБ VI“.Сред песните са „Зимна къща“, „Не така“ и „Завръщане“. През 1985 година „ФСБ“ прави първите си издадени концертни записи. В реализацията не е използвана многопистова техника. Две години по-късно излиза седмият, последен студиен албум на ФСБ – „Обичам те дотук“. През 1988 година е записана песента „Протегнах две ръце“, през 1989 г. максисингълът – „Няма как“/“Високо“, a също и легендарната песен на промяната „Времето е наше“, записана с участието на Орлин Горанов, Лили Иванова, Ваня Костова, Васил Найденов, Елвира Георгиева и Богдана Карадочева.", "date": "2019.03.05", "title": "София филм фест: Специална прожекция почита паметта на Ивайло Крайчовски от ФСБ"}
{"url": "https://offnews.bg/obshtestvo/dnsk-na-alepu-vsichko-e-zakonno-bagerite-ne-sa-v-narushenie-698776.html", "text": "Няма установени нарушения на плажа \"Алепу\", там не се извършва строителна и монтажна дейност, а само брегоукрепване.Това обяви началникът на Регионалната дирекция по национален строителен контрол - район \"Югоизточен\" Милен Ненчев, цитиран от бТВ. Днес той инспектира на място обекта, след сигнал от граждани, че през почивните дни се излива бетон и е възобновено строителството на вилен комплекс.  Проверката бе предизвикана след сигнал от граждани, че през почивните дни там е възобновено строителството на вилния комплекс и на брега се излива бетон.През януари проверка на строителния контрол установи, че едновременно с укрепване на свлачището е започнало и строителство на курортно селище.След сигнала сега, че се строи през почивните дни, работниците бяха пуснати в почивка. Рано сутринта и последният камион напусна обекта.", "date": "2019.03.05", "title": "ДНСК: На Алепу всичко е законно, багерите не са в нарушение"}
{"url": "https://offnews.bg/sviat/zapochna-novo-razsledvane-sreshtu-donald-tramp-698742.html", "text": "Правната комисия на Камарата на представителите в американския конгрес започна ново разследване срещу президента Доналд Тръмп за възпрепятстване на правосъдието.Председателят на комисията Джерoлд Надлър заяви, че комисията ще разследва и възможна злоупотреба с власт и корупция, но е прекалено рано да се говори за импийчмънт.Като пример за злоупотреба с власт Надлър посочи уволнението на бившия директор на ФБР Джеймс Коми, който ръководеше разследване за предполагаемата руска намеса в президентските избори през 2016 г. и възможeн сговор между предизборния екип на Тръмп и руските власти.Същевременно Доналд Тръмп определи новото разследване като фалшиво, но обеща да сътрудничи, предадоха световните агенции, цитирани от БНР. ", "date": "2019.03.05", "title": "Започна ново разследване срещу Доналд Тръмп"}
{"url": "https://offnews.bg/sviat/pregovorite-za-brekzit-se-vazobnoviavat-v-briuksel-698741.html", "text": "Еврокомисията и Великобритания възобновяват преговорите по Брекзит днес. В Брюксел пристига екип британски експерти за разговори с преговарящия Мишел Барние.Европейският съюз е готов да даде допълнителни гаранции на Великобритания, за да улесни одобряването на споразумението за Брекзит от британския парламент.Премиерът Тереза Мей се опитва да внесе промени с надеждата договорът да бъде одобрен на 12 март. Ако споразумението отново бъде отхвърлено, на 13 март депутатите ще гласуват дали искат излизане от ЕС без сделка. При отказ на 14 март ще се гласува предложение за отлагане на датата за напускане на Съюза.", "date": "2019.03.05", "title": "Преговорите за Брекзит се възобновяват в Брюксел"}
{"url": "https://offnews.bg/112/mnim-inkasator-otkradna-150-lv-ot-vazrastna-zhena-698743.html", "text": "Мним инкасатор ограби възрастна жена в София. Мъжът се представил за служител на ВиК, дошъл да отчете водомерите. Измамникът, който откраднал 150 лева от портмонето на жената, е запечатан от камера във входа на кооперацията, съобщи Нова тв. „Помолих го да ми смени крушката на лампата, защото беше изгоряла. Той ми каза да му дам крушка и аз тръгнах да взема, а мъжът остана в коридора, разказва потърпевшата Надежда Кратункова.По думите й тя забелязала, че в тоалетната е тъмно, а мнимият инкасатор не излиза дълго време. Жената погледнала към входната врата и установила, че е открехната. Отворих си чантата и видях, че ми липсват около 150 лева, разказва разказва още Кратункова.", "date": "2019.03.05", "title": "Мним инкасатор открадна 150 лв. от възрастна жена"}
{"url": "https://offnews.bg/politika/ninova-iazdi-dobre-da-iahne-bial-kon-i-da-varne-bsp-v-parlamenta-rev-698700.html", "text": "Дългият уикенд покрай националния ни празник 3-ти март приключи. Подчертавам това, не защото работещите у нас не знаят, че трябва от днес да са на работа, а заради БСП и нейното напускане на парламента. За голяма част от левите депутати да обикалят около сградата на Народното събрание като астероид около слънцето ГЕРБ е неприемлива ситуация. Най-вече защото не смятат, меко казано, ГЕРБ за слънце. И второ - да кръжат по неясна орбита е доста безмислено занимание. Със или без заплати е битова, не политическа тема, няма спор. Дори тя обаче съдържа опасни от гледна точка на БСП послания. Какво всъщност казват на избирателите си социалистите с несъвсем осъществения план на лидера си Корнелия Нинова да живеят без възнаграждения? Никой не вярва, че ще заприличат на мъченици след продължително съществуване като аскети. Тогава? \"Лъжат, ще си взимат парите\" или \"о, не ги жалете, те и без това крадат\" са двата отговора сред електората. Ако смята да продължи бойкота на парламента, Нинова непременно трябва да намери и поднесе на обществото трети вариант, който да обясни как се живее без пари. Ако не го направи, дори избирателите на БСП да не си задават въпроса в духа на  Христо Радевски \"ти си права, когато съгрешиш дори\", едва ли необходимото разширяване на подкрепата за БСП ще се постигне по този път. Да не говорим за протестиращите за по-високи заплати шофьори, медицински сестри и т.н. - дали ще им хареса посланието на БСП \"елате при нас и ние ще ви научим да живеете само с въздух в джобовете по пътя към по-социално общество\"?  И понеже депутатите от БСП са хора като всички нас, направили са си бюджетите на база поне 4000 лв. на месец, сред тях зрее сериозна съпротива срещу напускането на парламента. А на \"Позитано\" 20 само това му липсва преди евроизборите, които се надява да спечели по пътя към властта в страната. БСП обаче упорито върви по пътеката, която отведе някогашното СДС към това, което е дясното днес. Да си припомним - вторачване във вътрешните проблеми, непрекъснато внушаване на хората, че нищо не зависи от сините политици, че изборите ще бъдат фалшифицирани, непоносимост между личности, неясни каузи и раздори, разцепления, пазарлъци за листи и водачи...Днес към БСП има два въпроса: Кога ще се върнете в парламента? и Кой ще е водач на листата за евровота? Те захлупиха написаните програми \"Визия за България\" и \"Визия за Европа\". Защото БСП изведнъж реши да прави революция, за която няма нито революционери, нито революционна ситуация в страната. Хората чакат пролетта, за да намалеят сметките им за ток и парно и наблюдават сеира, който им устройват политиците. С други думи - задава се повече хляб, зрелища има, а парламентът си работи, сякаш нищо не се е случило, като лявата част в пленарна зала е празна. При това положение изобщо не е ясно защо БСП пропусна шанса да се завърне като победител в Народното събрание. ГЕРБ даде назад за преференциалното гласуване, бави топката за отнемане на парите на депутатите, които не ходят на работа, непрекъснато повтаря, че парламентът може да работи и така, но за всяка власт силната опозиция в зала е важна. Все подхвърлени мостове, по които БСП да мине на бял кон обратно. Президентът Румен Радев даде друг шанс на социалистите да се върнат с достойнство в Народното събрание, като ги призова да го направят. Не стана, а лидерът на БСП Корнелия Нинова не отиде на традиционния прием в Бояна за 3 март. Като добавим и противоречията на БСП с ПЕС и на Нинова със Станишев, столетницата върви уверено към изолация и освен извънпарламентарна, има опасност да се превърне и във фейсбук партия.Защо? ", "date": "2019.03.05", "title": "Нинова язди добре. Да яхне бял кон и да върне БСП в парламента, революция няма"}
{"url": "https://offnews.bg/obshtestvo/slantce-ot-dnes-do-8-mart-malko-prevaliavania-v-sriada-698732.html", "text": "Работната седмица започва със слънце, времето остава топло. Кратко захлаждане и слаби превалявания се очакват тази нощ и утре. Още в четвъртък обаче температурите се повишават отново и на 8-ми март дамите ще се радват на пролетен празник. Максималните температури днес ще са между 15 и 20 градуса, според прогнозата на НИМХ. Край морето ще духа слаб вятър, следобяд ще има повече облаци. Термометрите на брега ще се качат до 17 градуса, а сред вълните от 2-3 бала - до 7 градуса.В планините ще духа от умерен до силен вятър, по върховете дневните температури ще са над нулата - на 1200 метра ще е 8-9 градуса, а на 2000 метра - около 2 градуса. Утре слабото понижение ще свали температурите между 14 и 18 градуса, в четвъртък топлото време ще се измерва и с 22 градуса на места. ", "date": "2019.03.05", "title": "Слънце от днес до 8 март, малко превалявания в сряда"}
{"url": "https://offnews.bg/politika/solomon-pasi-ne-dojde-putin-a-medvedev-tova-e-osnovnoto-698746.html", "text": "Визитите на шефа на НАТО Йенс Столтенберг и на руския премиер Дмитрий Медведев у нас не са нагласени да са през няколко дни, няма умисъл в това. И двамата са достатъчно заети хора, за да нагласят посещенията си да съвпаднат.Това коментира бившият министър на външните работи Соломон Паси по Нова тв. „Столтенберг каза много неща, които знаем и неща, на които обърнахме внимание: за заплахите в Черно море, за хибридните войни, за Западните Балкани, за изключителното усилие на Русия да спре Македония да влезе в НАТО, за кибер сигуронстта и т.н. Най-важното послание, което Столтенберг отправи е, че Русия вече е излязла от ракетния договор със САЩ и трябва да очакваме Русия да насочи ракети към всяка една членка на ЕС и НАТО”, коментира още Паси.Основно във визитата на Медведев е, че не дойде президентът Путин, а премиерът Медведев. За такава среща започна да се говори още миналата година, за 3-ти март, когато се очакваше да дойде Путин за 140-тата годишнина от Освобождението на България, но тя се трансформира във визита на руския патриарх. Тази година пак се трансформира, но във визита на руския премиер. Путин ходи там, където страните са му важни – в Австрия, в Сърбия, Гърция. Това са за него важните страни. В по-малко важните за него страни изпраща министър-председателя”, заяви Соломон Паси.Според него в това има и добра новина, а именно - ако беше дошъл лично Путин визитата щеше да се политизира, а сега може да се говори за нея на много по-експертно ниво.Като втора голяма новина от визитата на Медведев, Паси посочи фактът, че премиерът Медведев е говорил за всичко друго, но не и за диверсификация на енергийните източници. „В момента сме сложили всичките си енергийни яйца в руската кошница и тази кошница става все по-голяма и по-голяма”, каза още той. Според Паси освен от добро въоръжение, имаме нужда и от разнообразие на енергийните източници и преносните мрежи.По думите му добрите отношения между държавите зависят от равнопоставеността и от военния баланс. „Втората световна война избухна, защото имаше огромен военен дисбаланс в полза на Германия и в края на краищата войната се случи. ЕС и общностите за въглища и стомана бяха създадени, за да се контролира въоръжението. \"Студената война\" не се превърна в „гореща”, защото имаше баланс на оръжията”, обясни Паси.Според него в момента има много сериозен дисбаланс и той е видим най-вече от наша гледна точка в Черно море. Затова, по думите на Соломон Паси, имаме нужда от нови военноморски бази. ", "date": "2019.03.05", "title": "Соломон Паси: Не дойде Путин, а Медведев, това е основното"}
{"url": "https://offnews.bg/politika/isliamska-darzhava-s-nad-1200-onlajn-publikatcii-na-mesetc-698775.html", "text": "Над 1200 пропагандни материала са публикувани онлайн всеки месец от Ислямска държава. В резултат над 50 хиляди души, сред които и 5 хиляди европейци, са напуснали дома си и са се присъединили към терора. В Комисията по вътрешен пазар приехме становище, с което правим така, че терористичното съдържание онлайн да става все по-трудно достъпно до пълното му изчезване.“, коментира българският евродепутат Ева Майдел непосредствено след гласуването в понеделник, 4 март 2019 г.В становището си Работната комисия по вътрешен пазар и защита на потребителите, на която Ева Майдел е член и докладчик по досието за групата на ЕНП, посочва важността на трансграничното сътрудничество. „Уебсайтовете в повечето случаи са достъпни от всяка точка на ЕС. Независимо дали сте в България, Испания или в Холандия - можете да влезете в почти всеки уебсайт. Следователно е много лесно съдържание на испански например, в което се обяснява организацията на терористичен акт, да бъде в холандски сайт, където шансовете да бъде открито от органите на реда да са по-малки поради езиковата бариера. В Комисията по вътрешен пазар подсилихме възможността която и да е страна членка, в случая Испания, директно да се свърже с уебсайта и да поиска премахване на съдържанието, като едновременно с това информира холандските органи на реда“, поясни българският евродепутат Ева Майдел.Становището на Комисията по вътрешен пазар ще послужи на Комисията по гражданските свободи като основа за допълнителни разисквания, след което ще бъде одобрена окончателната позиция на Европейския парламент.„Според проучване на Евробарометър над 65% от хората смятат, че интернет не е безопасно пространство, а над 90% от анкетираните са на мнение, че премахването на нелегалното съдържание е важна задача. В Европарламента работим за оправдаването на тези очаквания на гражданите“, добави още Майдел.", "date": "2019.03.05", "title": "Ислямска държава с над 1200 онлайн публикации на месец"}
{"url": "https://offnews.bg/analizi-i-komentari/afis-samo-bsp-gerb-i-dps-vlizat-sas-sigurnost-v-evroparlamenta-698744.html", "text": "БСП, ГЕРБ и ДПС са единствените сигурни претенденти за места в следващия Европейски парламент. Преди месец шансовете на коалицията „Обединени патриоти“ за един мандат бяха под въпрос, а сега единият мандат изглежда сигурен с възможност за нещо повече. Тъкмо обратно е положението на извънпарламентарната десница, която преди месец беше определяна като почти сигурен призьор в следващия европарламент, а сега се е разделила с надеждата дори за един мандат. Това показват данните от проучване на АФИС, проведено от 22-28 февруари сред 1010 лица в 110 гнезда, от които в София – 18,8%; в областните центрове – 34,7%; в другите градове – 20,8%; в селата – 25,7%, уточняват от агенцията на Юрий Асланов. БСП успява да удържа позицията си на лидер с 23,6 но подкрепата за ГЕРБ преминава под психологическата граница от 20% от всички избиратели.Обединените патриоти могат да разчитат на успех, само ако коалицията оцелее в сегашния си обединен формат – нещо, което, предвид на скорошните изявления на нейните лидери и разнопосочните им послания, като че ли е поставено на карта. Евентуалното самостоятелно участие на изборите на трите съставящия партии е обречено на провал. При извънпарламентарните десни ситуацията е съществено различна: механичният сбор на отделните партии надхвърля потенциала на цялото – обединеното дясно. Демократична България получава 1 на сто подкрепа. Делът на потенциалните негласуващи и на онези, които не биха подкрепили никого, намалява.  През февруари продължава процесът на влошаване на масовите оценки за социално-икономическото положение, но тенденцията вече е в ускорителен режим. 61% от хората смятат, че нещата в България се движат в неправилна посока. През декември миналата година този дял е възлизал на 54 на сто. Заедно с това с 4 пункта намалява делът на хората, които смятат, че живеят по същия начин като всички останали, но с 6 пункта нараства делът на онези, които преценяват, че живеят по-зле. Рязко спада и нивото на оптимизма за бъдещето: на въпроса „Как очаквате да живеете догодина?“ – с 6% по-малко са отговорите „По-добре“ и с 5% повече отговорите „По-зле“.Всичко това се отразило на и без това ниското доверие във всички институции. За четвърти пореден месец Народното събрание затваря дъното на класацията с емблематично ниското доверие от 14%, изпреварвайки в негативната класация съда и прокуратурата. Спада доверието във всички останали институции, включително и в тези, които запазват позитивния си рейтинг – Националният омбудсман, президентът и Европейският съюз. Тоталната делегитимация на институциите засяга пряко и косвено и отношението към всичко свързано с държавността и обществените елити. Заподозрени, че обслужват мненията и позициите на елита, са пострадали дори медиите, които също вече се нареждат в числото на структурите с отрицателен рейтинг. Страничен остров на запазващо се доверие остава църквата. 66% са избирателите, които под различна форма се обявяват за смяна на правителството (41% – за извънредни избори незабавно, 20% – за смяна на министрите и 5% а – за нов кабинет в рамките на сегашния парламент). Идеята правителството да се запази в сегашния си формат се подкрепя от едва 20 на сто. През септември миналата година този дял е възлизал на 38 на сто.На фона на всичко това не е изненада, че крайното средство като действие, избрано от опозицията с напускането на парламента, на този етап се ползва със сравнително високо одобрение – 63% – напълно обяснимо предвид на изключително ниското ниво на доверието във върховната институция на властта. Твърде показателно е, че половината от одобряващите това действие дори не са разбрали защо точно БСП е напуснала парламента. Сиреч дистанцирането от дейността на институцията, която не се ползва с одобрението на хората, априори е възприето като нещо положително. Съвсем логично всичко това се трансформира в масова неприязън към статуквото и търсене на подходящ инструмент за протест, което се материализира в предимството на опозицията по повод на предстоящите евроизбори. По всичко личи, че антипатията към статуквото и хаотичното желание за каквато и да е промяна е на път да превърне тези избори в залог за нещо по-голямо, отколкото те представляват като значение за всекидневието на българските граждани.------------------------------", "date": "2019.03.05", "title": "АФИС: Само БСП, ГЕРБ и ДПС влизат със сигурност в европарламента"}
{"url": "https://offnews.bg/futbol/distcipa-pogna-ventci-stefanov-za-izkazvaniata-mu-sled-slavia-levski-698752.html", "text": "Дисциплинарната комисия на Българския футболен съюз ще разгледа изказванията на финансовия благодетел на Славия Венцеслав Стефанов след загубата от Левски с 0:3. Това обяви пред bTV председателят на комисията Юрий Кучев.В неделя след срещата от 24-ия кръг на Първа лига Стефанов каза, че има директива съдиите да помагат на \"сините\" и предупреди, че и останалите отбори ги чакало същото.Пред bTV босът на \"белите\" категорично застана зад думите си и отново не спести остри критики към рефера Станислав Тодоров.\"\", каза Стефанов.", "date": "2019.03.05", "title": "Дисципа погна Венци Стефанов за изказванията му след Славия - Левски"}
{"url": "https://offnews.bg/futbol/georgi-dimitrov-dzheki-zasipa-s-kritiki-as-na-tcska-698751.html", "text": "Една от легендите на ЦСКА Георги Димитров изрази недоволството си от формата, в която се намира футболистът на \"червените\" Жеферсон.\"На този не искам да му споменавам и името. Не знам как въобще са го харесали. Така че, който и друг да играе вместо него, все е по-добре.Взимат му интервю в 15:00 часа, а той казва \"Добър вечер\". След това продължава, че \"всички били срещу ЦСКА\".Показа голямо желание момчето, но такива големи мачове се печелят с опитни, а не с млади футболисти\", каза Димитров, който заяви също и че не разбира защо е бил освободен Станислав Манолев, който премина в Лудогорец.", "date": "2019.03.05", "title": "Георги Димитров-Джеки засипа с критики ас на ЦСКА"}
{"url": "https://offnews.bg/sviat/revoliutcionno-izlekuvaha-vtori-patcient-s-hiv-virus-v-london-698748.html", "text": "Медицински екип е излекувал пациент носител на ХИВ вируса - причинител на СПИН, съобщи в. \"Ню Йорк тайм\".Революционният пробив може да е стъпка към овладяване на глобалната епидемия от СПИН. Това е едва вторият случай от избухването на епидемията с доказано излекуван от инфекцията пациент. Той е посочен само като \"Лондонския пациент\", не се цитират други данни за него.Обнадеждаващата вест идва 12 години след първия успешен случай на унищожаване на ХИВ вируса у заразен човек. Подробности за изследването и лечението ще бъдат публикувани в списание Nature и представени на научен форум в Сиатъл, САЩ.Според учените става въпрос за човек в дългосрочна ремисия. В интервюта много експерти наричат пробива \"лечение\", но е трудно да се даде точно определение на откритието, тъй като са наблюдавани едва два случая, допълва \"Ню Йорк тайм\".И при двамата излекувани пациенти резултатите са постигнати след трансплантация на костен мозък. Интервенциите обаче са били извършени с цел лечение на ракови заболявания на пациентите, а не на ХИВ вируса.Според специалисти лечението с този род трансплантация не изглежда като реалистичен и достъпен до широк кръг пациенти вариант в близко бъдеще. Засега ХИВ заразата се третира с мощни лекарства, които контролират развитието на вируса, докато трансплантациите са рисковани и със солидни странични ефекти, които могат да се проявяват с години.", "date": "2019.03.05", "title": "Революционно: Излекуваха втори пациент с ХИВ вирус в Лондон"}
{"url": "https://offnews.bg/kultura/za-podviga-na-general-stilian-kovachev-treti-epizod-ot-poreditcata-698753.html", "text": "Третият епизод на документалната поредица „Нашите пълководци“ е посветен на човека, чието име е неразривно свързано с битките при Сливница, Пирот, Булаир и Шаркьой. Генерал Стилиян Ковачев е третият български военачалник, който оживява в късометражната поредица на сдружение „Българска история“ и ЗАД „Армеец“.Като юноша Стилиян Ковачев участва в подготовката на Априлското въстание и се налага да се крие чак до пристигането на руската армия. След Освобождението на България той постъпва във Военното училище в първия му легендарен випуск и служи в милицията на Източна Румелия. Съединението заварва 25-годишният капитан начело на дружина, която с началото на Сръбско-българската война е първата изпратена към Сливница. На 5 ноември, вдъхновявяна от своя командир, тя прави прочутия поход, като за 37 часа изминава в дъжд и сняг, през планини, 110 км. Бърза, защото е ясно, че всеки ден е съдбоносен. Самото пристигане на първото подкрепление от Юг, окрилява защитниците на Сливница.Дружината участва и в боевете при превземането на Пирот. От Сръбско-българската война Ковачев излиза с авторитета на командир, който умее да ръководи и да увлича войниците си. След войната Ковачев става последователно командир на полк, бригада и пехотна дивизия, а от 1905 г. е с чин генерал. С началото на Балканската война той повежда своя Родопски отряд, който изминава, понякога по кози пътеки, 220 км и достига Бяло море. По този начин е прекъсната връзката между османските сили в Тракия и Македония.След този успех генерал Ковачев е назначен начело на новосформираната Четвърта армия в Източна Тракия. Тя трябва да охранява брега на Мраморно море и да не допусне турско настъпление в тила на българските армии при Одрин и Чаталджа. Всъщност османското Главно командване възнамерява да направи точно това и на 26 януари 1913 г. турците атакуват при Булаир, а на следващия ден правят военноморски десант при Шаркьой. Османският план е добър, но планът за отбрана е още по-добър. Ковачев остава хладнокръвен и заповедта му е категорична: „Позицията да се задържи. Нито крачка назад!“ Той умело оперира с резервите си и ги изпраща в нужния момент на нужното място. Така е провален последният опит за турско настъпление през войната, която скоро след това приключва.През Междусъюзническата война Четвърта армия заема фронт в Македония и има срещу себе си основните сръбски сили. През юни 1913 г. Ковачев е назначен едновременно и за министър на войната, но няма как да бъде едновременно в София и в Македония, затова остава в неведение за военните действия. Но осъзнал ясно, че съседната му Втора армия отстъпва и открива неговия тил, генералът апелира към правителството да търси дипломатически изход от войната. Това и до днес се тълкува по различен начин – за едни е признак на слабост, за други е израз на гражданска смелост. Генерал Ковачев е отстранен от командването на Четвърта армия и от правителството. По думите на неговия биограф Илия Мусаков: „Генерал Ковачев не беше разбран, не защото не беше ясен, а защото имаше хора, които не искаха да го разберат!“Още любопитни подробности за живота на българския военачалник – вижте във филма.Документалната поредица „Нашите пълководци“ е съвместен образователен проект на сдружение „Българска история“ и ЗАД „Армеец“, който цели да направи родната история интересна и вълнуваща както за по-широката общественост, така и за учениците. Проекът е продължение на първата поредица на „Българска история“ и ЗАД „Армеец“ „Българско военно чудо“, която пресъздаде най-големите военни постижения на армията ни. Филмите бяха представени на открити уроци по родолюбие пред стотици ученици и провокираха страхотен интерес както сред тях, така и сред учителите. Сега обиколката из училищата в страната продължава и с епизодите от „Нашите пълководци“. След като проведоха открити уроци в Лясковец, Велико Търново, Търговище и Плевен, като обиколката продължава.", "date": "2019.03.05", "title": "За подвига на генерал Стилиян Ковачев - трети епизод от поредицата 'Нашите пълководци'  (видео)"}
{"url": "https://offnews.bg/obshtestvo/shofiorite-bez-sindikat-kaniat-fandakova-v-depata-i-garazhite-698747.html", "text": "Недоволните шофьори и ватмани от градския транспорт в София, които са в конфликт със синдикалните организации на КНСБ и Подкрепа, изпратиха отворено писмо до столичния кмет Йорданка Фандъкова.В него те настояват Фандъкова да присъства на следващото заседание на транспортната комисия към СОС, както и да ги посети в гаражите и депата, за да й разкажат лично за проблемите си. В писмото им се казва: Уважаема г-жо Фандъкова, Титлата на кмет на столицата на Република България е не само чест, но и отговорност. Вие сте призвана да защитавате интересите на гражданите на София и в това число влизаме и ние – водачите, наети на работа в управляваните от Вас и Вашата администрация общински транспортни дружества „Столичен автотранспорт“ и „Столичен електротранспорт“ ЕАД. Нещо повече – благодарение на труда ни, и нашата отдаденост към професията, Вие обещавате на милион и триста хиляди софиянци една добра, надеждна и „развиваща“ се транспортна услуга.Като кмет на София, сте длъжна и да следите администрацията и колегите Ви в Столичния общински съвет също да спазват обещанията си. Ние – водачите в градския транспорт, които вече близо месец настоявахме да бъдем чути от Вас, искаме да изразим разочарованието си, че сте провели среща със синдикатите, на която ние не бяхме поканени. Недопустимо е да продължавате и затвърждавате противопоставянето между синдикатите и изразяващите недоволството си служители. На провелото се на 27 февруари заседание на транспортната комисия заявихме, че не одобряваме работата на синдикатите и че не припознаваме техните интереси като наши. И въпреки всичко, Вие решихте да дискутирате проблемите, които ние повдигнахме, недоволството, което ние изразихме и напрежението, което ние изпитваме, с тях, а не с нас.Затова, г-жо Фандъкова, Ви каним най-настоятелно, да присъствате на заседанието на транспортната комисия към СОС на 13.03.2019 г., за да чуете от нас как ние, не синдикатите, разбираме ситуацията. И какво ние – не синдикатите, смятаме за приоритетно, в разрешаването на този проблем. Не можем, и не бива да допускаме градският транспорт, на който софиянци разчитат, да страда, защото Вие и администрацията Ви не съумявате, или нямате желание да проведете с нас адекватен, открит, но и много закъснял диалог, за проблеми, трупащи се вече 10 години.Много неверни твърдения се тиражираха в медиите напоследък, относно колко добри били всъщност доходите и условията ни на труд. Никой от изказалите ги обаче не посмя да каже истината – че цитираните като „приемливи“ суми включват както незаконния извънреден труд, така и липсата на почивки и нечовешкия стрес. Г-жо Фандъкова, елате в депата и гаражите и ще Ви разкажем и покажем какви са ни проблемите. Не заслужаваме ли поне това уважение, след като вече близо месец протестираме мирно, без да нарушаваме транспортното обслужване на София?Заявяваме категорично, че ако искаме да се водят конструктивни дискусии, които наистина да набележат пътя за изваждане на предприятията от налегналата ги криза и да запазим добрият тон, политиканстването и ПР-ът на наш гръб трябва да спрат. За разлика от Вас, г-жо Фандъкова, и колегите Ви в Столичния общински съвет, зад нас не стоят нито политически партии, нито синдикални съюзи с неуместно комбиниращо управленски функции ръководство. Ние представляваме себе си в този разговор. И сме готови да го изговорим докрай, но предпочитаме и Вие да ни послушате!С уважение, водачите на градския транспорт на София", "date": "2019.03.05", "title": "Шофьорите без синдикат канят Фандъкова в депата и гаражите"}
{"url": "https://offnews.bg/analizi-i-komentari/market-links-za-horata-evroizborite-izglezhdat-dalechni-valnuva-gi-b-698754.html", "text": "Политическото пространство е наситено със скандали, така че към момента по една или друга причина евроизборите стоят отдалечени за българските граждани. Има други събития, които привличат вниманието им, заяви Добромир Живков от Маркет ЛИНКС по bTV. Според него голямото противопоставяне на политическата сцена между ГЕРБ и БСП, води до мобилизация и при двете политически сили. ДПС е третата партия, която със сигурност ще вкара евродепутат, добави Добромир Живков. \"При Обединените патриоти предстои да се реши дали ще се явят отделно, така че тепърва предстои да изчислим следващия месец какви ще са нагласите и шансовете на партиите там поотделно\", каза Живков.Данните са от съвместно национално-представително проучване на bTV и Маркет ЛИНКС, проведено сред 1018 лица над 18 г., в периода 15-25 февруари по метода на прякото-лично интервю.На първо място по ниско доверие е Народното събрание. Това не е изненадващо, тъй като може да се каже, че парламентът е загубил истинската си роля на самостойна институция, в която се определят и взимат решения в законодателството и редица решени, свързани с управлението на страната.\"За съжаление виждаме, че НС се превръща просто в един инструмент на изпълнителната власт в голяма степен\", обясни той. Каквото се реши в изпълнителната власт и в коалицията, то това бива веднага ретранслирано в момента и това усещане за загуба на самостойност няма как да не повлияе върху нагласите и оценката за работата на парламента от страна на българите, добави Живков. Той отбеляза още, че по отношение на доверието към правителството и нивото на доверие от 27 процента, може да се каже, че то възстановява малко позициите си от 22-23-те процента през ноември.Според него спадът на доверие от началото на годината към президентската институция – от около 60 процента до към 51 процента, се дължат на няколко неща.„На първо място това се дължи малко или много на факта, че президентът започва да звучи по много подобен начин във всяко свое публично изявление, тоест аргументите, които той излага, започват да изчерпват силата си да въздействат, защото ние ги слушаме вече около година”, посочи социологът.Добромир Живков уточни, че говоренето от президентската институция и налаганите вета на различни законопроекти продължават да работят и да поддържат високия рейтинг на президента, но все пак тези действия започват да изчерпват ресурса си да мобилизират и да въздействат. ", "date": "2019.03.05", "title": "Маркет линкс: За хората евроизборите изглеждат далечни, вълнува ги битката ГЕРБ-БСП"}
{"url": "https://offnews.bg/politika/medvedev-udari-parlamentarnia-zvanetc-698755.html", "text": "Министър-председателят на Руската федерация Дмитрий Медведев, който е на двудневно официално посещение у нас, посети тази сутрин Народното събрание и разговаря с председателя на парламента Цвета Караянчева.На срещата присъстваха и народни представители от групата за приятелство между България и Русия.Медведев разгледа пленарната зала и удари парламентарния звънец.След разговорите Караянчева и Медведев положиха цветя пред паметника на Цар Освободител в столицата.Посещението преминава при при изключително засилени мерки за сигурност.По-късно днес Дмитрий Медведев и премиерът Бойко Борисов ще открият Българо-руски бизнес форум в областта на туризма. ", "date": "2019.03.05", "title": "Медведев удари парламентарния звънец"}
{"url": "https://offnews.bg/futbol/interesnite-machove-do-kraia-na-sedmitcata-698773.html", "text": "Един от най-чаканите мачове през тази седмица безспорно е дербито от 25-ия кръг на Първа лига между Левски и Лудогорец.Емоцията ще е голяма, тъй като при успех \"сините\" официално ще се завърнат в борбата за титлата. От дербито ще се опита да се възползва ЦСКА. На \"червените\" им предстои тежко гостувана на Етър във Велико Търново, като домакините са се устремили към място в Топ 6 и ще хвърлят всички сили в мача.В испанската Ла Лига Барселона стои самотно на върха в класирането и ще приеме на своя \"Камп Ноу\" Райо Валекано, като срещата ще може да наблюдавате . Двубоят е в събота от 19:30 часа българско време., докато  с мисъл за реванша от 1/8-финалите на Шампионска лига с Ювентус.На Острова очите ни ще са насочени към стадион \"Емиратс\", където Арсенал приема Манчестър Юнайтед в директна битка за място в Топ 4 и победителят ще направи решаваща крачка към заветната цел. Манчестър Сити пък успя да се добере до върха в класирането на Висшата лига и ще се опита да задържи лидерството с домакинство на Уотфорд. Ливърпул приема Бърнли и също няма право на грешка.В италианската Серия А Ювентус на практика капарира титлата след 2:1 над Наполи на \"Сан Паоло\" и сега трябва да удържи инерцията и срещу Удинезе. Срещата е в петък от 21:30 часа и можете да я наблюдавате .Милан, Интер, Лацио и Рома спорят за две места. През този кръг , ако иска да остане в играта за Топ 4. Друг претендент за оставане в четворката - .Но преди битките в националните първенства, предстои голямото шоу Шампионска лига. Тази седмица ще се изиграят четири от осемте 1/8-финални реванши.  след като в първия мач победи с 2:1. . Немците претърпяха поражение с 0:3 в първия мач срещу \"шпорите\".На същия полюс е и Манчестър Юнайтед, който в сряда трябва да гони пасив от 2 гола срещу ПСЖ, а Порто и Рома ще решат кой има по-голямо желание за победа.", "date": "2019.03.05", "title": "Интересните мачове до края на седмицата"}
{"url": "https://offnews.bg/kultura/accept-s-vtoro-sabitie-v-plovdiv-na-19-maj-698758.html", "text": "На 18 май в Античния театър на град Пловдив метъл пионерите ACCEPT заедно със Симфоничния оркестър на град Пловдив ще „запечатат“ за историята едно много специално музикално събитие.Поради големия интерес и нуждите на продукцията на 19 май ще се проведе и второ събитие с ограничен брой места. И на двете дати вратите ще бъдат отворени в 19:00 часа, а шоуто ще започне в 20:00 часа.Бандата и симфоничните музиканти ще представят около 20(!) хитови метъл парчета от творчеството на ACCEPT в симфоничен аранжимент, както и подбрани класически симфонии, които ще бъдат изпълнени в рок аранжимент.Сред класиките, които ще чуем са Лебедово езеро и 40-та симфония на Моцарт, както и неостаряващите рок химни Metal Heart, Princess Of The Down, Balls To The Wall, Fast As A Shark и много други. Билети за двете дати са в продажба онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.", "date": "2019.03.05", "title": "ACCEPT с второ събитие в Пловдив на 19 май"}
{"url": "https://offnews.bg/ikonomika/zashto-e-naj-dobre-da-izberem-kasov-aparat-na-dejzi-teh-698592.html", "text": "През последните месеци темата за смяна на касовите апарати става все по-актуална във връзка с новата Наредба 18 на Националната агенция за приходите (НАП). Над 400 000 фискални устройства предстои да бъдат подменени и напълно разбираемо темата предизвика много дискусии – всеки бизнес, който продава в брой, има нужда от поне едно такова фискално устройство.Същевременно повечето предприемачи и служители не са специалисти в областта, защото касовите апарати стават все по-комплексни. Пазарът е залят от различни модели. Много от тях имат проблеми, които може и да не бъдат забелязани в началото, но с течение на работата могат да изгубят времето на екипа, да доведат до недоволни клиенти и пропуснати продажби.Въпреки че мнозина възприемат касовия апарат просто като едно устройство, което държим в ъгъла на касата и използваме само при нужда, всъщност става въпрос за един от най-важните елементи в процеса на продажба. И съответно неговата безпроблемна работа може да привлече повече клиенти, да увеличи тяхната удовлетвореност и в крайна сметка – да доведе до повече бизнес.Специалисти в бранша обясниха кои са най-често срещаните проблеми, за които трябва да внимаваме при избора на фискално устройство. По всеобщо мнение при много от производителите има проблеми както със софтуера, така и с хардуера, батерията и капацитета на машината. Сред много собственици на малък бизнес се налага мнението, че моделите на българската компания Дейзи са перфектни по всички показатели.Ето за какво още трябва да внимаваме:Производствени бъговеНякои касови апарати имат производствени бъгове, които може и да не са видими при самото закупуване, но впоследствие могат да доведат до невъзможност да използваме устройството. Ето защо е от важно значение, когато купуваме нов касов апарат, да търсим реномирана марка, в чието развитие и маркетиране са инвестирани сериозни средства и съответно екипът не би си позволил да застраши реномето си с допускане на производствени бъгове.Опасност от блокиранеНякои апарати блокират по-често, което може да създаде редица неудобства по време на работа и да отблъсне клиенти, които иначе са доволни от фирмата и биха направили покупка от нея.Издръжливост на батериятаДългият живот на батерията също не е за подценяване. Дори и устройството да работи перфектно, ако батерията свършва често, то може да се окаже неизползваемо точно когато реализираме важна продажба. Въпреки важността на този фактор, все още има касови апарати, на които батерията се изтощава много по-бързо.„Това може и да не изглежда като най-важния аспект от функционирането на едно фискално устройство, но при интензивна ежедневна работа може да се окаже сериозна пречка за бизнеса. Все пак става въпрос за вашите продажби, които могат да бъдат прекъснати, а клиентите – изгубени. Затова препоръчваме реномирани марки като Дейзи, при които е помислено за този аспект и издръжливостта на батерията е на ниво. Още повече, че при касовите апарати на Дейзи проблемът с блокирането също е решен ефективно“, споделят хора с много опит с различни фискални устройства.Тежест и компактностВ редица браншове е от важно значение също колко тежат и с каква големина са касовите апарати. Изборът на по-лек и по-компактен модел може и да не е първото, за което се замисляме, но би могъл да спести много трудности на екипа в бъдеще.Помислете и за броя на касовите бележкиЕдва ли мнозина са се замисляли, но при различните марки апарати този показател може да варира много – започвайки от около 300 касови бележки при по-непопулярни брандове и достигайки до 1500 при модели на компании като Дейзи.Колко е здрав?Самата конструкция на касовия апарат също е от значение. Някои модели са направени така, че пластмасовият корпус лесно се чупи и не е надежден. Затова, ако работите в динамична среда, която предполага повече пренасяне на устройството, е добре да помислите и за този аспект.Ами мобилното покритие?Напоследък все по-важно става покритието на апаратите заради променящите се изисквания за постоянна връзка с НАП. В това отношение моделите на Дейзи също се представят много добре и са замислени като модерни устройства, подготвени за мобилната ера. Един аспект, за който вече трябва да се замислят всички производители на касови апарати.Изненадващо нулиране на датата и часаСред останалите по-дребни проблеми, които обаче не са без значение, е например това, че ако не се използват примерно седмица, при някои апарати се нулира датата и часът, тъй като батерията може се е изхабила.В обобщение можем да кажем, че при много от касовите апарати, предлагани на българския пазар, има различни проблеми, много от които могат да се проявят и след закупуването на устройството. Много търговци споделят, че касовите апарати на Дейзи са най-добрите както по отношение на своя софтуер, така и на хардуера си.", "date": "2019.03.05", "title": "Защо е най-добре да изберем касов апарат на Дейзи Тех?"}
{"url": "https://offnews.bg/medii/zhenata-v-zheleznia-kovcheg-po-viasat-history-698695.html", "text": "На 4 октомври 2011 г. строителни работници шокирано откриват човешки останки на изоставен терен в квартал \"Елмхърст\" в \"Куинс\" в Ню Йорк. Останките са толкова добре запазени, че свидетелите първоначално решават, че са се натъкнали на труп от скорошно убийство, но заключенията на съдебномедицинския анализ са коренно различни. Погребано в красиво изработен и скъп железен ковчег, тялото всъщност е на млада афроамериканка, починала в първата половина на 19-и век, още преди Гражданската война и официалното премахване на робството.Коя е била тя? \"Жената в железния ковчег\" следва съдебномедицинския археолог Скот Уорнах и екип от историци и учени, които разследват историята на жената и времето, в което е живяла, разкривайки какъв е бил животът на свободните афроамериканци на Север.Необикновената история можете да проследите по  на 5 март, в 21:55.Снимка: DRG/Viasat World", "date": "2019.03.05", "title": "Жената в железния ковчег по Viasat History"}
{"url": "https://offnews.bg/obshtestvo/sv-joan-balgarin-zaginal-pred-dzhamiata-sv-sofia-v-tcarigrad-698699.html", "text": "Църквата почита днес Св. мъченик Йоан Българин. Като млад по някаква причина той се отрекъл от Христа, но после се разкаял за греха си. За да успокои съвестта си Йоан отишъл в света Гора Атонска и станал прислужник на един духовен старец. Не успял обаче да намери покой, бил унил, печален и мълчалив.Угризенията не го напускали и той отишъл в Цариград, преоблечен като турчин. Така влязъл в джамията \"Св. София\". Тогава започнал да се кристи и моли като християнин.  Разгневените мюсюлмани се нахвърлили срещу него и го питали защо прави така. А той безстрашно изповядал, че е християнин и се покланя на Христа, Който е Син Божий и истински Бог. Друговерците се опитали да го отклонят от неговата вяра, но като се убедили, че тя е непоколебима, те веднага му отсекли главата вън в двора на \"Св. София\". Това станало на 5 март 1784 година, когато Йоан бил на 19 години. ", "date": "2019.03.05", "title": "Св. Йоан Българин загинал пред джамията 'Св. София' в Цариград"}
{"url": "https://offnews.bg/ikonomika/tcvetia-i-rozi-ot-petkova-aetc-belene-moderna-gazoprovodat-peche-698756.html", "text": "Технологията, по която ще се строи АЕЦ Белене, е най-модерната и най-сигурната, а от продължението на газопровода Турски поток през България страната ни ще печели по 397 милиона лева на година. Тази идилична картина нарисува енергийният министър Теменужка Петкова по Нова тв. Вчера енергийните проекти бяха основна част от разговорите с руския министър-председател Дмитрий Медведев, който е на двудневно посещение у нас.Според нея националният ни интерес и политика в областта на енергетиката са много ясно дефинирани и са свързани с това да осигурим сигурността на доставките на енергийни ресурси и да създадем условия за диверсификация на източниците и маршрути за доставка на природен газ, тъй като това на практика означава и енергийна сигурност, конкуренция и конкурентоспособна икономика.Петкова коментира и изграждането на проекта АЕЦ „Белене” и неговата рентабилност към момента.По думите й технологията за изграждане на реактора е най-съвременната и най-сигурната.Според министъра ситуацията днес е много по-различна от тази през 2012 г. , когато беше взето решение за спиране на проекта.До броени дни България ще обнародва поканата за избор на стратегически инвеститор за АЕЦ \"Белене\". Министърът подчерта, че към настоящия момент е налице сериозен инвеститорски интерес към реализацията на проекта. Той е от страна на компанията CNNC - най-голямата държавна ядрена корпорация в Китай. Заявен е интерес и от страна на „Фрамaтом”, Корейската хидроатомна корпорация, „Дженерал електрик” и „Росатом”.Енергийният министър уточни, че липсващата инфраструктура по трасето за „Турски поток” е 484 км и ще бъде изградена от компресорна станция „Провадия” до българо-сръбската граница.И добави, че приходите, които ще се реализират от „Турски поток” за година, са над 397 млн. лв., което означава, че до 2039 г. България ще си възвърне инвестицията в проекта.", "date": "2019.03.05", "title": "Цветя и рози от Петкова: АЕЦ Белене - модерна, газопроводът - печеливш"}
{"url": "https://offnews.bg/politika/demokratichna-balgaria-na-protest-gospodin-medvedev-iadohte-li-ot-ru-698778.html", "text": "Политическото обединение „Демократична България“ проведе протест срещу посещението на руския премиер Дмитрий Медведев в България. Митингът се проведе пред хотел „Балкан“, където премиерите на България и Русия Бойко Борисов и Дмитрий Медведев откриха Българо-руския бизнес форум в областта на туризма. Протестът е насочен срещу целта на посещението на руския премиер – възраждането на корупционните енергийни проекти АЕЦ „Белене“ и Турски поток, както и срещу съдействието от страна на българското правителство за тези проекти.„Новичок за българския енергиен сектор“, „Господин Медведев, ядохте ли от руколата“, „Южен поток срещу новичок“, гласят част от плакатите, издигнати от протестиращите. Протестиращите носеха също голямо българско знаме, знамена на Европейския съюз и украински знамена и припомниха и незаконното присъединяване на Крим и окупацията на части от Източна Украйна.В протеста взеха участие лидерите на „Да, България!“ Христо Иванов и на Демократи за силна България ген. Атанас Атанасов, активисти и граждани.", "date": "2019.03.05", "title": "Демократична България на протест: Господин Медведев, ядохте ли от руколата?"}
{"url": "https://offnews.bg/tehnologii/oranzheva-xiaomi-sedmitca-vav-vivacom-698779.html", "text": "Началото на пролетта е идеален момент за нов смартфон и VIVACOM предоставя отлична възможност с оранжева Xiaomi седмица, която стартира от днес и ще продължи до 11 март включително. Телекомът дава избор между три модели в различни ценови сегменти в комбинация с тарифен план SMART L+. Клиентите могат да направят своя избор в сайта на компанията Само по време на оранжевата седмица клиентите могат да се сдобият с един от най-добрите модели от среден клас на Xiaomi Mi 8 Lite за 339,98 лева на месец в комбинация с план Smart L+. Смартфонът разполага с голям дисплей – 6.26“ Full HD+ резолюция за по-добро сърфиране и гледане на видео. Работи с операционна система Android v8.0 (Oreo). Двойната кaмepa нa Мі 8 Lіtе e c peзoлюция 12 и 5 мeгaпиĸceлa. Любителите на портретни снимки могат да се възползват от 24-мегапикселова селфи камера със сензор Sony IMX576 и бленда f/2.2 за повече детайли в изображението. Батерията на устройството е с капацитет 3350 mAh и поддържа технология за бързо зареждане. Смартфонът привлича и със стилен дизайн.Отлични са характеристиките и на Xiaomi Mi A2 Lite. Устройството е с 5.84” Full HD 19:9 дисплей, който улеснява прегледа на всякакъв тип съдържание. Двойната 12MP + 5MP камера с апертура (ƒ/2.2) е захранвана от изкуствен интелект. Това подобрява възможностите при заснемане чрез замъгляване на фона и изостряне на детайлите. Селфи камерата е 5MP с апертура (ƒ/2.0) заснема ясни селфита, благодарение на Beautify 4.0. Осемядреният процесор Qualcomm Snapdragon 625 постига баланс между производителност и консумация на енергия. Батерията е с капацитет 4000mAh, позволяващ използване на смартфона цял ден. Възпроизвежда музика до 34 часа или повиквания до 19.5 часа с едно зареждане. Оранжевата му цена е 209.98 лв. с тарифен план Smart L+.И още едно атрактивно предложение – само по време на оранжевата седмица Xiaomi Redmi 6 се предлага за 139.98 лв. с план Smart L+. Смартфонът има двойна, хоризонтално разположена камера. Потребителският интерфейс разполага с подобрен панел за известия, режим с разделен екран. Операционната система прави зареждането на приложенията два пъти по-бързо и осигурява по-добро управление на фоновата памет. Устройството има сензор за пръстов отпечатък.", "date": "2019.03.05", "title": "Оранжева Xiaomi седмица във VIVACOM"}
{"url": "https://offnews.bg/112/streletc-garmi-po-kotki-v-sliven-tceli-domashnite-liubimtci-v-sartcet-698750.html", "text": "Неизвестен стрелец гърми с въздушна пушка по домашни котки в Сливен. Животните са спасени след операции, а хората се притесняват и за своята сигурност. Котките на няколко семейства са пострадали от стрелбата, разказа бТВ. Всички ранени животни са спасени от ветеринаря д-р Мирослав Кожлеев. Той уточни, че някои от животинчетата са целени в сърцето, имат рани в гърдите и счупени лакътни кости.Стреляно е с въздушна пушка. В България това е масово явление, обяснява д-р Кожлеев. Лекарят разказва,че агресията се прехвърля от животните и върху хората. Той си спомня, чу преди години е имало и простреляна жена, която хранела бездомните животни.Полицията извършва проверка по случая. ", "date": "2019.03.05", "title": "Стрелец гърми по котки в Сливен, цели домашните любимци в сърцето"}
{"url": "https://offnews.bg/obshtestvo/niama-da-ima-voda-na-pet-mesta-v-stolitcata-698710.html", "text": " „Софийска вода” временно ще прекъсне водоснабдяването в части на столицата днес, съобщиха от дружеството.Реконструкция на уличен водопровод на ул. „Фредерик Жолио Кюри“ в жк. „Изток“ налага спиране на водоподаването от 09.00 до 18.30 часа на ул. „Димчо Дебелянов“ от ул. „Антон Чехов“ до ул. „Димитър Н.Гичев“; ул. „Чарлз Дарвин“ от ул. „Димчо Дебелянов“ до ул. „Атанас Далчев“; ул. „Атанас Далчев“ от ул. „Чарлз Дарвин“ до ул. „Димитър Н. Гичев“.Монтаж на спирателен кран на ул. „Франсис де Пресансе“ в кв. „Подуяне“ налага спиране на водоподаването от 09.00 до 15.00 часа на ул. „Франсис де Пресансе“ от ул. „Мърфи“ до ул. „Алеко Константинов“; ул. „Мърфи“ от ул. „Русалка“ до бул. „Мадрид“.Подмяна на спирателен кран на бул. „Цариградско шосе“ във вилна зона „Врана – Лозен - Триъгълника“ налага спиране на водоподаването от 10.00 до 15.30 часа на  бул. „Цариградско шосе“ от № 164 до АМ „Тракия първи километър“; вилна зона „Врана - Лозен – Триъгълника“ и Институт по генетика на растенията.Във връзка с подмяна на спирателен кран на ул. „Малобучински път“ в местност Манилов дол се налага спиране на водоподаването от 09.00 до 21.00 часа на местност Манилов дол.Поради подмяна на спирателен кран на ул. „Рила“ във вилна зона „Мало Бучино“ се налага спиране на водоподаването от 09.00 до 20.00 часа на ул. „Родопи“, ул. „Мургаш“, ул. „Рила“.", "date": "2019.03.05", "title": "Няма да има вода на пет места в столицата"}
{"url": "https://offnews.bg/futbol/levski-ochakva-nad-15-000-fenove-za-derbito-s-ludogoretc-698749.html", "text": "Левски ще се радва на сериозна подкрепа от трибуните по време на сблъсъка с Лудогорец в неделя. Двубоят е от изключителна важност, като пред възпитаниците на Георги Дерменджиев се отдава отлична възможност не само да съкратят преднината на противника на 2 точки, но и да напомпат самочувствието си преди решителните плейофи - в последния кръг преди тях те гостуват на последния в класирането Верея.Интересът на привържениците на сините е голям. Той е подхранван от подобряващата се игра на състава, както и от трите поредни победи, включително и над ЦСКА, в които не бе допуснат гол. Затова и очакванията на ръководството са, че \"Герена\" ще има 15 хиляди души за първи път от доста време насам, пише \"Тема спорт\".За последно стадионът бе изпълнен почти до краен предел точно при домакинство на Лудогорец - това се случи на 6 септември 2017 година. Тогава столичани бяха водени от Делио Роси, а срещата завърши 0:0.За двубоя с разградчани в състава на Левски ще се завърне капитанът Иван Горанов. Той пропусна сблъсъка със Славия (3:0) заради наказание. В неделя юношата на тима ще се конкурира за титулярно място с французина Луи Нганиони, който се представи на ниво срещу белите.Добрата новина за треньора Георги Дерменджиев е, че в групата за срещата ще могат да попаднат излекуваните от травми зимни попълнения Живко Миланов и Валери Божинов. Първият все още не е играл, откакто се присъедини към тима, защото имаше проблеми с прасеца. Божинов пък контузи глезена си при успеха с 2:0 над Витоша Бистрица.", "date": "2019.03.05", "title": "Левски очаква над 15 000 фенове за дербито с Лудогорец"}
{"url": "https://offnews.bg/obshtestvo/manolova-tcik-se-okaza-retcidivist-za-mashinnoto-glasuvane-698745.html", "text": "От ЦИК се оказаха рецидивисти по отношение на невъвеждането на машинното гласуване. Нарушиха закона и по електронното гласуване, което трябваше да бъде приложено на частичните местни избори през миналата година.Народното събрание сега ще узакони това положение, коментира омбудсманът Мая Манолова по БНТ. Тя призова преференциите да бъдат върнати в предишния си вид. Също така да бъдат гарантирани правата на българите във Великобритания за участие в европейските избори.Омбудсманът коментира и проблемите в \"Топлофикация София\": През 2016 г. поисках информация от дружеството за събраните средства от юристконсултски дела. Всички тези разходи са за сметка на столичани, каза Мановолова и допълни, че ще получи информация, която ще предостави на гражданите - колко пари са им прибрали през 2015 г.По думите ѝ всички граждани ще могат да получават отговори за дейността на дружеството.", "date": "2019.03.05", "title": "Манолова: ЦИК се оказа рецидивист за машинното гласуване"}
