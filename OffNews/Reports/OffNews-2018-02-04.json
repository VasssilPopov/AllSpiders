{"url": "https://offnews.bg/zimni/amerikanska-skiorka-propuska-piongchang-2018-sled-zloveshto-padane-vi-674170.html", "text": "Американската състезателка в алпийските ски Жаклин Уилс няма да участва на олимпийските игри в Пьонгчанг.Причина за това са сериозните травми по крака, които 25-годишната спортистка получи при падането си по време на спускането за Световната купа в Гармиш-Партенкирхен вчера.Уилс получи фрактура на фибулата и тибията (двете кости на подбедрицата) на левия крак, а освен това скъса предни кръстни връзки на коляното.Състезанието беше спечелено от американката Линдзи Вон. От американския олимпийски отбор все още не са обявили заместника на Жаклин Уилс за ПьонгЧанг 2018.", "date": "2018.02.04", "title": "Американска скиорка пропуска ПьонгЧанг 2018 след зловещо падане (видео)"}
{"url": "https://offnews.bg/sviat/moreto-izhvarli-20-tela-kraj-maroko-674171.html", "text": "Телата на най-малко 20 души бяха изхвърлени от морето край брега на Мелиля - малък испански град на границата с Мароко.Мароканските спасителни служби извадили труповете след като екипажа на пътнически кораб ги забелязал във водата.Смята се, че починалите са мигранти от Субсахарска Африка, които вероятно са се опитвали да достигнат Европа през Мелиля въпреки предупрежденията за бури в региона.Мелиля - само 12 кв. км - е основна пресечна точка за мигрантите, търсещи работа или убежище в Европа. Испанският вестник \"El Pais\" съобщава, че телата са били намерени във водите на около 6-8 км от бреговете на Мелиля.Точният брой жертви все още не окончателно потвърден.От началото на 2018 г. досега Испания е втората най-популярна страна, от която мигрантите влизат в Европа, първата е Италия.От януари 1279 души са пристигнали в Испания, 4256 - в Италия.243-ма мигранти са загинали в опит да прекосят Средиземно море, без да се броят откритите днес тела.", "date": "2018.02.04", "title": "Морето изхвърли 20 тела край Мароко"}
{"url": "https://offnews.bg/ikonomika/direktni-poleti-ot-sofia-do-akaba-puska-rajaner-674178.html", "text": "Директни полети от София до курортния град Акаба в Йордания пуска нискотарифната авиокомпания Райънер.Те ще се изпълняват два пъти седмично от края на октомври, като част от зимното разписание на компанията през 2018 г.Билетите София-Акаба ще бъдат пуснати в продажба на уебсайта на Райънер по-късно този месец.Акаба е курортен и пристанищен град, разположен на Червено море. Населението му е около 70 хил. души. В залива, където се намира градът, са открити над 140 вида корали, а също и около 40 вида морски животни, които се срещат само там.", "date": "2018.02.04", "title": "Директни полети от София до Акаба пуска Райънер"}
{"url": "https://offnews.bg/obshtestvo/poslednite-migove-na-lavchetata-terez-i-masud-na-rodna-zemia-snimki-674180.html", "text": "Днес лъвчетата Терез и Масуд поеха към спасителен център в Холандия.Кадри от последните им мигове на родна земя публикува организацията за защита на животните \"Четири лапи\".Пътешествието им започна от софийския зоопарк - със специален транспорт и цял ескорт от хора, които да се грижат за тях. \"Последните месеци бяха инфарктни, не един и два пъти ни слагаха прът в колелата, подвеждаха, заблуждаваха… Точно когато се зарадвахме, че всичко е наред, пак ни подляха вода и се опитаха да обрекат Терез и Масуд на смърт зад решетки. Само че ние не спряхме да вярваме във вас, както вие не спряхте да вярвате в нас. Със задружни усилия и вашата подкрепа, се преборихме за живота на двете красиви котки, които съвсем скоро ще пораснат и ще станат величествени и царствени ЛЪВОВЕ!Вече можем да отдъхнем и да им пожелаем: На добър път, Терез и Масуд!\", пишат от организацията.", "date": "2018.02.04", "title": "Последните мигове на лъвчетата Терез и Масуд на родна земя (снимки)"}
{"url": "https://offnews.bg/112/petima-raneni-v-katastrofa-s-tri-avtomobila-kraj-razlog-674183.html", "text": "Петима души бяха ранени в катастрофа между три автомобила - един товарен и два леки, край Разлог, съобщи полицията в Благоевград.Инцидентът е станал към 16:35 ч.Петимата са откарани в болницата в Разлог. Не се съобщава какво е състоянието им.", "date": "2018.02.04", "title": "Петима ранени в катастрофа с три автомобила край Разлог"}
{"url": "https://offnews.bg/tenis/aleksandar-lazov-otpadna-v-parvia-krag-na-sofia-open-674182.html", "text": "Националът на България за купа \"Дейвис\" Александър Лазов отпадна в първия кръг на квалификациите на турнира по тенис DIEMA XTRA Sofia Open 2018 с награден фонд 501 хиляди евро.Участващият с \"уайлд кард\" левичар от Пазарджик загуби от поставения под номер 2 в пресявките Мирза Башич (Босна и Херцеговина) със 7:6(2), 6:7(3), 4:6 след 2:26 часа игра на твърдите кортове в зала \"Арена Армеец\".Българинът, 472-и в световната ранглиста, на два пъти навакса пробив пасив в началото на срещата, след което се стигна до тайбрек, в който той доминираше, след като взе пет от първите шест разигравания.Лазов имаше и физически проблеми преди началото на третия сет, като след двубоя обяви, че настилката в залата е много твърда и това е довело до леките болки в краката.", "date": "2018.02.04", "title": "Александър Лазов отпадна в първия кръг на Sofia Open"}
{"url": "https://offnews.bg/sviat/turtcia-poiska-palno-prisaediniavane-kam-es-674181.html", "text": "Турският президент Реджеп Ердоган поиска пълно присъединяване на страната към Европейския съюз.В интервю за италианския в. \"Стампа\" той отхвърли френското предложение за партньорство и поиска ЕС да спази обещанията, дадени на Турция, предаде БНТ.Тази вечер Ердоган пристига в Рим на еднодневно посещение, в рамките на което ще се срещне с папа Франциск, както и с премиера и президента на Италия и с бизнесмени.\"ЕС блокира преговорите за присъединяване към Съюза и създаде впечатлението, че липсата на напредък в преговорите зависи от нас. Това е несправедливо. Несправедливо е и че някои страни от ЕС ни предлагат други опции вместо присъединяване. Искаме пълно присъединяване към ЕС. Другите опции не ни задоволяват\", казва Ердоган.Той напомня за ключовата роля на Турция за мигрантския въпрос: \"ние сме значими за спирането на мигрантите от Изтока, които се отправят към Европа, и също така да гарантираме стабилността и сигурността в Европа\". \"Полагаме големи усилия в борбата с терористични организации като Кюрдската работническа партия /ПКК/, Силите за защита на народа и Ислямска държава\", отбеляза Ердоган.\"Турските сили не са в Африн, да се сражават с \"въоръжени кюрдски групи\". Нямаме проблеми със сирийските кюрди. Бием се само с терористите и имаме право да го правим\", заяви Ердоган, повтаряйки, че Турция няма териториални претенции към Сирия.", "date": "2018.02.04", "title": "Турция поиска пълно присъединяване към ЕС"}
{"url": "https://offnews.bg/obshtestvo/lamarina-padna-i-rani-tezhko-mazh-v-buriata-vav-vratca-674177.html", "text": "Покривна ламарина е паднала върху мъж и го е ранила тежко вчера, по време на бурята.Той е с тежка черепно-мозъчна травма и прорезни рани, докаран е вечерта в болница \"Токуда\" в София, съобщиха от лечебното заведение.Настанен е в клиниката по неврохирургия.Мъжът е в тежко, но стабилно състояние, като остава под активни лекарски грижи.", "date": "2018.02.04", "title": "Ламарина падна и рани тежко мъж в бурята във Враца"}
{"url": "https://offnews.bg/obshtestvo/avaria-na-glaven-toploprovod-ostavi-stolichni-kvartali-bez-parno-i-top-674173.html", "text": "Части от столични квартала останаха без парно и топла вода заради авария на главен топлопровод. Това са жилищните комплекси \"Яворов\", \"Гео Милев\", \"Редута\" и част от \"Слатина\".Прекъснато е топлоподаването в карето между улиците: бул. \"Шипченски проход\", ул. \"Коста Лулчев\", ул. \"Гео Милев\", ул. \"Слатина\"; както и между улици: ул. \"Калиманци\", ул. \"Иларион Драгостинов\", ул. \"Атанас Узунов\", ул. \"Велчо Атанасов\", ул. \"Боян Магесник\", бул. \"Мадрид\", бул. \"Евлоги и Христо Георгиеви\", ул. \"Мизия\", ул. \"Хан Омуртаг\" и бул. \"Ситняково\".Незабавно са взети необходимите мерки, като ще се работи до пълното възстановяване на топлоподаването, уверяват от \"Топлофикация-София\".Възстановено е електрозахранването навсякъде в Благоевградска и Софийска област, което беше прекъснато заради бурния вятър, съобщиха от ЧЕЗ. 28 са сигналите за проблеми в София - основно за паднали дървета, изкоренени от бурята.", "date": "2018.02.04", "title": "Авария на главен топлопровод остави столични квартали без парно и топла вода"}
{"url": "https://offnews.bg/zimni/lindzi-von-s-nova-krachka-kam-velik-rekord-674176.html", "text": "Американската суперзвезда в алпийските ски Линдзи Вон спечели и второто спускане в Гармиш-Партенкирхен, валидно за Световната купа по ски-алпийски дисциплини.Вон бе най-бърза с време 1:37,92 минути и записа 81-а победа в кариерата си, с което се приближи на 5 победи до рекорда на Ингемар Стенмарк, който е най-успешният алпиец за всички времена с 86 победи.Победата на американката е нейна четвърта за сезона и трета поредна на спускане след вчерашния й успех в Гармиш и триумфа в Кортина д'Ампецо преди две седмици.Втора с 1:38.03 в днешното спускане в Гармиш остана италианката София Годжа, с което тя дублира постижението си от вчера, когато също бе първа подгласничка на Линдзи Вон.Трета е Тина Вайратер от Лихтенщайн с 1:38.04 минута. С двете победи в Гармиш Линдзи Вон подсказа, че се намира в отлична форма точно преди Олимпиадата в Пьончан, където ще търси втора олимпийска титла в спускането след златото във Ванкувър 2010.", "date": "2018.02.04", "title": "Линдзи Вон с нова крачка към велик рекорд"}
{"url": "https://offnews.bg/sviat/za-den-v-moskva-navalia-tolkova-sniag-kolkoto-normalno-pada-za-polovi-674185.html", "text": "Москва стана свидетел на най-обилния снеговалеж за денонощие, откакто има измервания.Един човек загина, убит от паднало дърво и електрически кабели, а петима души бяха ранени. Повече от 2000 дървета бяха повалени от тежестта на снега, въздушният трафик беше нарушен - десетки полети бяха отложени.За ден е паднало количество, равно на обичайния снеговалеж за повече от половин месец през февруари, а това чупи предишния рекорд, поставен през 1957 г.Очаква се снеговалежът да спре, но температурите да се понижат.Въпреки нарушеното нормално ежедневие заради снега хората изглеждат щастливи от приказната картина навън. Мнозина публикуват снимки в социалните мрежи с думите, че са щастливи да видят една \"истинска руска зима\".", "date": "2018.02.04", "title": "За ден в Москва наваля толкова сняг, колкото нормално пада за половин месец"}
{"url": "https://offnews.bg/112/chetirima-zaginaha-sled-chelen-udar-mezhdu-tir-i-kola-sred-tiah-e-i-d-674164.html", "text": "Тежка катастрофа между ТИР и лек автомобил отне четири живота в Прохода на Републиката.ТИР с турска регистрация и лек автомобил „Опел Зафира“ са се сблъскали челно в участъка между Гурково и Велико Търново. От удара на място за загинали трима души. Едно дете е откарано в болница в Стара Загора, където по-късно е починало, съобщи БГНЕС.Сигнал в МВР за случилото се е подаден в 13.00 часа, съобщават от пресслужбата на институцията. Пътният инцидент е причина Проходът на Републиката да бъде затворен за движение.„Пътна полиция“ регулира движението, като отбива леките автомобили през град Шипка, а тежкотоварните спира на паркинг.Предстои да бъдат изяснени причините за катастрофата.", "date": "2018.02.04", "title": "Четирима загинаха след челен удар между ТИР и кола, сред тях е и дете (обновена)"}
{"url": "https://offnews.bg/sviat/mazh-planiral-da-otvleche-lana-del-rej-674179.html", "text": "Полицията в Орландо, щата Флорида, арестува мъж, който планирал да отвлече певицата Лана Дел Рей, съобщи TheGuardian.43-годишният Майкъл Хънт носел нож, когато бил задържан от полицията близо до търговския комплекс „Амуей“, където певицата имала участие.Оказало се, че Хънт публикувал заплашителни съобщения за изпълнителката на Summertime sadness в социалните медии.Полицията съобщи, че е арестувала мъжа по информация на техен анонимен източник. „Когато беше задържан, Хънт имаше билети за представлението и нож“, казаха от полицейският отдел на Орландо в изявление.Мъжът е обвинен в преследване и опит за отвличане с оръжие и е задържан в затвора в Ориндж Каунти.„В петък полицията в Орландо получи информация, благодарение на която успяхме да заловим Хънт преди да се случи нещо лошо и гарантирахме безопасността на всички присъстващи на концерта на Дел Рей“, заяви говорител на полицията.„Разчитаме на хората да ни уведомяват за всичко притеснително и подозрително. Ако не ни бяха дали тази информация, властите може би нямаше да успеят да предотвратят случващото се“, се казва още в изявлението.Певицата публикува в социалните мрежи видеоклип от концерта си и благодари на всички, които са присъствали и заяви, че тези изживявания я зареждат с енергия. Дел Рей сподели още, че е се чувства изключително добре след последните няколко участия и изпитва признателност към феновете си.Това не е първият случай, в който някой се опитва да нападне певицата. През 2016 година 19-годишният Закари Селф бе осъден на близо три месеца затвор, след като влезе в дома на Дел Рей. ", "date": "2018.02.04", "title": "Мъж планирал да отвлече Лана Дел Рей"}
{"url": "https://offnews.bg/sviat/nikos-anastasiadis-specheli-vtori-prezidentski-mandat-v-kipar-674184.html", "text": "Президентът на Кипър Никос Анастасиадис спечели нов мандат. 71-годишният държавен печели 55.99% от гласовете в провеждания днес балотаж, показват окончателните резултати от преброяването.Съперникът му е независимият кандидат Ставрос Малас (50 г.), подкрепен от лявата партия АКЕЛ, има 44%.Анастасиадис представлява старата политическа гвардия на островната държава. Той обеща нови преговори с лидера на кипърските турци Мустафа Акънджи за обединение на острова въпреки колапса на разговорите, водени под егидата на ООН, а също и икономическото му възстановяване.Неговите опоненти го обвиняват, че прави твърде много \"опасни\" отстъпки на кипърските турци.Кипър е разделен от 1974 г., когато северната му част бе окупирана от Турция в отговор на националистически държавен преврат, целящ да присъедини острова към Гърция. През 1983 г. бе провъзгласена Севернокипърската турска република (СКТР), която досега е призната единствено от Анкара. Международно признатата Република Кипър е член на Европейския съюз от 2004 г.", "date": "2018.02.04", "title": "Никос Анастасиадис спечели втори президентски мандат в Кипър"}
{"url": "https://offnews.bg/sviat/snegat-v-moskva-vze-zhertva-otmeniat-poleti-ot-i-do-grada-674160.html", "text": "Един човек е загинал, а двама са били ранени в резултат на силния снеговалеж в Москва, съобщи кметът на града Сергей Собянин, цитиран от ТАСС и БТА.\"За съжаление, вчерашната стихия не се размина без жертви. Един човек е загинал от паднало дърво и скъсани електропроводи. Други двама са ранени\", написа кметът на страницата си в социалната мрежа \"ВКонтакте\".Собянин добави, че бурята е съборила над 350 дървета, а ситуацията днес ще бъде още по-лоша. Очаква се мощен снеговалеж и бурен вятър с пориви до 20 метра в секунда.Близо 60 полета са блокирани по московските летища поради лошото време, по данни на портала \"Яндекс. Разписание\".", "date": "2018.02.04", "title": "Снегът в Москва взе жертва, отменят полети от и до града"}
{"url": "https://offnews.bg/futbol/vlado-stoianov-niama-da-prekratiava-karierata-si-674153.html", "text": "Възстановяването на Владислав Стоянов върви добре и стражът на Лудогорец се надява да се завърне в игра през следващия сезон. Пред bTV хора от обкръжението на футболиста отхвърлиха информациите, че той може да прекрати състезателната си кариера заради тежката и рядка контузия.30-годишният вратар на шампионите е в лазарета от март 2017 г., когато скъса пателарно сухожилие преди световната квалификация България - Холандия. Въпросното сухожилие е разположено под колянното капаче и позволява скачането, сгъването и разгъването на крака.Той беше опериран в Букурещ и се очакваше да е извън терена между 6 и 8 месеца. Заради усложнения обаче се наложиха още интервенции, както и дълго възстановяване в Барселона.Стоянов със сигурност ще пропусне остатъка от сезона, но се очаква да бъде напълно готов за следващия. Той няма търпение да се завърне на терена и да се бори отново за титулярно място в Лудогорец и в националия отбор.Стражът е в Лудогорец от 2012 г. Той е с основна заслуга за петте поредни шампионски титли на \"орлите\". Стоянов игра много силно и в евротурнирите, а преди да получи тежката травма беше титуляр и за националния ни отбор.През 2016 г. Владо стана едва вторият страж, успял да спаси две дузпи, изпълнени от португалската суперзвезда Кристиано Роналдо.Стоянов е \"Играч на сезона\" в родната Първа професионална лига (тогава \"А\" група) за 2014 г. Избиран е и за най-добър страж в груповата фаза на европейските клубни турнири - в Лига Европа през 2014 г. и в Шампионската лига през 2015 г.", "date": "2018.02.04", "title": "Владо Стоянов няма да прекратява кариерата си"}
{"url": "https://offnews.bg/obshtestvo/lavchetata-terez-i-masud-poeha-kam-holandia-674152.html", "text": "Лъвчетата Терез и Масуд, които спечелиха любовта на множество граждани, днес заминават в спасителен център в Холандия. Това стана ясно от публикация в официалния профил във Фейсбук на организация \"Дивите животни\", която пое грижата за тях.Състоянието им по време на дългия път ще се проверява на всеки 2 часа, а специалисти ще следят за нивото на стрес на котките.В Холандия лъвчетата ще бъдат изпратени в спасителен център \"Фелида\", после ще бъдат изпратени в убежище за големи котки.Съдбата на все още мъниците трогна цялата страна. Двете лъвчета бяха родени през септември в ужасяващи условия в зоопарк в Разград. Те бяха отхвърлени от своята майка, подложена на стрес, и бяха стъпкани пред погледите на посетителите на зоопарка.Организацията \"Дивите животни\" пое грижата за Терез и Масуд, но кметът на града предложи те да бъдат дарени на зоопарка в Пазарджик. След протести, обрати, масово недоволство се намеси и премиерът Бойко Борисов, а вчера БАБХ издаде и необходимите документи за заминаването на лъвчетата.", "date": "2018.02.04", "title": "Лъвчетата Терез и Масуд поеха към Холандия"}
{"url": "https://offnews.bg/obshtestvo/izbraha-dragovitijskia-episkop-daniil-za-vidinski-mitropolit-674154.html", "text": "Членовете на Светия синод на Българската православна църква избраха новия Видински епархийски епископ, съобщи БГНЕС. Епископ Даниил получи 11 от 13-те гласа на Високопреосвещените митрополити.„Добре го познаваме и твърдо вярваме, че със своето служение новият видински митрополит Даниил ще оправдае нашите очаквания, ще бъде достоен за паството, за миряните, живеещи и пребиваващи в диоцеза на Видинската епархия. Доброплодно ще светителства през времето на своето служение и всякога ще бъде в единство и съгласие с върховното църковно право, Светейшия патриарх и Светия Синод, възлюбеният от Господа наш брат\", подчерта в своето обръщение към народа патриарх Неофит. С тия пожелания възгласяваме за него многолетие“, каза митрополит Неофит.На 28 януари се проведоха избори, които излъчиха двама кандидати: Негово преосвещенство Драговитийски епископ Даниил – викарий на митрополита на САЩ, Канада и Австралия и Негово високопреосвещенство епископ Йофис, който беше с 28 гласа и Негово преосвещенство Мелнишки епископ Герасим – главен секретар на Светия Синод на Българската православна църка, който бе подкрепен с 26 гласа.", "date": "2018.02.04", "title": "Избраха Драговитийския епископ Даниил за Видински митрополит"}
{"url": "https://offnews.bg/zimni/norvezhtcite-minavat-na-iajtca-v-piongchang-zaradi-greshka-v-prevoda-674156.html", "text": "15 000 вместо 1500 яйца бяха доставени на олимпийския отбор на Норвегия в Пьонгчанг заради грешка в превода.Готвачите на скандинавците са подготвяли заявката си с услугата на Гугъл за автоматичен превод и корейският доставчик е изпълнил, каквото е видял, а именно 15 000 яйца.\"Дойде камионът и беше наполовина пълен с яйца. Изненадата ни беше огромна, но какво да направим. Сваляхме, сваляхме и накрая се споразумяхме да върнем обратно част от тях. Имаме повече от достатъчно.Май няма да готвим друго освен омлети, варени яйца и т.н. Надяваме се да спечелим много медали, за да правим торти и сладкиши в чест на победите\", коментира един от готвачите на Норвегия. Игрите в Пьонгчанг започват на 9 февруари и ще продължат до 25-и.", "date": "2018.02.04", "title": "Норвежците минават на яйца в Пьонгчанг заради грешка в превода"}
{"url": "https://offnews.bg/futbol/pirin-zastana-zad-administratora-kojto-obvini-kmeta-na-simitli-v-pobo-674163.html", "text": "Ръководството на Пирин (Благоевград) подкрепи своя служител Велислав Елезов, който се обърна към съда заради конфликт с кмета на Симитли Апостол Апостолов. Елезов твърди, че популярният с прозвището Поли градоначалник му е нанесъл тежък побой.\"Орлетата\" разпространиха декларация на сайта си, в която призовават компетентните институции да стигнат до пълната истина и да я представят на обществеността.\"Във връзка с медийните публикации след 31 януари, свързани с нашия администратор Велислав Елезов, сме длъжни да изразим официалната позиция на ОФК Пирин, като заявяваме, че Велислав Елезов е не само един от най- важните хора в нашия екип, той е човек който дава сърце и душа за клуба.Всички сме съпричастни и го подкрепяме безрезервно в битката му за право и справедливост. Смятаме, че Република България е демократична и правова държава, в която споровете следва да бъдат решавани пред компетентните власти.Разчитаме на правоохранителните органи и съдебната власт да достигнат до обективната истина и тя да стане обществено достояние\", написаха \"орлетата\" на официалния си сайт.Припомняме, че Елезов се оплака от нанесен побой от страна на Апостолов в село Крупник, който го заплашил и с половия си орган. Самият Апостолов отрича да е извършвал действията, тъй като по това време бил в София.В Благоевград се ширят подозрения, че Апостолов принуждава свидетели да променят показанията си, за което алармира и братът на потърпевшия Елезов в социалните мрежи. Репортерът на bTV в региона Ирина Жерева също се оплака от насилие от страна на Апостолов, който се опитал да й  вземе микрофона след въпрос за инцидента с Елезов.", "date": "2018.02.04", "title": "Пирин застана зад администратора, който обвини кмета на Симитли в побой"}
{"url": "https://offnews.bg/sviat/patnicheski-i-tovaren-vlak-se-sblaskaha-v-sasht-dvama-zaginaha-674165.html", "text": "Най-малко двама души са загинали и над 70 са ранени при железопътна катастрофа в американския щат Южна Каролина, съобщиха Ройтерс и ТАСС, цитирани от БТА. Пътнически влак със 139 пасажери и осем членове на локомотивната бригада се сблъскал с товарен влак и дерайлирал, предаде телевизия Ей Би Си, позовавайки се на железопътната компания Амтрак. Пътническият влак се движел от Ню Йорк за Маями.", "date": "2018.02.04", "title": "Пътнически и товарен влак се сблъскаха в САЩ, двама загинаха"}
{"url": "https://offnews.bg/tenis/vavrinka-grigor-e-izkliuchitelen-igrach-i-dobar-priatel-siguren-sam-674168.html", "text": "Щастлив съм да дойда за първи път в България и София. Чувал съм много хубави неща за турнира. Чувствам се по-добре, така че реших, че може би е добър вариант да започна малко по-рано с турнирите, сподели носителят на три титли от Големия шлем Станислас Вавринка пред Нова тв преди началото на участието му в турнира по тенис DIEMA XTRA Sofia Open (4-11 февруари), който е от категорията ATP 250.Швейцарецът замени в последния момент Григор Димитров, който се оттегли заради болки в рамото.\"От първия ден след прибирането ми от Австралия работя наистина здраво за физическата си форма и по отношение на тениса си. Чувствам се все по-добре и се връщам към най-доброто си ниво. Щастлив съм, че вървя напред и се връщам обратно в Тура\", каза още Вавринка.В Австралия знаех, че не съм наистина готов да играя на добро ниво и физически съм твърде далеч от това, което искам да бъда. Но беше важно да тествам коляното, да видя как реагира, а също и психически да се пренастроя към завръщане в Тура, допълни той.Вавринка определи първата ракета Григор Димитров като \"изключителен играч\" и \"добър приятел\". \"Тренираме често заедно, от време на време играем двойки. Наистина бях щастлив за него, особено когато спечели няколко титли, като тази в Синсинати и финалите в Лондон. Той е голям шампион и се надявам, че ще продължи да се развива\".Сигурно той е много тъжен, че няма възможност да играе и да защитава титлата си в София. Сигурен съм обаче, че догодина ще се върне, увери Вавринка.Бившият №3 в света посочи и целите си: \"да си върна топ нивото, както физически, така и по отношение на тениса, който играя\".", "date": "2018.02.04", "title": "Вавринка: Григор е изключителен играч и добър приятел, сигурен съм, че догодина ще се върне в София"}
{"url": "https://offnews.bg/zimni/zhekova-s-peto-miasto-v-poslednoto-sastezanie-vav-feldberg-674167.html", "text": "Най-добрата ни сноубордистка Александра Жекова остана на 5-о място в дисциплината сноубордкрос в старта за Световната купа по сноуборд в германския курорт Фелдберг.Българката стартира в малкия финал, който спечели след убедително каране, и това й отреди пета позиция в крайното класиране. Така Жекова подобри представянето си от вчера, когато отново кара в малкия финал и завърши седма.Втора поредна победа извоюва Микела Мойоли. След вчерашния си успех, днес италианката отново пресече първа финалната линия в компанията на три французойки, като втора остана Шарлот Банк, а трета Кло Треспьо.Състезанието във Фелдберг бе последен старт преди олимпийската надпревара в сноубордкроса в Пьонгчанг.", "date": "2018.02.04", "title": "Жекова с пето място в последното състезание във Фелдберг"}
{"url": "https://offnews.bg/sviat/i-uma-tarman-razkaza-za-posegatelstvata-na-harvi-uajnstijn-674147.html", "text": "Ума Търман, муза на режисьора Куентин Тарантино и близка на продуцента Харви Уайнстийн, е поредното име в списъка с актрисите, обвиняващи низвергнатия холивудски магнат в посегателство, предаде Франс прес, цитирана от БТА.В интервю, публикувано вчера във в. \"Ню Йорк таймс\", Търман разказа на какво е била подложена. Фактите датират от времето след излизането на екран на филма \"Криминале\" на Тарантино през 1994 г.Известно време след работна среща в Париж, която взела странен обрат, когато Уайнстийн поканил актрисата в стаята си, а после в сауната на хотела, Търман се срещнала с продуцента в Лондон, отново в хотелската му стая.\"Той ме блъсна и се опита да се хвърли върху мен и да се съблече. Направи куп неприятни неща\", разказва тя в интервюто.Малко след това Ума Търман отишла в хотела на нападателя си, за да се срещне с него, и го предупредила: \"Ако направиш на друг това, което направи с мен, ще съсипеш кариерата, репутацията си и ще изгубиш семейството си, гарантирам ти го\".\"Г-н Уайнстийн признава, че е направил опит за близост с г-жа Търман, след като неправилно изтълкувал държанието й в Париж. Той незабавно се извинил\", но се пита днес поради какви причини Ума Търман е чакала 25 години, за да огласи публично тези обвинения\", реагира в комюнике говорителка на бившия продуцент, който в момента е на лечение в Аризона.Адвокат на Харви Уайнстийн, Бен Брафман, каза, че продуцентът е смаян и опечален от лъжливите, както той смята, обвинения от човек, с когото е работил тясно над две десетилетия.Според приятелка на Търман, която я придружила в злополучния ден, актрисата била бясна след срещата с Уайнстийн. Той я заплашил, че ще провали кариерата й.Чувствам се толкова зле заради всички жени, подложени на посегателства след мен, казва в интервюто 47-годишната актриса.За Тарантино Ума Търман разказва, че при заснемането на \"Убий Бил\" (Kill Bill) 2 през 2004 г. поведението му било брутално, граничещо със садизъм. Режисьорът отказал да вземе каскадьорка и принудил Търман да шофира сама, с пълна газ. Актрисата претърпяла тежка катастрофа и мислела, че повече няма да може да ходи. Казва, че и до днес чувства болки във врата и коленете си. \"Имахме страшна кавга, обвиних го в опит да ме убие\", разказва тя.", "date": "2018.02.04", "title": "И Ума Търман разказа за посегателствата на Харви Уайнстийн"}
{"url": "https://offnews.bg/balgaria/po-studeno-vreme-ni-chaka-dnes-no-viatarat-utihva-674146.html", "text": "Днес времето в цялата страна ще е с няколко градуса по-студено. Максималните градуси ще бъдат между 5 и 13, за разлика от вчера, където на места гонеха 18.В София се очаква термометрите да достигнат до 8 градуса през деня, а в ранните и късни часове ще са около 6 градуса. В Пловдив ще е с няколко градуса по-топло и Града под тепетата ще се радва на 11 градуса през деня. На толкова ще се радват и варненци, а в Бургас термометрите се посочат 13 градуса.Почти в цялата страна максималните температури ще бъдат над 10 градуса.Остава в сила жълт код за опасно време в областите на Кърджали, Хасково, Ямбол и Бургас. Там се очакват обилни валежи и силен вятър. В останалата част от страната вятърът ще утихне до умерен, в Дунавската равнина временно силен, запад-северозападен вятър, на който се дължи и понижението в температурите, сочи справка в сайта на НИМХ към БАН.", "date": "2018.02.04", "title": "По-студено време ни чака днес, но вятърът утихва"}
{"url": "https://offnews.bg/zimni/sportniat-arbitrazhen-sad-si-podpisa-smartnata-prisada-674159.html", "text": "Решението на Спортния арбитражен съд (КАС) в Лозана да отмени доживотните наказания на 28 руски състезатели и да намали санкциите към 11 от тях може да означава край на институцията в познатия й вид.За това в пряк текст заяви президентът на МОК Томас Бах.КАС се произнесе преди седмица по обжалванията на 39 спортисти, които получиха наказания в резултат на скандала с употреба на забранени стимуланти около зимните игри в Сочи през 2014 година. Решението предизвика негодувание в ръководството на МОК.\"Беше неочаквано и разочароващо. Още не са ни изпратили мотивите, като това се очаква да стане едва в края на февруари, когато олимпиадата ще е свършила.В МОК на практика все още не знаем причините за това решение, което показва необходимостта от реформи в съда, включително и в ръководните му органи\", каза Бах на пресконференция.До два дни пък ще стане ясно дали оправданите руски спортисти ще могат да участват на олимпийските игри в Пьонгчанг, но от духа на изказването на Бах е по-вероятно да не бъдат допуснати.", "date": "2018.02.04", "title": "Спортният арбитражен съд си подписа смъртната присъда"}
{"url": "https://offnews.bg/futbol/i-arsenal-e-nepobedim-s-riana-674155.html", "text": "Певицата Риана посети стадион \"Емиратс\" в Лондон, за да подкрепи Арсенал в двубоя с Евертън от 25-ия кръг на Премиър лийг.Пред очите й \"артилеристите\" се развихриха и разгромиха съперника с 5:1 и събра 45 точки, като изостават на 5 от заветното четвърто място, което дава право на участие в Шампионската лига.\"Отлично, аз съм \"артилерист\", написа Риана в Туитър, като се похвали, че е получила екип с номер 88 в чест на годината й на раждане.За Месут Йозил и Шкодран Мустафи посещението й беше по-специално. Отново пред погледа на Риана Германия стана световен шампион на 13 юли 2014 година.\"Отново сме непобедими с Рири\", написа Йозил. Повечето му съотборници също се снимаха с талисмана, в който се превръща Риана.", "date": "2018.02.04", "title": "И Арсенал е непобедим с Риана"}
{"url": "https://offnews.bg/zimni/mok-s-novo-orazhie-sreshtu-dopinga-674151.html", "text": "Международният олимпийски комитет продължава борбата със забранените вещества и представи нова антидопингова система, която ще работи по време на Игрите в Пьонгчанг.От централата се надяват новата система да укрепи независимостта и почтеността на Зимните олимпийски игри през 2018 година. Според медицинския директор на МОК Ричард Бъджет антидопинговите мерки, които ще бъдат взети в Пьонгчанг, ще са най-изчерпателните в олимпийската история.\"По време на тези Олимпийски игри ще сме още по-независими, отколкото в Рио де Жанейро. Ще бъде направен т.нар. план за разпределение на теста. Ще има решения кой да бъде тестван, кога и къде\", заяви Бъджет.В дните на Олимпийските игри между 9 и 25 февруари ще бъдат направени близо 2500 теста.Междувременно президентът на МОК Томас Бах не показа притеснения от новия студен атмосферен фронт, ударил Република Корея. Температурите паднаха до минус 15 градуса и в Пьонгчанг се очаква да се проведат едни от най-студените Игри в най-новата история на олимпийското движение.", "date": "2018.02.04", "title": "MOK с ново оръжие срещу допинга"}
{"url": "https://offnews.bg/politika/karakachanov-simeonov-se-izpliushtia-po-mediite-ne-znam-dali-e-za-674150.html", "text": "\"Ако Валери Симеонов беше пожелал да коментираме темата, преди да се изплющи по медиите, щях да му обясня. Аз не мога да разбера дали той е против референдума или не\". Това заяви министърът на отбраната Красимир Каракачанов в студиото на телевизия \"Нова\" относно изказването на партньора му от ОП и вицепремиер Валери Симеонов, че предложението му за референдум за еднополовите бракове и въвеждане на трети пол е \"глупотевина\".За първи път Каракачанов бе толкова остър към свой партньор по време на интервю и заяви, че \"никога не си е позволявал да критикува партньор чрез медиите\". Според него коалицията ще оцелее, но ако има взаимно уважение.Според Каракачанов не трябва да се питат гражданите относно Истанбулската конвенция, защото след нея може да има друга, а обществото трябва ясно да заяви позицията си по темите на документа, който събуди широки обществени дискусии и спорове.По думите му опитът да се реши проблема с домашното насилие и това над жени е \"опорочен\" от опит да се въведе \"джендър идеологията\". Според него трябва да се \"стимулира нормалността в семействата\", защото Европа в т. ч. и България са изправени пред сериозен демографски проблем\". \"Европейските нации са нации с история, свързана с християнската религия. И сега някой опитва да унищожи точно този фундамент на обществото\", заяви вицепремиерът, допълвайки категорично, че не е хомофоб. ", "date": "2018.02.04", "title": "Каракачанов: Симеонов се изплющя по медиите, не знам дали е 'за' референдум или не"}
{"url": "https://offnews.bg/sviat/desetki-hiliadi-protestirat-v-atina-za-imeto-makedonia-video-obnoven-674148.html", "text": "Десетки хиляди души се събраха на протест на площад \"Синтагма\" в гръцката столица Атина срещу присъствието на думата \"Македония\" в евентуално решение на спора между Гърция и съседна Македония за името на бившата югославска република се очаква са събере близо един милион души.От 10 ч. на площада започнаха да се събират хора от всички краища на страната, а броят им вече достига няколко хиляди. Полицията в града е в пълна готовност, за да не се допускат ексцесии. По обед протестиращите вече бяха десетки хиляди.Те веят гръцки знамена и плакати с надписи като \"Македония е Гърция\", \"Долу ръцете от Македония\".В края на месец януари близо 100 000 души се събраха в град Солун на протест на 21 януари, а гражданите заявиха позицията си, че \"Македония е една и Солун е нейната столица.\"", "date": "2018.02.04", "title": "Десетки хиляди протестират в Атина за името Македония (видео, обновена)"}
{"url": "https://offnews.bg/obshtestvo/200-dushi-blokiraha-patia-varvara-velingrad-v-podkrepa-na-kmeta-na-s-674161.html", "text": "Близо 200 жители на община Септември излязоха на протест в подкрепа на кмета Марин Райчев, който бе задържан за източване на обществени средства и освободен срещу 250 хил. лв. гаранция.Те блокираха пътя Варвара - Велинград. Протестиращите застанаха на пешеходната пътека и блокираха движението от Велинград за Пазарджик и София. Те скандират „Рачев“ и „Искаме си кмета“.На пътя се е образувала колона от автомобили, но след 5 мин. блокаж, движението е било възстановено. Протестиращите възнамеряват да блокират пътя още няколко пъти до края на деня, съобщава \"Фокус\".", "date": "2018.02.04", "title": "200 души блокираха пътя Варвара - Велинград в подкрепа на кмета на Септември"}
{"url": "https://offnews.bg/zimni/sobchak-niama-samnenia-v-darzhavnata-podkrepa-za-dopinga-v-rusia-674158.html", "text": "\"Нямам съмнения, че в Русия е съществувала държавна програма за употреба на допинг\", написа в социалните мрежи опозиционната журналистка Ксения Собчак, която се кандидатира за президент на Русия, след като изгледа документалния филм на германската телевизия ARD \"Икар\".Лентата е посветена на информатора на световната антидопингова агенция и бивш шеф на московската лаборатория Григорий Родченков. Именно въз основа на неговите разкрития бяха уличени стотици руски спортисти в употреба на забранени вещества, а страната се превърна в символ на измамата в спорта.В едно от последните си интервюта Родченков заявява в прав текст, че всичко е ставало със знанието на Кремъл, което провокира президента Владимир Путин да го нарече \"селски глупак\".\"Филмът е фантастичен и трябва да се гледа задължително. Започва с това, че Родченков е консултирал чуждестранни спортисти доста време преди скандала. Започва като експеримент над себе си, а завършва като документ за световен скандал.Нямам никакво съмнение, че Родченков говори истината. Допинг има навсякъде, но само в Русия могат да уплашат човека, занимавал се с програмата, че да му се наложи да бяга. Можеха да го наградят и да му създадат условия, за да не се бои за живота си. Но всичко в Русия си е както е било\", написа Собчак.", "date": "2018.02.04", "title": "Собчак няма съмнения в държавната подкрепа за допинга в Русия"}
{"url": "https://offnews.bg/obshtestvo/samolet-ot-london-ne-uspia-da-katcne-v-sofia-zaradi-silnia-viatar-674149.html", "text": "Самолет на авиокомпания \"Райънеър\" не успя да кацне на Летище София заради бурния вятър, който вчера бушуваше в цялата страна. Той е изпълнявал полет от Лондон, но се е наложило да кацне в румънската столица Букурещ. Самолетът е трябвало да пристигне у нас в 22.00 часа.Пътниците ще бъдат извозени с автобуси до София, съобщава \"Нова\".В момента всички полети на софийското летище кацат и обстановката е нормална.", "date": "2018.02.04", "title": "Самолет от Лондон не успя да кацне в София заради силния вятър"}
{"url": "https://offnews.bg/futbol/ronaldo-kam-operator-ne-me-snimaj-video-674162.html", "text": "Асът на Реал Мадрид Кристиано Роналдо отправи устна забележка към един от операторите на телевизията, излъчваща на живо двубоя от 23-ия кръг на испанската Ла Лига между \"белия балет\" и Леванте, който завърши 2:2.Португалецът бе сменен в 81-ата минута и се обърна към човека с камерата, който следеше движенията му до резервната скамейка и реакцията му на смяната.Видимо спкоен от това, че е на скамейката, Роналдо се обърна към оператора с думите: \"Няма причина. Не ме снимай мен, фокусирай се върху мача\", каза нападателят.Суперзвездата на Реал не игра добре, а \"белия балет\" допусна изравняване в края на срещата, което със сигурност ще вдигне още повече напрежението в тима.", "date": "2018.02.04", "title": "Роналдо към оператор: Не ме снимай (видео)"}
