{"url": "https://offnews.bg/drugi/kralev-predstavi-proekta-za-nov-zakon-za-sporta-v-narodnoto-sabranie-669839.html", "text": "Министърът на младежта и спорта Красен Кралев представи Проекта за нов Закон за физическото възпитание и спорта (ЗФВС) пред парламентарната Комисия по правни въпроси и пред Комисията по образованието и науката, информираха от ведомството.На двете комисии присъства и зам.- министърът на младежта и спорта Ваня Колева. Законопроектът бе приет от правна комисия на първо четене с 14 гласа \"за\", 0 гласа \"против\" и 6 гласа \"въздържали се\". Образователната комисия одобри Проекта за нов ЗФВС на първо гласуване с 12 гласа \"за\" и 6 \"против\".Новият проект на Закон за физическото възпитание и спорта цели да отговори на новите изисквания и потребности на обществото в сферата на спорта и физическата активност. Законопроектът предлага система за регулация на спорта, която осъвременява и систематизира сега действащата нормативната уредба.  По време на заседанието на парламентарната правна комисия министър Кралев обясни, че в Законопроекта са систематизирани и разписани множество процедури, които в момента са разпръснати в различни нормативни актове, което затруднява тяхното прилагане.Спортният министър подчерта, че в действащия Закон за физическото възпитание и спорта не са предвидени принудителни административни мерки, което ограничава възможностите за въздействие при осъществяване на контрол за спазване на закона.Затова в проекта за нов закон са предвидени широк набор от мерки като:  разпореждане за предприемане на конкретни мерки за предотвратяване или преустановяване на допуснати нарушения или за отстраняване на последиците от тях; задължаване на спортните организации да свикат общо събрание или заседание на управителните или контролните органи на спортните организации; искане за отмяна на решения на управителните или контролните органи; писмено разпореждане на спортна федерация да предприеме необходимите действия за промяна на вътрешни актове и др. Красен Кралев отговори подробно на въпросите по законопроекта от страна на депутатите от БСП.Той разясни детайлно на Валери Жаблянов условията, заложени в проекта на нов закон за развиване на спортно-туристическaта дейност. Пред членовете на Комисията по образованието и науката бяха разяснени новостите, които проектът за нов ЗФВС предвижда в сферата на предучилищното, училищното и университетското образование. В процеса на съгласуване на законопроекта с МОН са коментирани няколко законови постановки, като са приети голяма част от забележките на образователните експерти. Основната идея на ММС е да даде възможност и по-голям тласък за развитие на спорта и физическата активност сред учащите.„Смятаме за голям плюс предвидената възможност за създаване на студентски спортни клубове, които могат да се подпомагат финансово от висшето училище и Министерството на образованието и науката, като изрично е посочено, че клубът трябва да е регистриран като юридическо лице с нестопанска цел за осъществяване на общественополезна дейност“, коментира Кралев.  Идеята ни е да изработим нов закон за физическото възпитание и спорта, който да отговаря на потребностите на хората, категоричен бе спортният министър.Според Кралев връзката между концепцията за развитие на българския спорт и начина на конструиране на системата на българското образование е много тясна.\"Ако не успеем да върнем авторитета на физическото възпитание в училищата и ВУЗ- овете, сме обречени на крах. Всички възлагат надежди за бъдещето на подрастващите на образователната система. Учители по физическо трябва да влязат в часовете от 1-4 клас. Масовият спорт в училищата и университетите е основата, без която не можем. Няма как без инфраструктура в училище, което е ангажимент на държавата, но това зависи изцяло от отношението на директорите към физическото образование\", подчерта Красен Кралев.", "date": "2017.11.22", "title": "Кралев представи проекта за нов Закон за спорта в Народното събрание"}
{"url": "https://offnews.bg/obshtestvo/205-sa-opasnite-iazoviri-u-nas-sredno-vseki-den-izdavat-akt-na-sobstv-669841.html", "text": "От началото на 2017 г. до 17 ноември инспекторите на Държавната агенция за метрологичен и технически надзор са направили 4175 проверки на язовири в цялата страна.Връчени са 395 акта за административни нарушения. 205 язовира в страната са потенциално опасни и затова са наблюдавани, съобщават от агенцията в писмо до Върховната административна прокуратура. През активния дъждовен сезон на тях се правят инспекции всяка седмица. Други язовири се поддържат изпразнени, за което се осъществява постоянен контрол, посочват от агенцията.Контролният орган отговаря на забележките на прокуратурата за това, че досега не е наложила наказания. Правомощия са възложени на ДАМТН от 1 януари 2016 г. Оттогава до сега направените проверки са над 7 хил. През първата година от дейността на специализираната дирекция към държавната агенция няма голям брой съставени актове за установяване на административни нарушения поради спецификата на проверките, разписано в нормативната уредба. При първа проверка на собствениците се дават предписания за отстраняване на констатираните нарушения със срок, който често е по няколко месеца заради сложността на нужните ремонти. Едва при последващите проверки се съставят актове, ако не са предприети нужните действия, обясняват от агенцията и допълват, че през 2017 г. средно всеки ден е издаван акт на собственик на язовир.Оттам предлагат и промени в закона, за да се оптимизира дейността на ДАМТН. Сред предложенията е да се прави класификация на язовирите в зависимост от височината на язовирната стена и обеща на язовира; промени, свързани с комисиите, които се назначават от областните управители; регламентиране на случаите, когато могат да се прилагат принудителни административни мерки, начинът за тяхното приложение и редът за тяхното обжалване; обособяване в един имот на язовирите и водохранилищата им с принадлежащите им земи и съоръжения. ", "date": "2017.11.22", "title": "205 са опасните язовири у нас, средно всеки ден издават акт на собственик на язовир"}
{"url": "https://offnews.bg/sviat/prezidentite-na-iran-rusia-i-turtcia-se-dogovoriha-za-naroden-kongre-669847.html", "text": "Президентите на Иран и Турция подкрепиха идеята за свикване на народен конгрес в Сирия като една от първите стъпки за започване на диалог след продължителната гражданска война в страната. Това съобщи днес руският президент Владимир Путин след среща в Сочи с президентите Хасан Рохани и Реджеп Таийп Ердоган, цитиран от Ройтерс  и БТА.Тримата президенти са наредили започване на консултации за организиране и насрочване на Конгрес за национален диалог в Сирия.Путин се срещна в Сочи вчера със сирийския президент Башар Асад. След това руският президент разговаря и с американския си колега Доналд Тръмп по телефона. Според Путин ръководството на Сирия желае мирен процес, конституционна реформа и свободни избори, а тримата президенти са се съгласили, че трябва да бъдат ликвидирани докрай \"терористичните групи\" в Сирия.Рохани беше категоричен, че Конгресът за национален диалог ще помогне за изработването на новата сирийска конституция, според която да се произведат избори.На тристранната среща Ердоган призна големите победи над \"Ислямска държава\", изгубила много от бастионите си в Сирия, но подчерта, че постигнатото е \"важно, но недостатъчно\". По думите му сега е извънредно важно всички участници в търсенето на политическо решение за кризата да намерят решение, което да е трайно и приемливо за сирийския народ.Русия и Иран подкрепят режима на сирийския президент Башар ал Асад, а Турция - неговите политически опоненти.В заключителната съвместна декларация от срещата се подчертава, че създадените зони на деескалация не бива да подкопават суверенитета и териториалната цялост на Сирия, отправя се призив към международната общност да окаже хуманитарна помощ на Сирия и се посочва, че Иран, Русия и Турция ще \"проведат консултации и ще съгласуват състава на конгреса\".В документа се казва още, че тримата президенти са решили при необходимост да се съберат отново.", "date": "2017.11.22", "title": "Президентите на Иран, Русия и Турция се договориха за 'народен конгрес' за реформи в Сирия"}
{"url": "https://offnews.bg/112/kola-blasna-dve-zheni-na-okolovrastnoto-v-sofia-669846.html", "text": "Лек автомобил блъсна две жени на Околовръстния път в София. Инцидентът е станал около 19 часа в района на кв. \"Кръстова вада\", съобщиха от МВР. Колата е блъснала двете пешеходки, а друг автомобил се е ударил в колата. Двете пострадали жени са откарани за преглед в болница. Една от жените е транспортирана в \"Пирогов\". 48-годишната жена преминава необходимите прегледи. Няма опасност за живота ѝ, съобщиха от лечебното заведение, цитирани от \"Фокус\".", "date": "2017.11.22", "title": "Кола блъсна две жени на Околовръстното в София"}
{"url": "https://offnews.bg/temida/zadarzhaha-sluzhitel-na-vanshno-na-granitcata-s-kontrabanda-669823.html", "text": "Служител на Министерството на външните работи (МВнР) е бил задържан на българо-турската граница. Това станало след проверка, която установила, че той се вози в автомобил с 500 стека цигари, скъпоценни камъни и 500 ампули с хормона на растежа. Колата е с испанска регистрация и е проверена на влизане в Турция.Случаят беше оповестен от прокуратурата на брифинг днес.По-късно от Министерството на външните работи съобщиха, че информацията по случая при тях е дошла от МВР веднага след самото задържане на границата.Въпросният служител не е дипломат, а експерт в общата администрация. Той не е пътувал служебно.Със заповед на вицепремиера Екатерина Захариева е образувано дисциплинарно дело и служителят е временно отстранен от длъжност.Въпросният служител не е пътувал с автомобил на Министерството на външните работи.", "date": "2017.11.22", "title": "Задържаха служител на Външно на границата с контрабанда"}
{"url": "https://offnews.bg/obshtestvo/darzhavata-shte-pregovaria-sas-sakskoburggotski-6-mesetca-izvan-sada-z-669845.html", "text": "Министерството на регионалното развитие и благоустройството е поискало 6 месеца преговори със Симеон Сакскобургготски за постигане на извънсъдебно споразумение за двореца \"Врана\" и \"Царска Бистрица\".Симеон II и сестра му получиха дворците \"Царска Бистрица\", \"Ситняково\" и \"Саръгьол\" през 2002 г. с решение на правителството на НДСВ и ДПС. Дворецът \"Врана\" им беше върнат от бившия кмет на София Стефан Софиянски, който обяви, че така изпълнява решение на Конституционния съд за връщане на царските имоти. Сакскобургготски запази двореца и подари парка на Столичната община. През декември 2009 г. беше приет мораториум, с който беше забранено на Симеон Сакскобургготски да се разпорежда с реституираното си имущество. Мораториумът трябваше да е временен - до приемането на специален закон, което обаче така и не се случи. Междувременно Сакскобургготски заведе дело срещу България в Съда в Страсбург заради мораториума. Останалите три дела за царските имоти - \"Кричим\", \"Саръгьол\" и \"Ситняково\", приключиха на всички инстанции в полза на държавата.За момента не са ясни мотивите, с които се иска началото на преговори за извънсъдебно споразумение. ", "date": "2017.11.22", "title": "Държавата ще преговаря със Сакскобургготски 6 месеца извън съда за царските дворци"}
{"url": "https://offnews.bg/analizi-i-komentari/zashto-ne-e-tolkova-lesno-bptc-da-priznae-makedonskata-pravoslavna-tca-669819.html", "text": "Повече от седмица в българското социално-медийно и обществено пространство цари истерия – ще признае ли Св. Синод на Българската православна църква (БПЦ) Македонската православна църква (МПЦ) за автокефална или ще ''изтърве шанса'' (по някои родни медии) да стане нейна Църква-майка.Всякакви люде - вътрешни и външни на Църквата, запознати и недотам запознати с църковния живот, дела и канони, изказват мнение.Поводът''България и Република Македония имат обща религиозна история. Българската православна църква има шанса да се превърне в църква-майка на Македонската православна църква със самото ѝ признаване.'' - заяви пред bTV митрополитът на Струмица Наум.Според дядо Наум автокефалността на МПЦ все още не била призната по политически причини. От МПЦ са изпратили писмо до Св. Синод на БПЦ, за да бъде обсъден въпросът с признаването на Македонската православна църква – Охридска архиепископия от Българската православна църква.В последния брой на предаването ''Вяра и общество'' по БНТ дори беше :Същността на проблемаТъй като темата е дълга и мъчна (особено за небогослови), ще кажа само, че църковното право е не по-малко дълбока и сложна материя от ''светското''. И както един лаик не би понечил да ''дава акъл'' на юристи, не по-малко респект би трябвало да бъде проявен и към една хилядолетна материя, каквато е църковното право.Дори Св. Синод на БПЦ - Българска патриаршия да вземе решение за признаването на неканоничната и самопровъзгласила се Македонска православна църква - Охридска архиепископия, това по никакъв начин няма да повлияе на факта, че въпросната неканонична МПЦ не е призната от никоя друга поместна православна църква.Църквата, основана от Христос, е жив богочовешки организъм, който се гради изключително на строги канони и йерархия - и двете бяха грубо потъпкани от престъпния режим на Тито през 1967 г., когато неканоничната МПЦ се самопровъзгласи за самостоятелна автокефална църква, под диктовката на репресивния апарат в тогавашна Югославия.Другата огромна ''бариера'' пред едно възможно всеобщо признаване на неканоничната МПЦ е минималната вероятност (граничеща с практическа невъзможност) някога тя да получи такова от Сръбската православна църква, която я смята за ''разколна'' и самоотделила се от нея, както и от Църквата на Гърция, поради политически и исторически съображения.Впрочем, в настоящата ситуация няма нищо уникално. Клирици от МПЦ са търсели контакти с БПЦ, по линия на ''признаването'', още по времето на патриарх Кирил. След наложената схизма от СПЦ обаче досега никоя поместна православна църква не е признала официално МПЦ за автокефална.ИстериятаСъвсем естествено е у нас всеки да ''разбира'' от всичко - това е един от огромните дефицити на българското общество, които държат ''главата му'' под водата и не му позволяват да ''изплува'' и да се развива. Но църковните канони не са футболен мач, тук материята е ''малко'' по-сложна и изисква дълбоко познание, натрупване и разбиране на информацията. А ''даването на акъл'' не би помогнало на нито една от двете страни.Междувременно, след писмото от МПЦ се появи и друго –  и потомци на фамилии от Македония, които призовават БПЦ да приеме ''протегнатата ръка на Македонската архиепископия''.Уместно е да се запитаме доколко подобно искане не ''измолва'' всъщност едни неканонични действия. И не е ли именно това причината въпросното писмо да не е подписано от нито един теолог, нито един експерт по църковно право. Но може би това е друга тема, а ние ще се върнем на ''нашата''.РазвоятРазбира се, ние не можем да знаем какво ще е решението на Св. Синод. Без съмнение, обаче то ще е канонично, правилно и много внимателно премислено.И нека не бъда разбиран погрешно. Авторът на тази статия е горещ радетел за независима МПЦ и за това нейна Църква-майка (най-естествено) да е БПЦ.Следвайки канона обаче (а друг ''пътеводител'', в случая, няма), признавайки неканонича църква, която е потъпкала същия този канон, всяка една друга такава рискува да се самопостави в схизма, което, разбира се, би било дълбоко неправилно.Подозирам, че като една любяща (и изконна) църква-майка на МПЦ, ''консултирането'' на БПЦ с другите поместни църкви ще е по-скоро ходатайство за всеобщото признаване на МПЦ. Така правят ИСТИНСКИТЕ родители, които обичат своите чада и се грижат за тях.Но независимо от крайния резултат на събитията, самият факт, че след десетилетия на стотици изпочупени и поругани паметници и гробове на български войници, след осквернени български стенописи в православни храмове, след омразата и ненавистта към българската нация, която се превърна в ''екзистенц минимум'' за бесния македонизъм и национална доктрина в БЮРМ, вече имаме сключен договор за добросъседство между двете държави, а сега говорим и за писмо, с което МПЦ призовава нашата църква да стане църква-майка на Македонската...Тези факти, тези събития са единствено повод за радост.", "date": "2017.11.22", "title": "Защо не е толкова лесно БПЦ да признае Македонската православна църква за автокефална"}
{"url": "https://offnews.bg/zdrave/zdravniat-ministar-predlozhi-uvelichenie-na-biudzheta-na-nzok-s-27-mln-669829.html", "text": "Здравният министър Кирил Ананиев предложи увеличение на бюджета на Здравната каса с 27 млн. лева. Ананиев предлага средствата за първична извънболнична помощ за догодина да се увеличат със 7 млн. лева, парите за специализирана извънболнична помощ - със 7 млн. лева., с 3 млн. лв. да е по-голям бюджетът за медикодиагностичните дейности и с 10 млн. лв. - тези за стоматологична дейност.Той обсъди предложението си с председателя на здравната комисия в парламента Даниела Дариткова и депутати от Обединени патриоти. „Представителите на Патриотичния фронт имаха няколко предложения, които бяха направили между първо и второ четене. Изложих какви са нашите мотиви. Нямаме противоречия с групата на Патриотичния фронт“, посочи след срещата здравният министър, цитиран от пресцентъра си.Кирил Ананиев уточни, че средствата ще дойдат от резерва, като в никакъв случай в момента не трябва да се намаляват парите за други дейности.Здравният министър коментира, че междуведомствената работна група, която се занимава с ТЕЛК е към края на своята работа и до дни ще излезе с предложение, което ще бъде представено на ръководството на Министерството на здравеопазването.", "date": "2017.11.22", "title": "Здравният министър предложи увеличение на бюджета на НЗОК с 27 млн. лева"}
{"url": "https://offnews.bg/sviat/pregovorite-za-koalitcia-v-germania-mozhe-da-badat-vazobnoveni-669825.html", "text": "Гeрманските либерали заявиха днес, че не изключват възможността за възобновяване на преговорите за формиране на управляваща коалиция с консервативния блок на канцлера Ангела Меркел и Зелените. Свободната демократическа партия (СВдП) обаче постави като условие потенциалните партньори да излязат с \"напълно нов пакет\" с предложения, предаде БТА.\"Ако наистина е възможно да построим модерна република през следващите години, то тогава ние последни ще откажем да разговаряме\", каза генералният секретар на СВдП Никола Беер пред телевизия Ен Те Фау по повод провала на тристранните преговори в неделя.\"Не мога да си представя, че това ще проработи\", подчерта в същото време тя, визирайки досегашните предложения на консерваторите и Зелените.", "date": "2017.11.22", "title": "Преговорите за коалиция в Германия може да бъдат възобновени"}
{"url": "https://offnews.bg/medii/uspeshnite-praktiki-za-medijna-gramotnost-shte-badat-populiarizirani-i-669830.html", "text": "Центърът за развитие на медиите подписа договор за сътрудничество и стана член на European Association for Viewers Interests (EAVI).Българската организация се присъедини към партньорската мрежа от 40 асоциации, институции и компании от цяла Европа и извън нея, и ще укрепи усилията за застъпничество за медийна грамотност и пълноценно гражданство в Европа.EAVI – Media Literacy for Citizenship, базирана в Брюксел, е ангажирана да работи в полза на обществения интерес в областта на медиите в Европа и да популяризира медийната грамотност в световен мащаб.„Да станем част от EAVI е от голямо значение за нас, тъй като това партньорство носи добавена стойност към нашата работа, особено в областта на медийната грамотност. Това ще ни позволи да предоставяме интегрирани услуги в Европа и извън нея. Готови сме да развиваме, популяризираме и обменяме идеи за най-добрите практики в областта на медийната грамотност, както и да насърчим партньорството и трансграничното сътрудничество в Европа“, коментира Яна Пеловска, управител на Центъра за развитие на медиите.Обединените усилия на EAVI и Центъра за развитие на медиите ще подпомогнат реализирането на инициативи, които дават възможност на гражданите да четат, пишат и участват в обществения живот чрез медиите.EAVI представлява интересите на гражданите в Европа чрез лобиране, конференции, развиване на партньорства, проучвания, проекти, насочени към медийната грамотност, разработване на добри практики и създаване на онлайн съдържание с акцент върху образованието на младите хора.Центърът за развитие на медиите е организация с нестопанска цел, основана през 1998 г. Създадена е с цел да подпомага дейността на независимите медии в България и да насърчава изграждането на капацитет на медиите чрез поощряване развитието на добри практики в журналистиката. Центърът работи в посока за стимулиране развитието на професионалната етика и подпомагане на диалога между държавната администрация, медиите и неправителствения сектор.", "date": "2017.11.22", "title": "Успешните практики за медийна грамотност ще бъдат популяризирани и у нас"}
{"url": "https://offnews.bg/izvan-terena/bivsh-basketbolen-natcional-izliza-s-angel-na-victoria-s-secret-669835.html", "text": "Натурализираният баскетболист от националния отбор на България Джаред Хоуман, който бе част от държавния ни тим преди няколко години, е мъжът в живота на един от най-популярните \"ангели\" на Victoria's Secret - Лаис Рибейро.34-годишният американец получи български паспорт през 2010-та, но така и не записа нито минута в официален мач.Той все пак изкара едно цяло лято с нашия тим по време на квалификациите за Евробаскет 2011, като успя да се \"изяви\" в едно сбиване по време на контрола. Хоуман бе викан и за лагер през 2014-та, но тогава отказа да се появи, информира Спортал.Рибейро набра скорост като лице на Victoria's Secret и тази година, след няколко участия в голямото ревю на модната марка бельо, получи най-голямата чест - да носи диамантения сутиен на стойност 2 милиона долара.", "date": "2017.11.22", "title": "Бивш баскетболен национал излиза с \"ангел\" на Victoria's Secret"}
{"url": "https://offnews.bg/sviat/arestuvanite-v-odrin-balgari-sa-dobre-s-tiah-se-sreshtna-balgarski-di-669840.html", "text": "Завеждащият консулската служба в българското консулство в Одрин Мюзеян Узунова се срещна с тримата задържани български граждани в затвора в града, съобщиха от пресцентъра на Министерството на външните работи.Визитата на Узунова не е била по искане на българите. Тримата българи са задържани на 17 ноември. Те са обвинени в трафик на хора, свързани с организацията на Фетхуллах Гюлен.Българите са в добро здравословно състояние и обясняват, че върху тях не е било упражнено физическо насилие в нито един етап от следствените действия.Българите са се срещнали днес и с психолога в затвора, като никой от тримата не е потърсил съдействието му преди това.Назначени са им служебни защитници.Арестуваните не са поискали преводач, тъй като владеят турски език.", "date": "2017.11.22", "title": "Арестуваните в Одрин българи са добре, с тях се срещна български дипломат"}
{"url": "https://offnews.bg/temida/prokuraturata-poveriava-izkazvaneto-na-borisov-za-narkotrafikanti-v-pa-669824.html", "text": "Прокуратурата е започнала проверка по повод  за това, че в парламента има депутати, които се занимава с трафик на наркотици. Това стана ясно от думите на говорителя на главния прокурор Румяна Арнаудова на брифинг. Тя уточни, че проверката е по сигнал на Гражданско сдружение \"Боец\" и от Движение \"Възраждане\". Сигнал от БСП не е получаван. По-рано днес социалистите съобщиха, че ще сезират главния прокурор заради изказването на премиера. Именно това изказване стана повод бившият вече председател на парламента Димитър Главчев да изгони председателя на БСП Корнелия Нинова от пленарната зала. Тогава от БСП поискаха Борисов да даде обяснение за думите си, а Нинова попита колегите си от ГЕРБ дали не се чувстват обидени от думите на премиера. Вместо това Главчев счете въпросите ѝ за обида към парламента и премиера и изгони Нинова от залата. На следващия ден, след намесата на премиера, той подаде оставка. В парламента днес от левицата поискаха Сотир Цацаров да разпита Борисов по случая. Господин Бойко Борисов кога, откъде, от кого, как и при какви обстоятелства е получил информацията, както и кои са въпросните лица, занимаващи се с наркотрафик и купуване на гласове?, попита Филип Попов.В  направиха в Народното събрание своеобразен преглед на печата с греховете на БСП и престъпленията около тях.", "date": "2017.11.22", "title": "Прокуратурата поверява изказването на Борисов за наркотрафиканти в парламента"}
{"url": "https://offnews.bg/zimni/otneha-novi-dva-medala-na-rusia-ot-sochi-2014-669836.html", "text": "Международният олимпийски комитет (МОК) наложи доживотни наказания на четирима руски състезатели по скелетон - Елена Никитина, Мария Орлова, Олга Потилицина и Александър Третяков.Спортистите са признати за виновни в нарушаване на антидопинговите правила и са отстранени до живот от участие на олимпийски игри.Освен това резултатите им от Сочи 2014 са анулирани. На Игрите в руския зимен център Третяков спечели златен медал, а Никитина има бронзово отличие.  Така Русия загуби още две отличия от олимпиадата в Сочи 2014 заради допинг нарушения.Третяков е един от най-успешните руски състезатели по скелетон. Той е бронзов медалист от олимпийските игри през 2010 година, световен шампион през 2013-а и европейски първенец през 2017-а.Руснакът има в кариерата си още четири сребърни и два бронзови медала от световни първенства, а през сезон 2008/2009 спечели Световната купа.Не е ясно дали наказаните ще оспорват санкицията. Според спортния юрист Артьом Пацев има основания за това, но решението трябва да бъде взето от тях.Наказанията идват след повторното отваряне на пробите на руските участници в олимпиадата в Сочи 2014. В Русия отричат да е съществувала държавна система за допингиране.", "date": "2017.11.22", "title": "Отнеха нови два медала на Русия от Сочи 2014"}
{"url": "https://offnews.bg/evropa/provalat-na-pregovorite-v-germania-otlaga-planovete-za-evrozonata-669826.html", "text": "Провалът на преговорите за ново германско правителство означава, че изпълнението на амбициозния план за по-дълбока интеграция в еврозоната може да бъде отложено, прогнозират източници, цитирани от Euractiv в съвместна публикация с Ройтерс.П, вкарвайки най-важната икономика в еврозоната в състояние на политическа несигурност и нарастващо очакване за нови избори.Очаква се лидерите на еврозоната да определят посоката на по-дълбока икономическа интеграция на среща в средата на декември, в която приносът на Германия ще е критично важен.Докато Германия няма ясна позиция, ще бъде трудно да се споразумеем за каквото и да било. Затова отлагането е най-вероятният избор, заявява един от главните хора, въвлечени в разговорите, чието име не се цитира в публикацията.Срещата на върха ще постави началото на шестмесечна работа, в резултат на която през юни 2018 г. трябва да е ясно дали еврозоната да има собствен бюджет, финансов министър и събрание на еврозоната в Европейския парламент.Нещата ще бъдат отложени, докато в Германия не започне да функционира нормално правителство. На този етап не виждам какви стъпки биха могли да предприемат лидерите през декември или юни, за да задълбочат интеграцията в еврозоната, когато в Германия има правителство без мандат, казва втори източник през Euractiv.За други отлагането на преговорите за еврозоната не е голям проблем, те по-скоро се притесняват за бъдещата структура на Икономическия и паричен съюз, който сега обхваща 19 страни.Ако преговорите бъдат отложени, това ще отложи и вземането на решения по често чувствителни политически въпроси за 2019 г., а именно това е годината на избори за новия ЕП, за формирането на нова Европейска комисия и избор на нови ръководители на Европейската централна банка.", "date": "2017.11.22", "title": "Провалът на преговорите в Германия отлага плановете за еврозоната"}
{"url": "https://offnews.bg/politika/bsp-iska-tcatcarov-da-razpita-borisov-za-narkotrafikantite-v-parlamen-669804.html", "text": "Парламентарната група на БСП изпрати сигнал до главния прокурор Сотир Цацаров с искане премиерът Бойко Борисов да бъде разпитан заради неговото изказване, че в Народното събрание има наркотрафиканти и купувачи на гласове.Сигналът до Цацаров е от днес и е подписан от депутатите Корнелия Нинова, Драгомир Стойнев, Крум Зарков, Филип Попов, Жельо Бойчев, Георги Свиленски и Елена Йончева.В пълния текст на писмото се казва:\"Обръщаме се към Вас по повод думите на министър-председателя на Република България г-н Бойко Борисов: \".... в парламента продължават да стоят хора, които са замесени с наркотрафик, хора, които са купували гласове, и то от затворници...\" Това негово тъврдение е изказано на 12.11.2017 г. при откриване на основно реконструираната и обновена зала \"Асикса Арена\" в град София.За ПГ на \"БСП за България\" е недопустимо в Народното събрание да има депутати, замесени с наркотрафик и купуване на гласове.Като се имат предвид горепосочените факти и информация, моля да извършите всички необходими действия, съгласно приложимия закон, включително и да разпитате министър-председателя на РЕпублика България г-н Бойко Борисов - кога, откъде иот кого, как и при какви обстоятелства е получил информацията, както и кои са въпросните лица, занимаващи се с наркотрафик и купуване нагласове и дали предоставил същата информация на компетентните държавни органи за предприемане на необходимите действия.\"", "date": "2017.11.22", "title": "БСП иска Цацаров да разпита Борисов за 'наркотрафикантите в парламента'"}
{"url": "https://offnews.bg/politika/mareshki-veshtae-v-parlamenta-valentin-zlatev-napuska-lukojl-669806.html", "text": "Валентин Златев няма още дълго да е ръководител на Лукойл. Имам информация, че в най-скоро време оставката на Златев ще бъде подадена и приета.Това заяви Веселин Марешки в кулоарите на Народното събрание в изявление от името на ВОЛЯ.„Докато в съседна европейска Румъния картелът в горивата е осветен и наказан, тук той е с пипала в политическото ръководство на страната“, каза още той.Марешки припомни обстоятелствата около смъртта на бившия шеф на Агенция „Митници“ Ваньо Танов. Той заяви, че агенцията през 2015 г. е започнал масови проверки срещу бензиностанции на Лукойл, а година по-късно Танов почива внезапно.Лидерът на „Воля“ коментира обвиненията по негов адрес, че извършвадъмпинг на цената на горивата:Веселин Марешки прогнозира още, че депутатът от БСП Иво Христов, който нарече 80% от българите дебили, скоро ще подаде оставка.", "date": "2017.11.22", "title": "Марешки вещае в парламента: Валентин Златев напуска Лукойл"}
{"url": "https://offnews.bg/politika/pravitelstvoto-preizbra-shefa-na-komisiata-po-sigurnostta-na-informatc-669805.html", "text": "Правителството освободи досегашния състав на Държавната комисия по сигурността на информацията (ДКСИ) поради изтичане на законово регламентирания ѝ петгодишен мандат и определи нов състав.Председател на ДКСИ и през новия мандат ще бъде Борис Димитров. За заместник-председател е определен Иван Павлов, който към момента е началник на отдел в ДАНС.В състава на Комисията влизат също Симеон Николов – служител по сигурността на информацията в „Терем“ ЕАД, Алекси Алексиев – директор на дирекция „Сигурност“ и служител по сигурността на информацията в МЗХГ и доц. д-р Иво Великов – преподавател в Академията на МВР.", "date": "2017.11.22", "title": "Правителството преизбра шефа на комисията по сигурността на информацията"}
{"url": "https://offnews.bg/ikonomika/sandens-rezidens-e-noviat-zhilishten-kompleks-na-planeks-v-sofia-669756.html", "text": "Динамиката на жилищния пазар в София вече определи новите тенденции в търсенето и предлагането. Качественото строителство и вниманието към заобикалящата среда днес са водещ критерий при избора на жилище. Приоритетни са проекти, които облагородяват околната среда и развиват като цяло градското пространство, за сметка на инвестиционни и строителни проекти, които целят само продажбата на жилища.Цената вече не е водеща, водещ е продуктът и селективният подход към реализацията му в зависимост от местоположението и средата. Търсят се решения за по-голяма етажна височина, по-големи площи на стаите, по-добра архитектура като цяло и по-комфортна среда.Но как потребителят може да се ориентира на кого да се довери сред множеството предложения на пазара? Сигурен начин е да се залага на доказали се през годините с качеството си и архитектурния си подход компании, които съобразяват всеки нов продукт спрямо местоположението му и нуждата на хората от уютни жилища, комфортни общи части и подходяща за почивка околна среда.Новият проект на „Планекс“ в гр. София –  – е модерен жилищен комплекс, разположен в динамично развиващия се столичен квартал „Манастирски ливади“ (запад), с комуникативни, осигуряващи директен достъп до по-голямата част от града пътни артерии. С автомобил се достига до центъра на града за по-малко от 15 минути, благодарение на една от най-бързите пътни артерии – бул. „България“. Изключително голямо удобство е и лесната комуникация с Околовръстен път, който осигурява директен достъп до по-голямата част от града и до автомагистралите „Тракия“ и „Струма“.Районът е известен със специфичен микроклимат, чист въздух, тиха и спокойна атмосфера. Разположен е близо до живописната резиденция „Бояна“ и ски лифтовете на Витоша. Инфраструктурата е много добре организирана, като на пешеходно разстояние от „Сънденс Резиденс“ са Мол „България“, ресторант „Виктория“, магазин „Била“, детски градини, училища и МБАЛ „Св. София“. е 6-етажен жилищен комплекс, проектиран спрямо околните сгради, така че да се получи естествено уединение от градския шум. От комплекса се разкрива панорама към красивите склонове на Витоша. В сградата са проектирани 83 апартамента с площ от 60 до 198 кв.м, подземен и открит паркинг, и 4 магазина на приземните нива. Предвиден е богато озеленен вътрешен двор с водно огледало, зони за отдих и детска площадка. Комплексът е от затворен тип, осигурен е професионален сграден мениджмънт. Услугата включва: портиерска служба и видеонаблюдение, текуща техническа поддръжка на общите части, ежедневно почистване, сезонно озеленяване, осигуряване на техническа изправност на всички инсталации и други. Комплексът ще посрещне своите обитатели през есента на 2019 г.На хармоничен живот в ритъма на слънцето ще се наслаждават бъдещите обитатели на „Сънденс Резиденс“ – уреден и спокоен кът в забързания столичен живот. Изложението на жилищата е изцяло изток-запад – сутрин сградата „посреща“ слънцето, а вечер го „изпраща“.Комплексът е една добра демонстрация на новата тенденция, която извежда селективния подход към продукта като водещ за бранша. Не самоцелното строителство, а добрата преценка на мястото и средата на инвестиционните проекти е тази, която създава ново качество на живот.Информация за продажбата на апартаменти може да получите на тел. 088 747 7755 , ел. поща sales@planex.bg или на ", "date": "2017.11.22", "title": "'Сънденс Резиденс' е новият жилищен комплекс на 'Планекс' в София"}
{"url": "https://offnews.bg/politika/simeonov-promianata-v-zakona-shte-slozhi-kraj-na-shumnite-orgii-ot-k-669831.html", "text": "\"Промяна в Закона за шума и вредните последствия от него ще сложи край на шумните оргии, от които страда не само Пловдив, но и цяла България\".Това заяви вицепремиерът Валери Симеонов, който инспектира строителството на новата приемна на полицията в пловдивската ромска \"Шекер махала\", цитиран от \"Фокус\". Симеонов подчерта, че по законопроекта още се работи и до Нова година ще влезе в пленарна зала, но по думите му е много добър. Предстои да бъде предоставен и за обществено обсъждане. \"Предприех тази инициатива още от лятото и ще я доведа докрай, но само и единствено с парламентарна подкрепа\", каза той.Валери Симеонов не пожела да даде примери от текстовете в закона, като подчерта, че има причина да не го прави сега.По повод откриването на полицейски управления на места, където има междуетническо напрежение, Симеонов беше категоричен, че този модел ще се прилага навсякъде, където има нужда от това. По думите му предстои откриване на такъв участък в ромската махала в Стара Загора, като има заявки и от Бургаско.", "date": "2017.11.22", "title": "Симеонов: Промяната в закона ще сложи край на шумните оргии, от които страда цяла България"}
{"url": "https://offnews.bg/kultura/ostavat-dva-dni-do-starta-na-prodazhbite-na-bileti-za-kontcerta-na-iro-669837.html", "text": "Iron Maiden - една от най-великите метъл банди на всички времена, ще разтърси Пловдив на 22 юли 2018 г.Продажбата на билетите за концерта стартира на 24 ноември (петък) 2017, точно в 11:00 часа.Те могат да бъдат закупени в мрежите на Тикетпро и Ивентим, както и онлайн на www.ticketpro.bg и www.eventim.bg. Заедно с билетите за концерта на Iron Maiden, които са на цена от 70 лева до 31.12.2017 г., стартира и продажбата на комбиниран билет за Hills of Rock - 20 и 21 юли 2018 г., и Iron Maiden- 22 юли 2018 г., който е на цена от 120 лева до 31.12.2017 г. ", "date": "2017.11.22", "title": "Остават два дни до старта на продажбите на билети за концерта на Iron Maiden в Пловдив"}
{"url": "https://offnews.bg/temida/gospodin-dinev-ostava-v-aresta-zaradi-obira-na-bankomat-v-sapareva-ban-669809.html", "text": "Кюстендилският окръжен остави без уважение жалбата на Господин Динев за освобождаване от ареста. 34-годишният Динев е обвиняем за обира на банкомат в Сапарева баня, като според прокуратурата той е помогнал на истинските извършители на обира. Според държавното обвинение на 9 ноември 2017 г. около 03:20 ч от офис на банка ДСК умишлено улеснил обира. Динев управлявал лек автомобил „Фолксваген Кади“ и осигурявал безпрепятственото придвижване на друг лек автомобил - марка „БМВ Х5“, с който било извършено престъпното деяние.Чрез взривяване на вратата на АТМ – устройство бил отнет сейф, съдържащ касета с парични средства в размер на 9000 лева.Съдът е приел доводите на прокурора от Окръжна прокуратура – Кюстендил, че има обосновано предположение, че обвиняемият е извършител на престъплението, за което е привлечен към наказателна отговорност и има реална опасност той да се укрие.", "date": "2017.11.22", "title": "Господин Динев остава в ареста заради обира на банкомат в Сапарева баня"}
{"url": "https://offnews.bg/sviat/zaporiraha-imushtestvo-za-27-mln-evro-na-lidera-na-upravliavashtata-p-669803.html", "text": "Националната дирекция за борба с корупцията на Румъния наложи запор на имуществото на петима души, разследвани по делото \"Тел Друм\" за злоупотреба с еврофондове, съобщава БНТ. Делото започна миналата седмица, а сред разследваните е лидерът на управляващата Социалдемократическа партия Ливиу Драгня.Срещу него се води и друго дело за злоупотреба със служебно положение. Миналата година Драгня беше осъден условно за изборни измами. Той отхвърля всички обвинения като политически мотивирани.Викове \"Оставка\" посрещнаха Ливиу Драгня, който посети Националната дирекция за борба с корупцията. Имаше и негови съпартийци, дошли да изразят подкрепа. Наложен е запор върху движимо и недвижимо имущество на Драгня на стойност около 27 млн. евро.Той е заподозрян за създаване на организирана престъпна група и подправяне на документи, с цел придобиване на средства от европейските фондове. Разследвани са общо осем души. Става дума за периода 2001-2012 г., когато Драгня е ръководил Окръжния съвет на ТЕлеорман, в Южна Румъния. Заподозрените са приватизирали фирмата за пътни строежи \"Тел Друм\", откъдето идва името на делото.Под контрола на Ливиу Драгня фирмата е спечелила с измами редица обществени поръчки. Разследването е по сигнал на Европейската служба за борба с измамите ОЛАФ. Оттам имат доказателства, че Румъния е получила незаконно за пътно строителство 21 млн. евро от Европейския фонд за регионално развитие. Средствата трябва да бъдат възстановени.", "date": "2017.11.22", "title": "Запорираха имущество за 27 млн. евро на лидера на управляващата партия в Румъния"}
{"url": "https://offnews.bg/politika/gerb-napravi-pregled-na-pechata-s-grehovete-na-bsp-669812.html", "text": "В отговор на сигнала на БСП до главния прокурор Сотир Цацаров с искане премиерът Борисов да бъде разпитан за неговото изказване за наркотрафикантите в парламента, от ГЕРБ днес направиха в Народното събрание своеобразен преглед на печата с греховете на БСП и престъпленията около тях.Тома Биков от ГЕРБ поиска да отговори на БСП за \"наркотрафикантите\" в парламента и затова цитира заглавия от десетина български медии относно арестувания Илиян Стоилов - брат на червения депутат Георги Стоилов.Биков отново поиска да напомни на БСП, че пари от арестувания Стоилов са отишли за кампанията на БСП за предсрочните парламентарни избори.След това отново с цитати от медиите пък бяха \"осветлени\" купувачите на гласове. От ГЕРБ претоплиха случая с Манол Генов от БСП, който бе обвинен в това престъпление.ГЕРБ не приключиха само с изявлението си пред журналистите. Двама от депутатите на Борисов влязоха в стаята на БСП и им връчиха на хартия всички медийни публикации, които се отнасят до БСП и техните прегрешения.ГЕРБ-ерите излязоха с думите \"Надяваме се да ги прочетат\".", "date": "2017.11.22", "title": "ГЕРБ направи преглед на печата с греховете на БСП"}
{"url": "https://offnews.bg/politika/tcatcarov-otkri-problemi-v-iaz-beli-iskar-669808.html", "text": "Главният прокурор Сотир Цацаров е изпратил писмо до премиера Бойко Борисов за констатирани проблеми на яз. \"Бели Искър\". Писмото е резюлирано до министрите на околната среда, на икономиката, на регионалното развитие и до кмета на София с искане да се изпълнят препоръките по възможно най-бързия начин.Язовир „Бели Искър“ има констатирани проблеми и затова са подготвени проекти за реконструкция на язовирната стена. Това каза пред журналисти в Министерския съвет кметът на София Йорданка Фандъкова.„Яз. „Бели Искър“ има акт за държавна собственост. В същото време концесионерът „Софийска вода“ стопанисва язовира, съгласно концесионния договор. Затова работим заедно с министъра на регионалното развитие и благоустройството, за да може да се намери най-добрата форма. Той се нуждае от конструкция на стената. Има изготвени няколко проекта. Последният ни разговор с министъра на регионалното развитие е, че ще бъде възложено на областния управител на София да избере съответния проект, защото това не е лесно. Проектите са на различна стойност“, коментира Фандъкова и уточни, че там работата е експертна.„Ние ще съдействаме и ще подкрепим с всичко, което може, защото ангажиментът на концесионера е текущата поддръжка. Това е капиталова инвестиция и затова сме се договорили, че това ще бъде извършено от областния управител. Яз. „Бели Искър“ има проблеми, които са констатирани и точно затова са подготвени и тези проекти, за да бъде реконструирана язовирната стена. Има частична реконструкция преди години – първи етап и е необходимо да бъде довършена“, каза още Йорданка Фандъкова.", "date": "2017.11.22", "title": "Цацаров откри проблеми в яз. Бели Искър"}
{"url": "https://offnews.bg/politika/okonchatelno-ogranichenieto-za-plashtane-samo-do-5000-lv-v-kesh-otpa-669814.html", "text": "Промените в Закона за ДДС, които предвиждаха ограничаване на кешовите плащания до 5000 лева, бяха отхвърлени от Народното събрание с 52 гласа „против“, 9 „въздържал се“ и 101 „за“.По време на дебата в пленарната зала се стигна до сблъсък между парламентарните групи на ГЕРБ и БСП.Красимир Янков от левицата заяви, че предвиденото ограничение на плащането в брой е пример за несправянето на изпълнителната власт със сивия сектор.Менда Стоянова от ГЕРБ отвърна, че резултатите от изсветляването на сивата икономика се виждат по преизпълнението на бюджета и излизането на държавата на положително салдо.През тази година беше изготвен проект, чрез който се предлагаха изменения в Закона за ограничаване на плащанията в брой. В проекта се предлагаше прагът от 10 000 лева, който е в момента, да бъде намален поетапно, като до 2019 г. достигне 1000 лева.Като обосновка за предложената промяна Министерството на финансите тогава посочи, че това е в съответствие с наложилата се практика в другите държави - членки на ЕС, от една страна, и от друга, намаляването на сивата икономика в страната.Управляващите обаче не успяха да съберат нужната подкрепа и промените бяха отхвърлени.", "date": "2017.11.22", "title": "Окончателно: Ограничението за плащане само до 5000 лв. в кеш отпадна"}
{"url": "https://offnews.bg/analizi-i-komentari/balgaria-na-tri-miureta-669810.html", "text": "Турската преса хвали до небесата Бойко Борисов за лекцията му в УНСС, където адвокатства на Турция за ЕС, нарича я най-големият защитник на Европа и коленичи пред могъщия турски аскер, без който НАТО било кръгла нула...Само преди три лета заради таквиз премиерски метани триото \"Сидеров-Симеонов-Каракачанов\" клеймеше лидера на ГЕРБ, даже фес му тури.Где се покриха тримата юнаци? С какво и с колко им запушиха патриотичните усти?А, да! Единият е вице по демографията, пътьом строи телени дувари и въдворява тишина по морета и зимни курорти. Другият е военен министър и експерт по биене на шамари край Великата българска стена. Сидеров се е кротнал в парламента, мъдро законодателства с Цв. Цв и боготвори Б.Б.Ако някой чака атакиста пак да превърти, да облече черна фланелка и поиска от Ердоган 22 милиарда за имотите на тракийските бежанци, сбъркал е адреса. Размахващият юмруци по площади вече е европолитик в „Армани“ за пет бона, върти управляваща коалиция и хич не му пука за некви си милиарди от вековния поробител.Едно не е ясно: Срещу кого ще се дере на 3 март и кой ще му се върже?Каракачанов изобщо не го мисля. След премиерската защита на Ердоган и аскера му в НАТО, чакайте воеводска визита в Анкара. С „Мараба, аскер“ военният ни бос ще поздрави почетната османска рота. И ще забрави как през август турски крайцер край Варна презрително го отмина със спуснати флагове.На Симеонов е най-лесно. Той през 2 часа се отмята от клетви и ултиматуми към Тоя и Оня, та дружбата с Ердоган ли ще му се опре. Като вице няма да блъска бабички по граници, няма да ляга пред автобуси на „Калотина“, ще възцари мир и любов, поляти с евроатлантически шербет.Патриотична идилия значи! Ама, нейсе! Да живей България на три морета и три мюрета!", "date": "2017.11.22", "title": "България на три мюрета"}
{"url": "https://offnews.bg/obshtestvo/obshtestvenitci-nastoiavat-bptc-da-prieme-protegnatata-raka-na-makedon-669786.html", "text": "Общественици, учени, журналисти и потомци на видни фамилии от Македония призовават Българската патриаршия да приеме протегнатата ръка на Македонската архиепископия и да се прояви като нейна Църква-майка, съобщи БГНЕС.Писмото е адресирано до патриарх Неофит и до Светия Синод. Текстът му е отворен за подкрепа от всички желаещи. В близките дни ще бъде инициирана и общонационална подписка, с която БПЦ да получи обществена подкрепа за обявяването на Македонската православна църква за нейна църква-дъщеря и признаването на нейната автокефалия.Обществената инициатива идва в резултат на изпратеното на 9 ноември 2017 г. от Македонската православна църква писмо до българския Свети синод, в което се изразява готовност Българската патриаршия да бъде призната за нейна Майка-Църква.Препечатваме пълния текст от писмото до Българския патриарх:ВАШЕ СВЕТЕЙШЕСТВО,ВАШИ ВИСОКИПРЕОСВЕЩЕНСТВА,Писмото на Светия синод на Македонската православна църква от 9.11.2017/№ 181, с което се изразява готовност Българската патриаршия да бъде призната за нейна Майка-Църква, съвсем естествено предизвика много позитивни реакции в нашето общество. Естествено е тези реакции да са свързани и с очакване. Голямото очакване към Българската православна църква – дали ще приеме ръката, протегната от Македонската архиепископия!?Съзнаваме, че проблемът с признаването на автокефалията на Македонската православна църква не е никак лесен за разрешаване, иначе нейната йерархия не би се намирала в изолация вече петдесет години. Но едновременно с това сме наясно, че Българската патриаршия има всички основания – и исторически и канонически – да поеме тежкия кръст и да помогне на нашите кръвни и духовни братя в Република Македония, за да може тяхната църква да получи своето пълноправно място в семейството на православните църкви.От древни времена християните са се уповавали, че Бог никога не ни натоварва да носим кръст, чиято тежест би била непосилна за нас. Очевидно това, което се случва, е Божий промисъл и доказателство, че Българската патриаршия има потенциала и достойнството първа да признае каноничната самостоятелност на Македонската архиепископия и да я въведе в общото православно семейство. Като хора, които отдавна следим развитието на проблема с македонската църковна независимост, сме наясно също така, че Българската патриаршия има своите основания категорично да подчертае историческата истина за произхода на възобновената като Македонска православна църква – Охридска архиепископия, както и за нейното екзархийско наследство. Без подвига на нашите предци, включително от Вардарска и Беломорска Македония, които постигнаха църковна независимост за преобладаващата част от православните българи на Балканите през ХIХ в., днес не биха съществували нито Българската патриаршия, нито Македонската архиепископия, която се явява наследник на македонските епархии на Българската екзархия.Уместно е да припомним общоизвестния факт, че Охридската архиепископия е създадена през 1018 година от император Василий II Българоубиец на мястото на унищожената от него Българска патриаршия, а титлата на нейния глава е била „Архиепископ на Охрид и на цяла България“. Втори довод – епархиите на Българската екзархия в Македония са очертани не само със султанския ферман от 1870 г., но и чрез последвалите допитвания (плебисцити) сред местното население, което е заявило предпочитанията си да има своя българска йерархия, а да не се подчинява на Цариградската патриаршия – последните екзархийски митрополити са прогонени от сръбските и гръцки войски от Македония през войните от 1912-1913 г., противно на всякакви християнски норми и общочовешки правила. Така Сръбската патриаршия се настанява в диоцез, който де факто никога не й е принадлежал.Трети довод – по време на Втората световна война в църковно отношение Македония отново е администрирана от Българската екзархия и свещениците, включително и архиерейските наместници, които остават там след есента на 1944 г. са назначени на тези постове от български митрополити – последната йерархия, която е била в Македония до създаването на самостоятелната Македонска архиепископия е тази на Българската църква. По тази причина известно време в средите на Сръбската православна църва е битувало мнението, че МПЦ е създадена от „бугарашите“ в Македония. Фактът, че при създаването на съвременната Македонска архиепископия е отречен нейният български корен, се дължи на политически обстоятелства, които макар да не са изживени и до наши дни, не бива да са пречка за евентуалното решаване на проблема. Което, разбира се, не означава, че БПЦ няма право да настоява за преразглеждане на македонистките тези, застъпвани от Македонската архиепископия.Съществуващите спорни въпроси, обаче, би следвало да бъдат преодолени от двете църкви по пътя на диалога в името на любовта. А както нашият Господ Иисус Христос ни казва: „По това ще познаят, че сте Мои ученици, ако любов имате по между си!“ (Йоан 13:35). Когато нашите братя очакват помощ от нас, едва ли ще е християнско вместо да им помогнем, най-напред да им припомняме грешките и слабостите. Та нали и свети апостол Павел ни учи: „Любовта е дълготърпелива, пълна с благост... любовта се не превъзнася... не дири своето, не се сърди, зло не мисли, на неправда се не радва, а се радва на истина, всичко извинява... всичко претърпява“ (1 Коринтяни 13:4-7).Съвсем естествено, Ваше светейшество, погледът на всички нас е отправен и конкретно към Вас, който през август 1999 г., заедно с покойния Врачански митрополит Калиник бяхте първите български архиери от 1944 г. насам, които посетиха светите за нас българите места в Македония и бяхте сърдечно приети от вашите събратя Петър Преспанско-Битолски и Тимотей Дебърско-Кичевски. След това, през септември същата година имахте и евхаристийно общение във Враца с митрополит Калиник Врачански, митрополит Петър Преспанско-Битолски и с тогавашния Дремвицки епископ Йоан. Вече като достоен глава на нашата Църква, Вие, Ваше светейшество, на два пъти оказахте братско гостоприемство на нинездравствуващия Македонски архиепископ Стефан през 2014 и 2015 година.Не можем да забравим и как през 2007 г. сестринство от монахини от Македония намери бащински прием във Видинска епархия от нейния архиерей – блаженопочиналия наскоро митрополит Дометиан. Спомняме си с радост и как Македонската архиепископия откликна на молбата на Пловдивския митрополит Николай и дари за новосъградената църква в Пловдив частица от мощите на Свети Климент Охридски през 2008 г. Несъмнено има още много срещи и контакти между клирици, богослови и общественици от двете църкви, които не би ни стигнало мястото да опишем.Стореното досега оценяваме високо. То показва, че нашата кръв и нашата вяра зоват към едно – ДА БЪДЕМ ЗАЕДНО! В този ред на мисли, ще припомним и посланието, което адресира блаженопочиналият Пловдивски митрополит Арсений в открито писмо до Българския патриарх Максим и до Сръбския патриарх Павел през 2005 г.: „Щом има държава Македония, следва, че в тази държава трябва да има и православна християнска църква, назовавана “Македонска”. Да мисли някой, че ще върне историята обратно се лъже. Има Македонска държава – има и ще има Македонска православна църква. И колкото по-скоро й се даде автокефалия, толкова по-добре. Историческо право на това има Българската православна църква” (писмо № 799/24.06.2005 г.). Убедени сме, че ако Българската патриаршия поеме протегнатата ръка от Македонската архиепископия, тя ще изпълни своята историческа мисия на древна и мъдра църква, която винаги е била водена от грижа за своето паство, от любов и милост към нуждаещите се. Нямаме илюзии, че приемането на тази протегната ръка, ще породи и не малко съпротивителни тенденции в и без това раздирания от противоречия православен свят.Смятаме, че заявеното (засега неофициално) от канцеларията на Светия синод намерение за консултации по писмото на македонския Синод с останалите поместни църкви дава възможност БПЦ да направи този проблем общоправославно достояние, което й предоставя възможността тя категорично да се прояви като Майка-Църква на МПЦ. Едновременно с това подобна идея крие опасността признаването на македонската автокефалия да се отложи с още няколко години и изобщо да не доведе до позитивен резултат. С цялото ни уважение към вас, смятаме, че е по-уместно, консултациите с поместните църкви да бъдат предшествани от разговори със Светия синод на Македонската архиепископия и набелязването на общи инициативи, като почитането на общи и за двете църкви светци и събития.Ваше Светейшество,Ваши Високипреосвещенства,Нека премъдрият Господ Ви озари да вземете най-мъдрото решение за доброто и за спасението на нашите еднокръвни и единоверни братя от Македонската православна църква за да се сложи край на наложената им несправедлива духовна изолация и за да осъзнаят тези наши братя веднъж завинаги, че България винаги им е мислела доброто. Имайте небесната помощ на светите Седмочисленици – Кирил, Методий, Климент, Наум, Сава, Горазд и Ангеларий, на светия благоверен цар Борис-Михаил Покръстител! Пред Вас нека да блести примерът на Вашите велики предци – архиереите на Българската екзархия, както и на българския патриарх Кирил, който в далечната 1970 г. дарява 3 литра миро на младата тогава Македонска православна църква и казва на Злетово-Струмишкия епископ Наум: „Ние и вие сме едно и също. Как вие ни приемате, то е ваша работа. А вие казвате, че не сте българи. Както искате говорете. Ние ще се наречем македонци, но няма да се отделим от вас...“. Искаме да ви уверим, че поемайки тази историческа мисия, то вие, като наши духовни пастири имате пълната подкрепа на миряните и на българското общество. ПРЕД ТАКЪВ СЪДБОВЕН ИЗБОР КЛИР И НАРОД НЯМАМЕ ДРУГ ПЪТ, ОСВЕН ДА БЪДЕМ ЕДНО! А както е казано: „Глас народен, глас божий!“. В дните на Рождественския пост нека молитвата на всички ни да бъде още по-усилна за добрия изход на доброто дело! Не в силата е Бог, а в истината!София, 21.11.2017 г.Въведение БогородичноЦелуваме първосветителската Ви десница:проф. Ангел Станков – преподавател в Музикалната академия, потомък на митрополит Натанаил Охридски и ПловдивскиРайна Дрангова – почетен председател на ВМРО, внучка на полк. Борис Дрангов и дъщеря на Кирил Дрангов член на ЦК, един от последните дейци на ВМРО, загинал трагично през 1946 г.д-р Милен Врабевски – председател на фондация „Българска памет“д-р Горан Благоев, автор и водещ на предаването „Вяра и общество“ и на „История.БГ“ (Българска национална телевизия)Любчо Нешков, собственик на информационна агенция „БГНЕС“Стойко Стоянов, главен редактор на сайта „Фактор.БГ“акад. Стефан Воденичаров, председател на Българската академия на науките от 2012 до 2016 г.доц. Александър Гребенаров – Институт за исторически изследвания към Българската академия на наукитепроф. Лизбет Любенова – историк, Българска академия на наукитепроф. Димитър Гоцев – историкпроф. Христо Кожухаров – Университета за национално и световно стопанстводоц. Ралица Русева – И-т за изследване на изкуствата при БАН, завеждащ Музей за християнско изкуство Крипта на храм-паметник „Св. Ал. Невски“доц. Наум Кайчев – преподавател в Историческия факултет на Софийски университет „Св. Климент Охридски“доц. д-р Тодор Чобанов – археологдоц. Евгения Благоева – преподавател в Нов Български университет, правнучка на Ангел Голомехов от Куманово, екзархийски учител и деец на ВМРОдоц. Методи Андреев – преподавател в Университета по архитектура, строителство и геодезияМихаил Развигоров – внук на воеводата Мише Развигоров, син на Страхил Развигоров, член на ЦК на ВМРО, убит през 1949 г.Аглика Маркова – член на Съюза на преводачите в България, дъщеря на Йосиф Марков, един от последните дейци на ВМРО, безследно изчезнал през 1946 г.Елисавета Шапкарева – правнучка на Кузман Шапкарев, зам. председател на Българското сдружение на родовете от МакедонияОлга Пърличева – старобългарист, пра-правнучка на Григор ПърличевИван Николов – директор на списание „България-Македония“Христо Матов – внук на революционера Христо МатовМила Миладинова – потомка на братя МиладиновиЕлисавета Миладинова – потомка на братя Миладиновид-р Зоя Андонова – издателство „Св. Климент Охридски“Кирил Тодоров – изследовател на българо-сръбските отношенияДесислав Дионисиев – изпълнителен директор на „Биопрограма“д-р Иван Колчаков – УМБАЛ „Софиямед“инж. Евелина Александрова – внучка на Тодор Александровдоц. Любомир Георгиев, НБКМдоц. Румен Ковачев, НБКМ доц. д.и.н.Милкана Бошнакова,НБКМЮлия Карадачка, главен библиограф,НБКМ Георги Коритаров, журналист. ", "date": "2017.11.22", "title": "Общественици настояват БПЦ да приеме протегнатата ръка на Македонската архиепископия"}
{"url": "https://offnews.bg/liubov-i-seks/desi-banova-i-plevneliev-shte-gostuvat-zaedno-pri-gala-669813.html", "text": "Президентът Росен Плевнелиев и синоптичката Деси Банова ще дадат първото си официално интервю като двойка на 30 ноември в предаването \"На кафе\" с Гала. То по всяка вероятност ще бие по рейтинг участието в \"На кафе\" на съпругата на Сергей Станишев Моника Йосифова, в което тя гостува на предаването с всичките си деца.Само преди седмица бившият държавен глава потвърди слуховете, че със синоптичката на Нова тв са двойка. Малко преди това новината обиколи медиите.„Да, отскоро сме двойка. Никога не съм крил, че с бившата ми жена не живеем заедно, а разводът тече безпроблемно. Прогнозата за времето в живота ми е слънчева. Радваме се на една хармонична връзка и се надявам така да е и занапред“, заяви Плевнелиев.В интернет пространството се появи и първата снимка на влюбената двойка. На нея Плевнелиев и Банова са прегърнати на лондонското летище \"Хийтроу\" и чакат полета за Атина. Самата Гала поясни, че двамата сега са в гръцката столица. „Много са щастливи, много са влюбени, много им се радваме, истина е, че са заедно”, коментира водещата. Тя каза, че лично ѝ изпратили своя снимка оттам.", "date": "2017.11.22", "title": "Деси Банова и Плевнелиев ще гостуват заедно при Гала"}
{"url": "https://offnews.bg/obshtestvo/skandal-okolo-pogrebenieto-na-smazania-ot-kola-kraj-atia-kostadin-669833.html", "text": "Скандал избухна покрай погребението на 16 – годишния Костадин, който бе смазан от автомобил край Атия преди няколко дни. Днес неговият баща Апостол е пристигнал от чужбина, за да погребе сина си. Оказва се, че тялото на момчето е предадено от моргата на една конкретна погребална агенция. Оттам поискали сумата от 1 300 лв. за погребението, както и предложили конкретни адвокати да се заемат с делото за смъртта на детето. Христо Бардуков, приятел на бащата, поясни, че научили, че трупът бил взет от моргата от някой си Венци, служител на агенцията, който бил свързан с организацията SOS – ПТП. „“, коментира Бардуков.След като публикува призив за помощ в социалната мрежа, а журналисти се появяват пред офиса на агенцията, от фирмата им предложили по-ниска цена за погребението, поясни той. От агенцията предложили да ги свържат с организацията SOS ПТП, която да поеме съдебните дела, а после да им възстанови парите по погребението от застраховката.SOS ПТП, за която казва Христо Бардуков е организация, която води дела и помага юридически на пострадали от катастрофи. Зад нея, както и зад погребалната агенция стои един и същи човек - бургазлията Кристиян Киров. Той е информиран дистанционно за случилото се, тъй като пътува към Бургас. Киров уточни, че е разпоредил на служителите си трупът на детето да бъде предаден на другата погребална агенция, избрана от родителите. Той подчерта, че роднини на загиналия Костадин сами са отишли преди скандала в неговата фирма, донесли са и дрехи на момчето. Кристиян Киров не крие, че стои и зад организацията SOS ПТП, и зад погребалната агенция:„“, посочва Киров. Кристиян Киров не отрича, че прилагат подобна практика в някои случаи. 16 – годишният Костадин ще бъде погребан в петък.", "date": "2017.11.22", "title": "Скандал около погребението на смазания от кола край Атия Костадин"}
{"url": "https://offnews.bg/politika/borisov-ne-pital-karaiancheva-iska-li-da-stane-shef-na-parlamenta-kaz-669843.html", "text": "Премиерът Бойко Борисов посочил Цвета Караянчева за председател на Народното събрание след оставката на Димитър Главчев, без да я пита дали е съгласна. За това как е била избрана разказа самата Караянчева пред bTV. По думите ѝ решението е взето миналия петък сутринта, след като Главчев решил да подаде оставка. Тогава Борисов ѝ казал: \"Давай\", като председател на ГЕРБ. \"Като станеш заместник на някого, при определени обстоятелства трябва да си готов, че може да се наложи да го заместиш, така че нямах много време за размисъл и скочил в дълбокото\", каза Караянчева. Запитана дали ѝ е бил зададен въпросът \"Искаш ли\", Караянчева отговори, че не е имало такъв въпрос, а е трябвало да се вземе решение на момента. \"Той каза \"Хайде\", уточни председателят на парламента. Тя допълни, че пристигането на председателя на Европарламента Антонио Таяни в София е било част от причината да се бърза с назначаването на нов председател на Народното събрание. Друга причина било натрупаното напрежение. Беше се натрупало много напрежение, Димитър Главчев имаше възможност да избира, никой нищо не му е налагал. Той е човек с достойнство и взе своето решение, заяви тя. Караянчева подчерта, че не е имало сделка с БСП да са кротки по време на европредседателството срещу оставката на Главчев. Опозицията е за това – да поставя управляващите в трудни ситуации и управляващите да вземат мъдри решения, никой няма да запуши устата на опозицията. Ние също имаме 95 депутати, които имат достатъчно аргументи и няма да оставят опозицията сама да говори, коментира тя.По повод критиките към нея, че няма подготовката да бъде председател на парламента Караянчева обяви, че никой не може да бъде компетентен за председател на Народното събрание и винаги има какво да се учи. \"Верно, аз съм машинен инженер, но знаете, че има екип от юристи, които помагат на НС, имаме много добър правен отдел, имаме добри референти, имаме колеги юристи, които във всеки един момент са на разположение. В крайна сметка човек не може да знае всичко и човек се учи\", категорична е Караянчева.В същото време зам.-председателят на ГЕРБ Цветан Цветанов обяви пред БНТ, че рокадата на поста на председателя на НС е обсъдена с представители на \"Обединени патриоти\", като дори избори кои са присъствали на срещата. До обяснението се стигна след въпрос за недоволството на вицепремиера Валери Симеонов, че рокадата не е била обсъдена с тях и е останал изненадан от оставката на Главчев.Според Цветанов на срещата са присъствали Явор Нотев, Валери Касабов, Искрен Веселинов и Волен Сидеров. ", "date": "2017.11.22", "title": "Борисов не питал Караянчева иска ли да стане шеф на парламента, казал ѝ: 'Хайде'"}
{"url": "https://offnews.bg/zvezdi/shefat-na-pixar-se-otteglia-zaradi-seksualen-tormoz-669807.html", "text": "Шефът на Pixar Джон Ласитър, едно от най-големите имена в анимацията, се оттегля от „Дисни“, за да избегне евентуална вълна от обвинения в сексуален тормоз.Това става ясно от писмо, което самият Ласитър е изпратил до служителите си и в което определя действията си в миналото като „грешни стъпки“, след като беше обвинен в сексуален тормоз.В холивудско издание анонимен служител обвини шефа на Pixar в непристойно поведение и обясни, че сред подчинените си директорът имал репутация на човек, който \"опипва, целува и често коментира физическите им дадености“.CNN цитира главният креативен директор на Pixar и Disney Animation мда казва, че наскоро е имал „тежки разговори, които са били много болезнени“.„Не е лесно да се сблъскате с грешките си, но това е единственият начин да се поучите от тях. В резултат на това много се замислих за това какъв лидер съм и какъв съм искал да бъда. Оказа се, че съм накарал някои от вас да се чувстват неприятно или неудобно, а никога не съм имал такива намерения“, обяснява в писмото си. И се извинява на всеки, чието лично пространство е прекрачил.„Без значение колко добросъвестно е било намерението ми, всеки има право да определя границите си и другите трябва да уважават това“, добавя той.Според Ласетър той и компанията \"Дисни\" са се разбрали да си дадат почивка и през това време да помислят как да действат занапред.„Трудно ми е да се оттегля от работата, която толкова обичам, от екипа, на който държа най-много. Аз не приемам служителите си само като художници, но и като хора, и знам, че за момента това е най-доброто за всички нас. Надявам се, че една шестмесечна почивка ще ми даде възможност да започна да се грижа по-добре за себе си, да си почина и в крайна сметка да се върна като лидера, който заслужавате“, казва аниматорът.Ласетър е един от основателите на изключително успешното анимационно студио Pixar, което е създало филми като „Играта на играчите“, „Търсенето на Немо“, „Отвътре навън“. От самото си създаване Pixar е направило повече от 11 милиарда долара в световния бокс офис и е спечелило много награди.", "date": "2017.11.22", "title": "Шефът на Pixar се оттегля заради сексуален тормоз"}
{"url": "https://offnews.bg/sviat/hagskiat-tribunal-osadi-ratko-mladich-na-dozhivoten-zatvor-669815.html", "text": "Бившият военен лидер на босненските сърби Ратко Младич бе осъден днес от Международния трибунал за военните престъпления в бивша Югославия на доживотен затвор.Младич е признат за виновен за геноцид, военни престъпления и престъпления срещу човечеството.Съдът реши, че с действията си Младич значително е допринесъл за геноцида над мюсюлманското население в Сребреница, че е тероризирал населението на Сараево, нареждал е да се взимат заложници, по негова заповед са избити хиляди мирни жители в Босна и Херцеговина.Престъпленията са извършени в периода май 1992 - ноември 1995 г.Това е присъда на първа инстанция, която може да бъде обжалвана.Едно от най-жестоките престъпления, извършени по заповед на Ратко Младич, е клането в Сребреница през юли 1995 г. - избити са над 7000 босненски мюсюлмани.По време на войната в Босна загинаха близо 100 000 души, 38 000 от тях цивилни.Младич, който сега е на 75 години, бе арестуван на 26 май 2011 г. в Сърбия, след като успя да се укрие от правосъдието в продължение на 16 години.Той беше заловен от сръбската полиция в къщата на свой братовчед в село Лозарево.Прокуратурата на трибунала в Хага в заключителната си реч в края на миналата година поиска от съдебния състав да осъди Младич на доживотен затвор с мотива, че една по-малка присъда би била обида за жертвите, живите и мъртвите, обида за правосъдието.", "date": "2017.11.22", "title": "Хагският трибунал осъди Ратко Младич на доживотен затвор"}
{"url": "https://offnews.bg/politika/pravitelstvoto-glasuva-poevtiniavane-na-rouminga-s-makedonia-669782.html", "text": "Правителството ще гласува меморандум за поевтиняване на роуминга с Македония. Очаква се до края на годината такова споразумение да има и със Сърбия.В момента минута разговор с Босна, Сърбия или Македония излиза 6 - 7 лева. Подписването на тези спогодби ще е послание, че интеграцията на Западните Балкани е от изключителна важност за целия Европейски съюз, каза преди дни транспортният министър Ивайло Московски.Меморандумът с Македония трябва да мотивира мобилните оператори да сключат споразумения за реално намаляване на цените за разговори и ползване на интернет.", "date": "2017.11.22", "title": "Правителството гласува поевтиняване на роуминга с Македония"}
{"url": "https://offnews.bg/sviat/uber-skrili-hakerska-ataka-i-iztochvaneto-na-danni-za-57-miliona-shofi-669802.html", "text": "Компанията Uber е скрила мащабна световна хакерска атака, която е изложила на показ данните за 57 милиона шофьори и клиенти, пише \"Гардиън\". Uber даже платили на хакерите 100 000 долара, за да заличат следите и да си мълчат.Пробивът е станал през октомври 2016 г., но шофьорите и регулаторните органи не са били уведомени за него. Потвърждението за това дошло преди дни. Uber също са потвърдили, че са платили сумата от 100 хил. долара за мълчанието на хакерите - информация, която първо бе публикувана от Bloomberg.\"Нищо от това не трябваше да се случва, няма да се оправдавам, - пише изпълнителният директор на Uber Дара Хосрошахи в изявление, с което признава за случилото се. - Не можем да заличим миналото, но мога да се ангажирам от името на всеки служител на Uber, че ще се поучим от грешките си.\"Хакерите откраднали лични данни, включително имена, имейл адреси и телефонни номера, както и лицензионните номера от около 600 хил. шофьори в САЩ. Те са източили информация за местонахождението им, номера на кредитни карти, номера на банкови сметки, рожденни дати, пин кодове.В изявлението си Хосрошахи казва, че компанията е получила увереност, че свалените данни са били унищожени и че е подобрила нивото на сигурността си, но също, че липсата на уведомление за пробива до регулаторните органи го е накарала да предприеме няколко стъпки, включително да освободи двама служители, отговорни за това. Единият е ръководителят по сигурността Джо Съливан, по информация на Bloomberg.Съгласно законите в Калифорния например компаниите са длъжни да уведомят жителите на щата за всеки пробив и нерегламентиран достъп до лична информация. При такива случаи те трябва да информират властите, ако повече от 500 жители са засегнати.Uber предложиха компенсация на засегнатите - безплатни кредитен мониторинг и защита от кражби.Случаят \"Uber\" се разследва в Ню Йорк.", "date": "2017.11.22", "title": "Uber скрили хакерска атака и източването на данни за 57 милиона шофьори и клиенти"}
{"url": "https://offnews.bg/futbol/treniorat-na-sevilia-bolen-ot-rak-na-prostatata-669788.html", "text": "Треньорът на Севиля Едуардо Берицо е болен от рак на простатата, информираха испанските медии след героичния обрат, който неговият тим сътвори срещу Ливърпул.Двубоят на “Рамон Санчес Писхуан” завърши 3:3, въпреки че домакините губеха с 0:3 на почивката. Според “Marca”, Берицо ще бъде опериран в следващите дни, но точната дата още не е известна. Няма и официално потвърждение от клуба за здравословните проблеми на аржентинския специалист.“Темата е деликатна и предпочитам да изчакам до утре”, лаконичен беше президентът на Севиля Хосе Кастро пред местно радио.В Испания акцентират върху момента след изравнителния гол на Гуидо Писаро в добавеното време, когато всички футболисти на Севиля изтичаха към страничната линия и започнаха да прегръщат Берицо. Смята се, че реакцията на играчите е потвърждение за болестта на 48-годишния наставник.Според испанските медии Берицо е съобщил новината на футболистите на почивката, след което те буквално размаха Ливърпул и стигнаха до ремито.Берицо е бивш футболист на Нюелс Олд Бойс, Атлас, Ривър Плейт, Олимпик Марсилия, Селта и Кадис. Играл е на позицията централен защитник. За националния отбор на Аржентина има 13 мача между 1996 и 2000 година.Треньорската му кариера стартира през 2007 година като помощник в националния отбор на Чили и преминава през Естудиантес, О’Хигинс и Селта. С тима от Виго стигна до полуфиналите в Лига Европа през миналия сезон, а от лятото Берицо застана начело на Севиля.", "date": "2017.11.22", "title": "Треньорът на Севиля болен от рак на простатата"}
{"url": "https://offnews.bg/112/pozharat-pri-kojto-zaginaha-dve-detca-v-s-shuma-tragnal-ot-pechka-n-669785.html", "text": "Пожарът, при който във вторник загинаха две деца в с. Шума, вероятно е тръгнал от печка на твърдо гориво. Това съобщиха от пресцентъра на МВР. Около 20.33 часа на 21 ноември на тел. 112 бил подаден сигнал за горящ фургон в местността „Странето“ в землището на годечкото село Шума. Незабавно на място са изпратени екипи на полицията, пожарната и Спешна помощ.При извършения оглед на местопроизшествието е установено, че пожарът е възникнал във фургон, пригоден за живеене, като са загинали момиче на 2 и момче на 1 година.По първоначални данни, че огънят е тръгнал от печка на твърдо гориво. Газова бутилка във фургона не е установена.За срок до 24 часа са задържани родителите на децата, които по време на инцидента са били извън фургона. По случая е образувано досъдебно производство по чл. 116 от НК.Процесуално- следствените действия продължават под наблюдението на Софийска окръжна прокуратура.", "date": "2017.11.22", "title": "Пожарът, при който загинаха две деца в с. Шума, тръгнал от печка на твърдо гориво"}
{"url": "https://offnews.bg/tenis/izkupuvat-udarno-biletite-za-turnira-v-sofia-zaradi-grigor-669790.html", "text": "Историческият успех на Григор Димитров на финалите на АТР в Лондон доведе до сериозно раздвижване в продажбата на билети за третото издание на турнира София Оупън в „Арена Армеец“.Проверка на колегите от „Тема Спорт“ показва, че след като 26-годишният българин спечели финалния Мастърс в английската столица и достигна до третата позиция в световната ранглиста, има сериозна активност от страна на хората, които искат да го видят на живо след близо два месеца и половина.Над 6000 от пропуските за финала, който ще се играе на 11 февруари, вече са разпродадени. Цените за последния ден на турнира са 40, 60 и 100 лева.Подобен е интересът и към полуфиналите в събота, 10 февруари, а освен това са продадени и голяма част от билетите за останалите дни.", "date": "2017.11.22", "title": "Изкупуват ударно билетите за турнира в София заради Григор"}
{"url": "https://offnews.bg/sviat/polovinata-germantci-iskat-novi-izbori-669781.html", "text": "Половината германци искат нови избори, след като канцлерът Ангела Меркел не постигна споразумение за управляваща коалиция със Свободната демократическа партия и Зелените. Една пета подкрепят съставянето на правителство на малцинството, сочи социологическо проучване, цитирано от Ройтерс.Според допитването на института ИНСА, извършено за всекидневника \"Билд\", 49,9 процента от анкетираните са за предсрочни избори. Посочва се също, че 48,5 процента смятат, че Германската социалдемократическа партия е постъпила правилно, като е отказала да влезе в нова управляваща коалиция с консерваторите на Меркел - такъв вариант подкрепят само 18 процента от запитаните.На изборите през септември ГСДП, която четири години управляваше заедно с канцлера, не се представи добре.Провалът на преговорите между консервативния блок на Меркел, СвДП и Зелените предизвика политическа несигурност в Германия и постави на дневен ред възможността за предсрочни избори.В изследването се посочва, че според 28 процента от запитаните отговорност за неуспеха на преговорите носи Кристиан Линднер, лидерът на СвДП, според 27 процента - Меркел, а само 13 процента обвиняват за това лидера на Зелените Джем Йоздемир.Всеки четвърти смята, че Меркел трябва да се кандидатира отново за канцлер, ако има предсрочни избори. Двайсет и четири процента биха предпочели нейната партия Християндемократически съюз да издигне друг кандидат, макар да няма особен консенсус кой да бъде.Според проучването при нови избори повечето избиратели биха предпочели коалиция между ХДС и СвДП, следвана от коалиция между ГСДП, Зелените и Лявата партия.Изследването обаче показва, че нови избори няма да доведат до особена промяна - консерваторите ще понижат леко резултата си до 30 процента, ГСДП ще запази същото равнище от 21 процента, Зелените биха получили 10 процента, а СвДП - 11 процента.Това означава, че отново единствените възможни коалиции с мнозинство ще бъдат между ХДС/ХСС и ГСДП или между ХДС/ХСС, СвДП и Зелените, съобщава БТА.", "date": "2017.11.22", "title": "Половината германци искат нови избори"}
{"url": "https://offnews.bg/futbol/zvezdata-na-levski-izbira-turtcia-pred-gerena-669792.html", "text": "Голямата звезда на Левски - Габриел Обертан, най-вероятно няма да доиграе сезона на \"Герена\". Французинът е много близо до трансфер в Турция, твърди \"Меридиан Мач\".На \"Георги Аспарухов\" усилено се говори, че Обертан е приел много изгодна оферта от югоизточните ни съседи. Все още не е 100% сигурно, но най-вероятно бившият играч на Манчестър Юнайтед ще напусне Левски през януари.Французинът има договор със \"сините\" до края на сезона и клуба ще прибере пари за правата му.Според много хора от клуба именно офертата от Турция е размътила главата на Обертан и това е причина за слабата му форма напоследък. Плеймейкърът започна много силно в Левски, но последните няколко мача е бледо копие на себе си и не показва добри игри.Ако се стигне до продажба на Обертан, Левски ще привлече друг играч за негов заместник, който също ще бъде със солидна визитка.", "date": "2017.11.22", "title": "Звездата на Левски избира Турция пред \"Герена\""}
{"url": "https://offnews.bg/politika/zatiagat-bankovite-regulatcii-669787.html", "text": "Законопроектът за изменение на Закона за кредитните институции мина на първо четене в Народното събрание с 109 гласа \"за\" и 54 \"въздържали се\". Той беше внесен по-рано този месец от председателят на комисията по бюджет и финанси Менда Стоянова. Законопроектът предвижда промени в критериите за лицензиране на банковата дейност, като целта е да се въведе допълнително условие за представяне на данни за действителния собственик на акционери с квалифициран или по-висок дял в дружество, обект на лицензионна процедура.С изменението се предлага се да бъде създаден нов член в закона, който да задължава банката да предоставя информация на БНБ за негативно влияние на лицата, които пряко или непряко притежават 50% от капитала ѝ.В изменението е заложено още разширява на кръга от свързани с банката лица, към които тя има вземания. Добавят се и два нови вида свързаност: \"Лица, които упражняват пряко или непряко контрол върху банката, или върху акционери с квалифицирано дялово участие в банката\" и \"други лица, за които банката е установила икономическа или делова свързаност съгласно индикатори, определени в наредбаЦелта е да се усъвършенства режима за регулиране на риска, произтичащ от взиманията, които банките формират с администратори, акционери с квалифициран и по-висок дял, както и лица, които контролират банката и дъщерните ѝ дружества.Предвижда се още при формирането на голям кредит към свързано лице вече да се иска задължително одобрение от надзорния съвет и от неизпълнителните членове на управителния съвет. Сега това става с единодушно решение на колективния управителен орган.Тя добави още, че между първо и второ четене ще има допълнителни корекции в текста, които да усъвършенстват механизма, така че да се вземе под внимание мнението на банковите среди.От парламентарната група на БСП гласуваха с \"въздържал се\".Депутатът от левицата Румен Гечев заяви от трибуната, че е прибързано да се гласува проект, а след това той да претърпява промени. Йордан Цонев заяви, че ДПС ще подкрепят предвидените промени, но корекции в текста на законопроекта са необходими между 1-во и 2-ро четене.", "date": "2017.11.22", "title": "Затягат банковите регулации"}
{"url": "https://offnews.bg/temida/zadarzhaha-ubietca-na-narkodilar-v-pernik-669794.html", "text": "Полицията в Перник е открила и задържала убиеца на наркодилър в центъра на Перник. 25-годишният Роберт Величков беше разстрелян в ранните часове на  в центъра на областния град. Разследването е установило самоличността на извършителя, пребивавал в Перник без адресна регистрация. Това е 31-годишният Цветан Иванов, който след престъплението се укри и бе обявен за общодържавно издирване. Вчера той е задържан, с прокурорско постановление мярката му за задържане е удължена до 72 часа. Привлечен е като обвиняем за умишлено убийство и предстои прокуратурата да поиска постоянния му арест. Според прокуратурата показното убийство на Величков е станало по хулигански подбуди. В деня след разстрела Цветан Иванов избягал в Сърбия. Иванов е от Плевен, но е живял в Перник без официална регистрация. За него се знае, че е правил опит за самоубийство, бил е агресивен, злоупотребявал с алкохол. Преди убийството е загубил пари в казино.В нощта на убийството са разменили обидни реплики с Роберт Величков, след което Цветан Иванов отишъл до дома си, взел незаконен пистолет, върнал се и убил Величков.Отхвърлена е версията за преразпределяне на наркопазара. До момента са разпитани трима свидетели пред съдия в Перник.", "date": "2017.11.22", "title": "Задържаха убиеца на наркодилър в Перник"}
{"url": "https://offnews.bg/112/mazh-e-zastrelian-v-stolichnia-kv-hipodruma-669795.html", "text": "45-годишен мъж е застрелян в гараж в столичния кв. „Хиподрума”.Тялото на човека е открито през изминалата нощ от хора, живеещи в района, съобщиха от БНР.По първоначални данни мъжът е с огнестрелна рана и наранявания от нож.По непотвърдена информация тялото на мъжа е обезглавено. Нова тв съобщава, че е задържан 46-годишен мъж, приятел на убития, който е арестуван в дома си.По първоначална информация жертвата и заподозреният за убийството са се познавали от много години и са били в близки отношения. Най-вероятната причина за престъплението е любовен триъгълник. Полицията работи по разкриване на престъплението, като не се изключва нито една версия.", "date": "2017.11.22", "title": "Мъж е застрелян в столичния кв. Хиподрума"}
{"url": "https://offnews.bg/sviat/kamera-zasne-dramatichno-biagstvo-na-vojnik-ot-severna-koreia-video-669791.html", "text": "Командването на ООН пусна драматични кадри от камера за видеонаблюдение, заснела успешен опит за бягство на севернокорейски войник в Южна Корея.Сцената като от филм се развива на 13 ноември в съвместната зона за сигурност между двете страни. По време на преследването един войник прекосява демаркационната линия в отчаян опит да задържи беглеца. Мъжът се опитва да избяга с джип, докато не попада в канавка. След това бяга към демаркационната линия между двете Кореи, преследван от четирима въоръжени, които успяват да го прострелят на няколко пъти.Ранен и в безсъзнание, беглецът пада на територията на Южна Корея, откъдето го отвеждат на сигурно място.", "date": "2017.11.22", "title": "Камера засне драматично бягство на войник от Северна Корея (видео)"}
{"url": "https://offnews.bg/sviat/amerikanski-voenen-samolet-padna-v-tihia-okean-s-11-dushi-na-borda-669798.html", "text": "Американски военен самолет с 11 души на борда падна във водите на Тихия океан югоизточно от японския остров Окинава, информира командването на базирания в Япония Седми американски флот.Самолетът на военноморските сили се е насочвал към самолетоносача \"Роналд Рейгън\". Започнала е издирвателно-спасителна операция, съобщи БТА.Японският министър на отбраната Ицунори Онодера заяви пред журналисти, че става дума за транспортен самолет C-2. Осем души са спасени, останалите се издирват. Японските власти са били информирани от американските военни, че причината вероятно е проблем с двигателите.По време на катастрофата самолетоносачът \"Роналд Рейгън\" е участвал в общи учения с японските Морски сили за самоотбрана край архипелага Окинотори.", "date": "2017.11.22", "title": "Американски военен самолет падна в Тихия океан с 11 души на борда"}
{"url": "https://offnews.bg/politika/trend-42-haresvat-borisov-67-rumen-radev-669793.html", "text": "Малко над половината от българите (52%) са оптимисти за развитието на България, докато 39% са на обратното мнение. Това показват данните от национално представително изследване на \"Тренд\", направено по поръчка на в. \"24 часа\".Според данните се наблюдава ярка зависимост между оптимистичните нагласи и възрастта. Оптимизмът при по-младите доминира съществено, като с напредването на възрастта дяловете постепенно спадат, като сред тези над 70 години, мнозинството са песимисти и само една трета от тях са оптимистично настроени.Осем месеца след предсрочните парламентарни избори, дистанцията между първите две партии е напълно сравнима с резултатите от последния вот, показва изследването.Цели 37% пък декларират, че не биха гласували.ГЕРБ запазва първата си позиция с 21.2% от всички анкетирани, следвани от БСП с подкрепа от 17.8%.Според анализа на изследователски център \"Тренд\" множеството скандали в последните осем месеца не са се отразили съществено върху електоралните нагласи, тъй като острото противопоставяне между двете основни партии водело до консолидация и мобилизация на техните електорати.Друг извод от допитването е, че не се наблюдава и съществен спад в обществената подкрепа към Обединени патриоти, въпреки участието им в управляващото мнозинство и изпълнителната власт.Подкрепа за тях декларират 5,4%, докато за ДПС заявяват, че ще гласуват 6,3%.Според \"Тренд\" подобна разлика е несъществена и трудно би могло да се направи категорична оценка дали Обединени патриоти или ДПС ще бъдат трета политическа сила в евентуална реална изборна ситуация.Категорично обаче се влошават резултатите на партията на Веселин Марешки „Воля\". За нея заявяват, че ще гласуват едва 1,8% от анкетираните. Също толкова е и подкрепата за Реформаторския блок.При „Да, България\" (1,4%) и ДСБ (1,1%) не се отчита съществена динамика на ръст или спад в подкрепата, но проучването е осъществено преди да се даде старт на новата инициатива „Български манифест за Европа\". Традиционно оценката към работата на парламента е на най-ниски нива - 23% положителна; 68% отрицателна. Одобрението за работата на третото правителство на Бойко Борисов е 32%, докато неодобрението е 59%. Оценката за работата на президента остава на високи нива - процентът на одобряващите държавния глава е три пъти по-висок от този на неодобряващите.Румен Радев и Бойко Борисов продължават да са фигурите събиращи най-високи стойности на положително отношение, съответно 67% и 42%.Корнелия Нинова стои на нива от 28% положително отношение, като основната част от подкрепата за нея идва от симпатизантите на БСП, но й е трудно да мобилизира по-сериозна част от периферията.Сред лидерите на Обединени патриоти Красимир Каракачанов остава най-одобряваната фигура с подкрепа от 34%. Зад него остават Валери Симеонов с 20% и Волен Сидеров с 13%.", "date": "2017.11.22", "title": "Тренд: 42% харесват Борисов, 67% - Румен Радев"}
{"url": "https://offnews.bg/zimni/izhvarliha-rusia-ot-kalendara-na-biatlona-669801.html", "text": "Скандалите с употребата на допинг в Русия доведоха до изхвърлянето на страната от календара на Световната купа по биатлон.Изпълкомът на Международния съюз по биатлон (IBU) утвърди стартовете за Световната купа през сезон 2018/2019 година. От деветте състезания нито едно няма да се проведе в Русия.Сезонът започва в Поклюка, Словения между 3 и 9 декември. Следват стартове в Австрия, Чехия, Германия, Канада, САЩ, Италия и Норвегия, където ще се проведат и финалите от 18 до 24 март 2019 година.По принцип старт от СК по биатлон в Русия се провеждаше в Тюмен, но оттам не са подавали заявки за домакинство. Веднага заваляха закани от руска страна към IBU по повод отстраняването от календара.\"Ще видим тази работа. Ще се борим за страната и справедливостта. Така ще победим!\", избухна известният коментатор Дмитрий Губерниев.", "date": "2017.11.22", "title": "Изхвърлиха Русия от календара на биатлона"}
{"url": "https://offnews.bg/ikonomika/dokato-ia-izprevarvahme-rumania-ni-otvia-669799.html", "text": "Грешната икономическа политика в България води до ниски доходи. Румъния изпреварва България с рекордни инвестиции и най-висок икономически ръст в ЕС за 2017 г.Но не е само това.На север от Дунава понижават и данъчните ставки.Румъния изпреварва България с четири пъти по-висок оборот от електронна търговия.А според последните данни на Евростат доходите в Румъния вече са с повече 25% по-високи от тези в България.В Румъния има 6 пъти повече инвеститори, отколкото в България.В Румъния средната заплата е с 200 евро повече от средната заплата в България.Румъния скоро ще изпревари и Гърция по БВП.Това трябва да се има предвид, за да знаете, че ви лъжат когато ви казват, че изпреварваме румънците.А за правосъдие и антикорупция... Там просто е излишно да се сравняваме!", "date": "2017.11.22", "title": "Докато я изпреварвахме, Румъния ни отвя"}
{"url": "https://offnews.bg/nashite-avtori/za-mis-balgaria-ili-dobro-ili-669817.html", "text": "Защо ли се занимавам с това? Питам се и отговор не искам... Защо като писател не си пиша там за...? Хм, за какво СИ ПИШЕХА ТАМ писателите? Трябва да попитам във фейсбук. Там хората знаят.Българинът е много способен човек. Способен е дори да каже на писателя: Абе, ти що не си пишеш там за твоите писателски тъпотии, ми си се захванал с неща, дет' ги не разбираш, д..а маа му!Пиша примерно за Григор Димитров нещо. Давам пример с Атила. Който е казал на император Валериан, че ако той си позволява да го посреща в компанията на любимия си, обожествен колесничар от Форума, тая римска империя няма да изтрае и двайсет години. Империя, в която се тачат прости колари наравно с императора – няма да трае повече от двайсет години – така рекъл Атила. И се оказал съвсем прав. Та така де. Чел съм доста неща, давам примери. Хората, които доста са почели, са досадни с това, че могат да цитират и да дават примери от литературата. Което дразни останалите, защото тия примери са им непонятни и това ги кара да се чувстват обидени. И хората веднага и с право ми казват: Абе, ти що не си пишеш там за писателските неща, а, драскач такъв?Но не мога да се сетя за какво точно трябва да пише писателят. Защото за каквото и да пише – ще се окаже, че навлиза в територия, в която не бива... и навлизайки в която българите – все-разбирачи от все-всичко - ще му ревнат: \"Абе, ти що не си гледаш твоите там писателски... драскач нееден!\"Писателят, сетих се – трябва да пише за българската природа и от време на време – за българското Възраждане – в най-елегантен подмазваческо-народняшки стил, пък и с известно чувство за хумор – защото когато си подмазвач, подмазването ти се приема най-добре, когато е поднесено с чувство за хумор, даже и малко верноподаническа дързост. Господарят-Народ (имам предвид народът на Динковците) обича подмазвачите-шегаджии и показващи известно вироглавство. Човекът от Народа - Другарят Живков, на когото всички ние сме наследници по някакъв начин, се беше обградил именно с такива смели волнодумци, които му се мазнеха, правейки се на дръзки. Те дори го заплашваха: Другарю Живков, дори вие не можете да ми забраните да Ви обичам!Аз ще кажа на Господаря-Народ (народът на Динковците и фейсбук хейтърите): Народе мой, дори и ти не можеш да ми забраниш да те обичам. Но няма и за какво да ми забраняваш: Не те обичам, народе на хейтърите, на ритнитопковците, на динковците и войнстващата тъпота, смятаща себе си за свещена. Ян Хус ми намигна: А, дойде и ти до моя, да викаш \"О, Свещена...\" да не казвам какво, че хейтърите ще изригнат...Та така. Писателите да си знаят гьола. Но аз пък не ща да си го знам. И смятам да пиша и за неща, които не са ми разрешени от целомъдрената и ревнива цензура на безразличните, но осторожни в мразенето на всичко неординерно всезнайковци. Хейтърите, които не четат, но критикуват и псуват с наслада.И затова ще напиша нещо по съвсем неписателската тема за новата Мис България.Новата Мис България...Хм, защо ли е неписателска тая тема? Ето защо (тук влизам в ролята на хейтър, давач на съвети): Защото Мис България е дъвка във всяка уста днес. А писателят трябва да пише за общочовешки неща, вечни. И защото темата е малка, вулгарна. А писателят трябва да пише само за големи неща. И защото темата е разисквана предимно в жълтите медии, а един писател трябва да бяга от всичко, на което даже първата буква се споменава в жълтите медии! Ако в жълтите медии се пише за луната – писателят трябва да започне да пише само за Сатурн! И да избягва всички думи започващи с „Л”!Но аз пък – не! Ще пиша и по вулгарни теми. И по тези вече иззобани от жълтите медии, дъвкани от много олигавени усти на празни журналисти.Новата Мис България...Тя, да ви кажа, предизвика интереса ми!Не самата тя – а феноменът Мис България 2017.Самата тя е едно нито грозно, нито особено красиво момиче, приятно с младостта си, но с голям нос и леко вещерско излъчване. Ако не беше избрана за Мис България – мнозина щяха да я намират за много хубава. И щяха да казват: Ех, само да и беше по-малък носът!Ето – феноменът не е толкова прост и еднопластов. Ще го подхвана от първото удобно място, което ми се мярва пред очите: Да – защо носът ѝ е такъв?Та нима едно момиче, което отива на такова голямо състезание не може да си позволи една операция и да реши проблема с носа завинаги?Ето един пласт от феномена, който ще нарека „Мис България 2017”: Защо тя не си е оправила носа?И защо ние вече имаме (като че ли) една безкритично пробиваща в съзнанието ни нагласа, че всеки, който има дефект – трябва да го коригира веднага, пък ако ще и с най-неестествени и драстични мерки – и чак тогава да ни се явява пред очите? И защо фалшивото съвършенство сме склонни да приемем, макар и с резерви, но откровеното несъвършенство, дори и ако е извор на чар (искреността е чар, но ние забравихме това!) отхвърляме със злоба?Но ето една много по-важна страна на феномена: С какво – питам се непрекъснато – е виновна Мис България 2017, че са я избрали за Мис България?Не, не е това феноменът! Феноменът в случая е българската подозрителност. Българската нагласа. Тя казва така: Ей, тия гадове пак се уредиха, пак си набутаха с връзки грозните деца, племенници, роднини, любовници, държанки и метреси! (разбира му главата на Гюро от Джулюница от метреси... ама айде!).Българинът е дотолкова уверен, че всичко в страната му се прави по втория начин, че види ли нещо, което го възмущава, веднага стига до извода, че това е продукт на действия „по втория начин”.А защо българинът е толкова убеден в това? Ами много просто! Крадецът винаги, винаги, братя и мили сестрици, вика: Дръжте крадеца!Аз не мисля, че би имало България, ако нямаше „втори начин”. Тук – и децата знаят – няма начин да си жив, ако не си жив „по втория начин”. С връзчици. В разрез или в обход на регламента. Заобикаляйки правилата. Да, братчета и сестрици. И тая Мис България – подобно на всички нас – е жива и е станала Мис България естествено, именно и само по втория начин! Ние сме убедени в това! Знаейки ние как сме живи и как съществуваме – правим една несъзнателна, спонтанна екстраполация – и си казваме – та тя и Мис България – същата работа! По втория начин!Но всеки отделен българин, чувайки че и за него се казва, че е жив благодарение на „втория начин”, веднага ще възроптае: \"Аз ли?! Аз – не! Другите може и да са така, но аз – не!\"Тогава нека кажа така: Аз, аз, писателят Калин Т. – за себе си говоря! Аз съм жив и съм писател и съм всичко, което съм, именно по втория начин! Като млад отидох да ставам лекар. Но нямаше как да разбера къде има свободни работни места. Защото да се научи това беше въпрос на „втори начин”. Не се обявяват току-така работни места! Конкурси, както ни е известно, се обявяват, за да се легитимира избирането на „нашето момче/момиче”. Но аз не бях ничие момче/ момиче. И все пак – по втория начин – от една позната – разбрах, че в Курило има места за лекари. Дипломата ми беше 5,80. Мисля – висока дори за лесотехник, камо ли за доктор. Но когато отидох и подадох дипломата си на директора, той я хвърли с погнуса и каза само: \"Абе, ти така ли ми идваш? От улицата? Не ми навирай тая диплома... а кажи кой те праща?\" Тогава аз наивно казах името на моята позната, която вече работеше там. Той изръмжа нещо.След това строго ѝ се скарал и я заплашил с уволнение, ако още веднъж издаде тайната, че има работни места - на някакъв неблагонадежден идиот, който „никой не го праща”.Та така. Българската увереност, че всичко, всичко на тоя свят става само по втория начин!Третият пласт на феномена е следният: Защо след като мнозина българи не смятат момичето за достойно за титлата, трябва да го обиждат толкова злобно? Този пласт ще нарека Българската Злоба - злобата към (според мнението на народа) несправедливо издигналите се. Но не към механизмите на издигането им – а към самите тях. Прекалено сложно е, а мястото е прекалено малко, за да разнищя тоя пласт. Но ще кажа така: Това момиче е избрано от комисия. Комисията не е от един човек. Ако не рандомизирана и представителна извадка, то поне обикновена извадка на българския народ е тая комисия. Казано на прост език – какъвто народът, такива и комисиите!Ето другото име на тоя феномен: Народът избира непрекъснато и демократично най-различни комисии, правителства, местни и централни власти. И винаги те се оказват отвратителни! И нямат нищо общо с иначе съвършения и невинен и благороден народ! Много интересно – как така се случи, че половината от хората се изредиха да бъдат избирани в някакви отговорни органи или поне избирани за нещо – и винаги се оказваха не-от-народа... оказваха се гадове и мръсници?! А народът, от който бяха избирани и из който произхождаха,си оставаше все чист и съвършен! Как стана така?И още един пласт на феномена МБ 2017. Анонимното убийство. Като психиатър знам, че едно младо момиче може да бъде докарано до дълбока депресия и дори до самоубийство чрез груби обиди и критики на външния му вид. Много булимички и анорексички съм виждал – докарани до смъртта чрез грозни, непремерени забележки от сорта на „Не се ли виждаш каква свиня си станала?!” (при положение че момичето е, да речем, качило два килограма!).Естествено няма българин, който да каже в очите на някоя жена „Как си станала мис България, като си с такъв нос?”. Българинът по принцип никога не обижда. Защото, за да обидиш в очите, се иска кураж. Но пък да обижда от анонимното скривалище на фейсбук – това за него е рай! Българският рай на злобата се нарича Фейсбук! Там българинът е скрит и защитен. А и щастливо безотговорен! Казва си мнението! А ако това мнение убие – казва си: Че какво? – нали казваме това, което мислим? В правото си сме да си кажем мнението!И името, което ще дам на тоя пласт от феномена, е „подлото стреляне по орли от гюме”. Не правя шеговита алюзия с орловия нос на момичето – мис. Не. Орлите просто летят, дали са красиви или грозни не е важно. Просто – издигнали са се. Но ние не искаме да стреляме по тях открито – защото не е позволено. Социално неприемливо е (така казват страхливците) да кажеш на някой в очите, че е грозен. Но да го застреляш с обиди анонимно, сред всеобщата пукотевица срещу него – от тайното гюме на фейсбук – първа радост е за нас, нали, благородни братя и сестри – българи?И така нататък. Не се обиждайте, а се оглеждайте по-често. И когато говорите за сламката в чуждия нос, вижте гредата в своя. Смятам, че всеки - ако носът му бъде обявен за Нос на 2017 – ще бъде оплют. Но това не зависи от носа. А от склонността към плюене на наплюващите.А по отношение на красотата – тя понякога е и красотата да излезеш уверено напред, с истинското си лице и въпреки несъвършенствата си да се изправиш и да вдигнеш гордо глава. И да се усмихваш.", "date": "2017.11.22", "title": "За Мис България или добро, или..."}
{"url": "https://offnews.bg/temida/georgi-cholakov-poema-vas-na-ofitcialna-tceremonia-669780.html", "text": " ще встъпи днес като председател на Върховния административен съд. Това ще стане на специална церемония, на която златен почетен знак за изключителни заслуги ще получи предшественикът му Георги Колев, съобщава БНР.Чолаков е избор и на настоящия, и на предишния състав на Висшия съдебен съвет. Той беше номиниран от отиващия си Георги Колев и в предишното персонално издание на Съвета получи подкрепата на 20 от съдебните кадровици.Президентът Румен Радев отказа да финализира избора, защото, според държавния глава, било редно, за да е легитимен да бъде потвърден от новия състав на Съвета, защото с него ще работи. Така и стана, а подкрепата за Чолаков отново беше 20 души \"за\".Георги Чолаков обеща да се съобразява със съдии от ВАС, част от които го подкрепиха публично. Обеща и да промени стила на управление на Колев, по повод на който неохотно призна, че е бил на моменти авторитарен. Това припомни вчера Атанаска Дишева, дългогодишен редови съдия във ВАС, която единствено гласува \"против\" признанието за изключителност, което ще получи днес Колев. 10 от колегите й решиха, че той е заслужил \"златния почетен знак\", а след това уважиха молбата на Георги Колев да остане редови съдия в оглавяваната от него в продължение на седем години ключова съдебна институция.", "date": "2017.11.22", "title": "Георги Чолаков поема ВАС на официална церемония"}
{"url": "https://offnews.bg/zvezdi/dejvid-kasidi-pochina-na-67-godini-video-669796.html", "text": "Певецът Дейвид Касиди почина на 67-годишна възраст. Той е бил приет преди няколко дни в спешното отделение на болница във Флорида.Състоянието на Касиди било критично, тъй като се оказвало, че страда от бъбречна недостатъчност и има спешна нужда от чернодробна трансплантация. Самият актьор сподели преди няколко години, че страда от деменция и дълго време е имал проблеми с алкохола. „Дейвид почина заобиколен от онези, които обичаше, с радост в сърцето си и освободен от болката, която го бе преследвала толкова дълго. Благодаря ви за подкрепата, която му оказвахте в продължение на много години“, каза говорителката му.Дейвид Касиди, чиято звезда изгря през 70-те години на миналия век, е известен и с ролята си в сериала „Семейство Партридж“, а в последствие имаше дългогодишна солова кариера.Певецът е син на известния актьор и певец Джак Касиди, а майка му е актрисата Евелин Уорд. Някои от ранните му известни песни са „Ironside“, „Marcus Welby, M.D.“, „Адам-12“ и „Bonanza“.", "date": "2017.11.22", "title": "Дейвид Касиди почина на 67 години (видео)"}
{"url": "https://offnews.bg/turizam/vnesoha-promeni-v-plana-za-upravlenie-na-pirin-669818.html", "text": "В Министерския съвет бяха внесени промени плана за управление на Национален парк \"Пирин\". Проектът е внесен от община Банско и е разгледан на заседание на Висшия експертен екологичен съвет при Министерство на околната среда и водите (ВЕЕС). Решението на ВЕЕС е проектът да се внесе за приемане в Министерски съвет, след отразяване на приети от съвета забележки.С приемането на изменението ще се даде възможност на общината да изготви план за развитие на туристическата зона, включваща Ски зоната над града, която обхваща само 2 % от територията на парк \"Пирин\". Проектът за промяна на плана е в съответствие с решенията на Комитета за световното наследство, които допускат развитие на съоръжения за ски спорт в така наречената „буферна зона” на обекта на световното наследство-Пирин, съвпадаща по граници с Туристическата зона, за която се отнасят настоящите промени, се посочва в доклад на екоминистъра Нено Димов, внесен в Министерски съвет. Планът за развитие на Туристическата зона ще бъде подложен на Екологична оценка и на Оценка за съвместимост с НАТУРА 2000 зоната Пирин, като на базата на тези оценки всъщност ще се реши какви и колко въжени линии и писти е допустимо да се изградят.В началото на седмицата екоминистърът Нено Димов обясни пред журналисти, че предстои да бъде направена промяна на концесионния договор с фирмата \"Юлен\", която поддържа пистите и съоръженията в Банско, като ще бъде включено второ съоръжение. Това също трябва да стане с решение на правителството.", "date": "2017.11.22", "title": "Внесоха промени в плана за управление на Пирин"}
{"url": "https://offnews.bg/temida/nikolaj-nankov-mozhe-da-bade-globen-zaradi-neukrepvaneto-na-iazovir-be-669822.html", "text": "Заради липсата на конкретни действия за укрепването на язовир \"Бели Искър\" започва процедура, която може да завърши с глоба за министъра на регионалното развитие и благоустройството Николай Нанков. Това стана ясно на специалната пресконференция в прокуратурата, посветена на техническото състояние на язовирите в страната, съобщава БНР.Въпреки отдавна констатираните проблеми, ремонтът на язовира все още не е започнал, а отговорността за него се прехвърля между няколко институции, коментира заместник главният прокурор Ася Петрова. Затова и се е стигнало до писмото на главния прокурор до премиера с настояване държавата и общината да предприемат спешни мерки.От държавното обвинение смятат, че КЕВР бърка в преценката си, че концесионерът не трябва да инвестира в укрепването на язовира.Извън конкретния казус \"Бели Искър\", прокуратурата констатира липса на реакция на констатациите от преди няколко месеца за тежкото състояние на язовирите в страната. Запазва се статистиката от началото на годината, според която половината от тях са в частично неизправно състояние, 205 са опасни за населението, а 80 са в предаварийно състояние.Наказани за неизпълнение на стари предписания няма, а вместо глоби, контролните институции издавали нови предписания, каза прокурор Петрова.", "date": "2017.11.22", "title": "Николай Нанков може да бъде глобен заради неукрепването на язовир Бели Искър"}
{"url": "https://offnews.bg/politika/bsp-sled-sreshta-s-knsb-v-parlamenta-chaka-ni-dalga-bitka-mozhem-da-669821.html", "text": "„Между позициите на БСП и КНСБ по бюджета за следващата година има много общи моменти и можем да работим заедно“. Това заяви зам.-председателят на „БСП за България“ Жельо Бойчев след среща с председателя и представители на КНСБ. Според Бойчев обществото има нужда от политика, противопоставяща се на бедността и все по-големите неравенства в страната. „Те ще раждат все повече проблеми. Това е дълга битка, но можем да работим заедно“, допълни народният представител.Жельо Бойчев уточни, че голямо сходство има в позициите им за философията на бюджетите – формирането на приходна част, предложението на БСП за прогресивно данъчно облагане, подценяването на приходите, ниският процент на преразпределение, общото желание за увеличение на максималния осигурителен доход и големият въпрос за несъразмерното облагане между труда и капитала в България. „Това са въпроси, с които сме се ангажирали и ще продължим да ги отстояваме. Битката за средствата за наука трябва да водим заедно. Не може да продължава унизителната политика за доходите на хората, заети с научна дейност“, категоричен е той. Жельо Бойчев заяви, че има стремеж всички предложения на БСП, за които говори партията, да бъдат разписани като политика. „Ще се радваме да получим подкрепа, защото целта ни е една - благоденствието на страната и на българските граждани“, каза още той. Бойчев допълни, че и двете страни споделят необходимостта от обща политика по доходите, каквато липсва в бюджета. „Трябва да се помисли за по-справедлива данъчна система. Предстои много сериозен дебат в обществото, защото дори десни експерти стигат до този извод“, заяви народният представител от левицата Георги Гьоков. Той подчерта, че БСП предлага скала, според която минималната работна заплата не се облага с данък, а в следващите стъпки се залага прогресивно данъчно облагане. „Очаквайте от нас подкрепа в бюджета на ДОО. Няма как една партия да управлява години наред, да прави едно и също и да има промяна“, каза още Гьоков. „Трябва да има промяна в модела на финансиране на здравеопазването“, заяви народният представител Георги Михайлов. Според него трябва да започне дебат между институциите, защото промяната на модела е сложен процес и би отнело много време. Той е на мнение, че няма готовност за реформи в сектора. „Здравеопазването не е търговска дейност. Готови сме да предложим цялостна промяна в начина на функциониране на системата. Бихте искали подкрепа от КНСБ за вътрешното балансиране на бюджета“, посочи Михайлов. Според него са нарушени основни пропорции в бюджета – отношението към болничната помощ и към общинските болници. „Много болен въпрос е липсата на кадрите в системата на здравеопазване. Масово напускат България лекари и медицински сестри“, подчерта депутатът от левицата Георги Йорданов. Според него начинът за решаване на проблема е справедливо оценяване на труда на медицинските специалисти – лекари, медицински сестри и акушерки. „Това е нещо, което в настоящия момент бе прието от почти всички, свързани със сферата на здравеопазването, но не бе заложено в предлаганите бюджети на НЗОК и МЗ“, обясни народният представител.От КНСБ се съгласиха, че трябва да се промени философията на бюджета и затова не са го подкрепили.", "date": "2017.11.22", "title": "БСП след среща с КНСБ в парламента: Чака ни дълга битка, можем да работим заедно"}
{"url": "https://offnews.bg/zdrave/mrasniat-vazduh-vloshaval-kachestvoto-na-spermata-669816.html", "text": "Високите нива на замърсяване на въздуха са свързани с влошаване на качеството на спермата и може да се каже, че са частично свързани с намаляването на мъжката фертилност, според ново изследване, цитирано от от в. \"Гардиън\".Екип от учени, воден от изследователи от , изучавали спермата на близо 6 500 мъже и открили \"силна връзка\" между високите нива на замърсяване с фини прахови частици и \"анормалната форма на сперматозоидите\"Докладът, публикуван в \"Occupational & Environmental Medicine\", твърди, че въпреки че ефектът е \"относително малък в клинично отношение\", той може да доведе до безплодие при \"значителен брой двойки\", като се има предвид степента на замърсяване в градовете по света.Ричард Шарп, експерт по мъжко репродуктивно здраве и професор в Единбургския университет, заяви обаче, че е разочарован от констатациите.\"Морфологията на сперматозоидите е силно променлива... така че промените на големината, докладвани тук във връзка с фините прахови частици, не е много вероятно да имат голяма връзка с фертилостта, както предполагат авторите\". Шарп поставя въпроса дали изследването е отделило достатъчно голямо внимание на други фактори, като социално-икономически статут и режим на хранене.Изследването е обхванало мъже на възраст между 15 и 49 години от Тайван. Проведено е между 2001 и 2014 г. Измервало е качеството на спермата и нивата на фини прахови частици във въздуха, причинени от автомобили и производствени мощности близо до домовете им.", "date": "2017.11.22", "title": "Мръсният въздух влошавал качеството на спермата"}
{"url": "https://offnews.bg/politika/glavchev-ostava-v-parlamenta-vliza-v-dve-komisii-669797.html", "text": "Бившият председател на парламента Димитър Главчев, който миналата седмица хвърли оставка след скандал с БСП, ще остане в Народното събрание като депутат, а днес беше избран и за член на две комисии - по външна политика и по бюджет и финанси.Настоящият председател на Народното събрание Цвета Караянчева беше освободена като член на парламентарната Комисия по земеделието и храните и на Комисията по регионална политика, благоустройство и местно самоуправление.До оставката на Главчев се стигна след като миналата сряда той отне грубо думата от лидера на БСП Корнелия Нинова по време на нейно изказване и я отстрани от заседание под претекст, че обиждала парламента и властта. БСП поискаха оставката на председателя на НС и два дни по-късно той подаде я подаде в името на \"парламентарния мир\".", "date": "2017.11.22", "title": "Главчев остава в парламента, влиза в две комисии"}
{"url": "https://offnews.bg/liubov-i-seks/chetirite-sezona-na-zhenskata-seksualnost-669783.html", "text": "Знам, знам. При Вас всичко е на пълните обороти и максималните емоции по скалата на зрялото сексуално удоволствие, но как ли се случва напъпването, разцъфването и разпръскването на сексуалния аромат при останалите – нека проследим:Фаза „Любопитна девойка“. Духали сте вече... 17-те свещи или поне така се надява майка Ви. Има или няма Голяма Любов, любопитството проявява своята изобретателност и Ви тласка към шантави експерименти: от обикновени лоши момчета с мотор до откровени идиоти със съмнителни професии и предпочитания. Стандартно отклонение, продължава между 2 и 10 години, при някои бъдещи лелки остава за цял живот. Ако последните са известни с това, че са известни, с подробностите можете да се запознаете във всеки жълт парцал.Фаза „Съвършена любима“. Мултиплицирате се. Вашите и гените на другите гении от фамилното дърво до клона на Вашето семейство трябва да бъдат разпръснати! Няма как, отговорност е да не погубите тази красива любов и съвършенство, в които тънете с Милото... Сексът става семейно-романтичен, подклаждан от двата пламъка – при жената поради горното, при мъжа – от обикновена похот, но това разбира се не важи за Вашия случай! Вашето Мило е изключение.Фаза „Жена-феникс“. Добър ден! А Вие какво си мислехте?! Знам, знам! Не беше такъв мъжа Ви. А и онази стара тръпка, която срещнахте случайно на купона у приятелка/във Фейсбук/в мола... не разбрахте как се случи, но пък такъв огън не Ви е горял и като по-млада, нали?! Мдааа. Странно е и ще отричаме, но този секс е най-якия. Направо не е за вярване, че тялото е способно на такива адски пламъци – чак мозъка Ви изпепеляват! Но! Децата, знаете... пък и ще вземете да преживеете някоя самотна Коледа – я, по-добре завързана в матрицата! Жената не е реализирана, ако не отговаря за седем постни манджи на Бъдни вечер, в крайна сметка.Фаза „Здравословна жена“. Сексът е здраве и превенция на критическата – това е любимата градска легенда, която ще Ви тласне към безвкусни възвратно-постъпателни движения. В тази фаза тъмното Аз язди всяко сексуално събитие със спомени от предната фаза. Или с вариациите им, включващи някой блудкав персонаж от филм, или суров типаж от рок-банда. Тук няма много за казване. Критическата настъпва с или без Вашите напъни за пълноценна фаза.Можем, разбира се, да разгърнем още описаните етапи, но знам, че мразите дългите писания. Ако този текст Ви дразни или даже Ви ядоса, то вероятно буксувате някъде по-горе.", "date": "2017.11.22", "title": "Четирите сезона на женската сексуалност"}
{"url": "https://offnews.bg/offtopic/vitc-na-denia-kak-grisho-shte-dokazhe-che-e-istinski-balgarin-669789.html", "text": "Попитали радио Ереван какво трябва да направи Гришо с милионите от наградния фонд в Лондон, за да докаже, че е истински българин?Радио Ереван отговорило:", "date": "2017.11.22", "title": "Виц на деня: Как Гришо ще докаже, че е истински българин"}
{"url": "https://offnews.bg/obshtestvo/savetnik-ot-gerb-otricha-da-e-oshtetil-obshtina-sliven-669820.html", "text": "Димитър Батаков, общински съветник от ГЕРБ в Сливен, изпрати до редакцията на OFFNews разяснения по повод разследването ни .Публикуваме ги без редакторска намеса.На 20.11.2017 год. в сайта OFFNews.bg бяха публикувани две статии, озаглавени „Как Община Сливен спести 950 000 лева на съветник от ГЕРБ“ и „След разследването на OFFNews: ДБГ иска комисия за първия Сливенгейт“. В тази връзка бихме искали да заявим нашето становище:Желаем на първо място да отбележим, че Окръжна прокуратура-Сливен е извършила проверка още през 2010 год. във връзка с продажбата на битака в гр. Сливен. Няма установено престъпно поведение и повдигнати обвинения срещу което и да е лице. Въпреки всичко, за Ваша яснота, желаем схематично да отбележим някои съществени аспекти на приватизационния договор и неговото изпълнение.Приватизацията на УПИ № ІІІ в кв. 674 по ПУП на гр. Сливен е реализирана въз основа на Решение № 908 на Общински съвет Сливен, прието на заседание проведено на 30.03.2006 год. Със Заповед № РД-15- 1680/16.10.2006 г. на Кмета на Община Сливен, за спечелил конкурса за продажба на имот-частна общинска собственост, представляващ УПИ № ІІІ в кв.674 с площ 9835 кв.м., отреден за обществено обслужване и атракцион по плана на спортен парк „Юнак” в гр.Сливен, бе определен “БИЛД ИНВЕСТ” ЕАД. Продажната цена, на която дружеството спечели търга бе 2 525 525 лв. След заплащане на пълния размер на продажната цена, бе сключен Договор за продажба на терен-частна общинска собственост от 10.11.2006 г. В договора за продажба залегнаха всички съществени условия императивно заложени от Общински съвет Сливен в Решение № 908/30.03.2006 г.Никъде в договора от 10.11.2006 г. не е вписано, че закупеният от “БИЛД ИНВЕСТ” ЕАД терен следва за в бъдеще да бъде ползван за базар, както и няма вписване, че “БИЛД ИНВЕСТ” ЕАД следва да извърши инвестициите в закупения имот за нуждите на пазар. Записът в договора е различен, а именно, че Община Сливен следва да отреди за нуждите на базар за промишлени стоки друг свой терен, в който “БИЛД ИНВЕСТ” ЕАД да извърши необходимите мероприятия.Чрез клаузата на т.4 от раздел ІV на договора бе предвидена неустойка в размер на 950 000 лв, при неизпълнение на следните задължения на купувача “БИЛД ИНВЕСТ” ЕАД:А) При неизпълнение на задължението му по т.3 от Раздел ІІІ на договора – при нарушаване на забраната за разделяне на терена на урегулирания поземлен имот на по-малки за срок от десет години;Б) При нарушение на задължението му по т.1 от Раздел ІV от договора – при нарушаване срока за реализация на проекта, който е петгодишен.В) При нарушаване на задължението по т.2 от Раздел ІV на договора – при неизпълнение на задължението на купувача да изгради за своя сметка инженерната инфраструктура, благоустройствените мероприятия и необходимите обслужващи сгради на постоянен пазар за промишлени стоки по представен от продавача проект, след влизане в сила на заповедта на Кмета за изменение на ПУП за квартала, в който е разположен терена, определен за преместването му.Въпреки непрестанното ни настояване, едва през месец юли 2008 г., Община Сливен предостави на “БИЛД ИНВЕСТ” ЕАД проект за обект „Постоянен пазар за промишлени стоки” в УПИ № VІ, в кв.690 по ПУП на гр.Сливен, кв. „Ново село”. Проектът предвиждаше изграждане на уличен водопровод и улична канализация със сградни отклонения по ул. „Стоян войвода”, както и обслужваща сграда (бани с тоалетни) в терена. Проектът бе съгласуван от Община Сливен въз основа на протокол № 30/18.07.2008 г. “БИЛД ИНВЕСТ” ЕАД добросъвестно изпълни всички свои задължения по представеният проект, като със свои сили и средства изгради нов базар, чрез изграждане на обслужващата сграда, изграждане на уличния водопровод и благоустрояването на терена.Инвестицията ни по изграждане на новия пазар възлезе приблизително на 300 000 лв. По този начин “БИЛД ИНВЕСТ” ЕАД изпълни в пълен обем договорно поетото задължение за изграждане на инженерната инфраструктура, благоустройствените мероприятия и обслужващи сгради на постоянен пазар за промишлени стоки по представен от продавача проект. Издадени бяха необходимите разрешения за ползване на инфраструктурните строежи. Като се е убеди в точното изпълнение на задълженията по строителството, Общинска администрация Сливен на 03.11.2008год. прие изпълнената от “БИЛД ИНВЕСТ” ЕАД работа, за което бе съставен Приемателен протокол, утвърден от Кмета на Община Сливен. Изложеното установява, че изнесеното в статиите публикувани в offnews.bg на 20.11.2017г., че купувачът “БИЛД ИНВЕСТ” ЕАД не е изпълнил задължението си да построи новия базар, поради което следва да заплати на Община Сливен неустойка в размер на 950 000 лв е откровена неистина, като неоправдано ни компрометира.Уведомяваме Ви също така, че едва на 20.11.2008 г., т.е. две години след заплащане на продажната цена за имота, кметът на Община Сливен със Заповед № РД-15- 1936/20.11.2008 г. нареди на „Общински пазари-Сливен” ЕООД освобождаване на УПИ № ІІІ в кв.674 от разположените в него временни постройки. Считано от 01.12.2008 г., “БИЛД ИНВЕСТ” ЕАД е във владение на закупения през 2006 г. терен. На практика “БИЛД ИНВЕСТ” ЕАД закупи през 2006 г. имот, който нямаше възможност да ползва, а ползването остана за продавача Община Сливен в рамките на две години, като през този период от време Община Сливен събираше от нашия имот наем от трети лица-ползуватели, а в същото време “БИЛД ИНВЕСТ” ЕАД коректно заплати данък сгради и такса смет в размер на над 100 000 лв., без да е ползувател на имота, т.е. “БИЛД ИНВЕСТ” ЕАД заплащаше такса смет за ползувателите на общинския пазар и по този начин облагодетелства Община Сливен с над 100 000 лв. за този период от две години, а не и нанесе вреди. За същия период от две години, общинското дружество „Общински пазари-Сливен“ ЕООД отдаваше под наем нашия собствен терен на трети лица, като реализира неправомерно приход в размер на над 250 000 лв. Тази сума от 250 000 лв. представлява пряка загуба за “БИЛД ИНВЕСТ” ЕАД от забавата на общината да ни предаде владението върху имота.“БИЛД ИНВЕСТ” ЕАД макар и да не беше владелец на продадения му от Община Сливен имот, след 2006 г. започна реализация на инвестиционните си намерения, като ангажира сериозни чуждестранни партньори, с които да изгради в имота мащабен магазин с разгъната застроена площ от около 40 000 кв.м. Бяха направени значителни разходи по изготвяне на проектна документация, бе учредено съвместно дружество с чуждестранните инвеститори, което да реализира проекта. “БИЛД ИНВЕСТ” ЕАД блокира и допълнителен капитал в значителен размер, за началната реализация на проекта.За съжаление, тъй като Община Сливен не ни предаде веднага владението върху имота, а изпадна в забава, която продължи повече от две години, проекта не можа да бъде реализиран в разумен срок. Междувременно настъпи световната икономическа и финансова криза от 2008 година, която особено значимо засегна пазара на недвижими имоти и инвестициите в такива. Ангажираните от нас чуждестранни партньори се отказаха от реализация на проекта в гр.Сливен, както между другото отказаха да реализират свои проекти и в гр.Русе и в останалата част на страната и се изтеглиха от България. По този начин “БИЛД ИНВЕСТ” ЕАД не успя да реализира инвестиционните си намерения, като междувременно загуби значителен паричен ресурс по подготовка на нереализирания проект. Тази загуба е следствие единствено от забавата на Община Сливен по предаване на владението върху имота и последвалата невъзможност проекта да бъде реализиран в разумен срок. В заключение на всичко изложено по-горе - Няма каквито и да било фактически и юридически основания, Община Сливен да претендира неустойката по т.4 от раздел ІV на договора за продажба от 10.11.2006 г. Ако все пак Община Сливен направи постъпка пред компетентния съд, ние заявяваме нашата готовност да установим изправността си по договора, както и да установим забавата на продавача в лицето на Общински съвет Сливен за изпълнение на неговите задължения, както и заявяваме нашата твърда увереност, че такъв иск би бил неоснователен.В този смисъл за нас са несъстоятелни твърденията, че дружеството не е изпълнило нищо по задълженията си, а от своя страна Община Сливен е пропуснала да претендира договорната неустойка, поради следните причини:1. Нито в договора за продажба, нито в конкурсната документация е фиксиран срок, който “БИЛД ИНВЕСТ” ЕАД да не е изпълнил.2. Нашата настойчивост доведе до представяне на проект от страна на Община Сливен, който ние изпълнихме безусловно, т.е. “БИЛД ИНВЕСТ” ЕАД е изпълнил в пълен обем задълженията си за изграждане на инфраструктура и обслужващи сгради на постоянен пазар за промишлени стоки, с което е изпълнено задължението по т.2 от Раздел ІV на договора.3. Задължението на дружеството по т.1 от Раздел ІV от договора доколкото не е изпълнено е следствие от забавата на Община Сливен да изпълни своите задължения по представяне на проектна документация за новия базар и по предаване на държането на имота.4. Задължението на дружеството по т.3 от Раздел ІІІ на договора, за неразделяне на терена на УПИ на по-малки за срок от десет години, също е изпълнено и неустойка на това основание също не е дължима.Уважаеми госпожи и господа, считаме, че настоящото изложение внася необходимата пълнота за изясняване на случая от фактическа и правна гледна точка. “БИЛД ИНВЕСТ” ЕАД със свои действия или бездействия не е увредило общинския интерес, а напротив – то самото претърпя значителни имуществени вреди в размерите посочени по-горе.Даваме си сметка, че нашите твърдения подлежат на проверка единствено от компетентния съд, но до момента, докойто съдът не е сезиран с иск от страна на Община Сливен и този иск не е уважен, “БИЛД ИНВЕСТ” ЕАД е изправна страна по договора от 10.11.2006 г. и всички обвинения към дружеството се явяват неоснователни и недоказани.При положение, че продължава да се развива и налага твърдението с политически генезис, че приватизационната сделка от 2006 г. е сключена във вреда на общинския и публичен интерес, ние заявяваме нашето желание и съгласие, да предоставим обратно собствеността върху този имот на Община Сливен, срещу връщане на платената от нас продажна цена.", "date": "2017.11.22", "title": "Съветник от ГЕРБ отрича да е ощетил община Сливен"}
{"url": "https://offnews.bg/obshtestvo/vremeto-dnes-oblachno-no-toplo-669775.html", "text": "Времето днес ще бъде облачно, като по-късно през деня постепенно ще се прояснява. Температурите ще варират между 10 и 15 градуса. За района на София - около 11. След обяд облачността от запад ще започне да се разкъсва и намалява. Ще продължи да духа умерен вятър, с който ще нахлуе и топъл въздух. Над Черноморието времето ще остане облачно, но ще бъде без валежи.Над планините ще преобладава облачно, мъгливо и ветровито време, почти без валежи. Максималната температура на височина 1200 метра ще е около 3 градуса, на 2000 метра – около минус 3 градуса.", "date": "2017.11.22", "title": "Времето днес: Облачно, но топло"}
{"url": "https://offnews.bg/nashite-avtori/res-xli-kradlivite-kopeleta-669777.html", "text": "Бай Ганьо и опозиция – ама де, де! Да сме честни: в момента няма опозиция. Опозиционната линия минава между всички във властта и разпилените десни; както и между властта и народа, гласувал за същите.***Приватизацията и давността – познавайки ГЕРБ и ДПС, искат да измъкнат с властови рекет гепеното от крадците преди 20 години; крадливите копелета БСП пък си траят, щот те са голямата част от тези крадци и заради тях преходът де факто почна през 1997, а не през 1989.***И когато няма опозиция (освен десните, които бият камбаната, но не се чува), никой не може да пречи на общата далавера на двамата шишковци, над които като дебела орлица бди третият (който, по конституция, би трябвало да е страна в състезателния процес).***Когато няма опозиция, Доган си “купува” и си прави пристанище на мястото на ТЕЦ-Варна. Нещо като Мерилиън със Стийв Хогарт.***Ние сме в нещо като вторичния сън на Юнг, т.е. в double dreaming (или false awakening). Във второто, най-общо, хората сънуват, че са будни.***Когато няма опозиция, едноредната ограда на Валери, без сигнализация и екстри, струва към 1000 лева на кв. м; гръцката, за сравнение, струва наполовина и е двойна. Вие направете сметката - и защо Валери е във властта.***Когато няма опозиция, шишкавата прокуратура “погва” неудобни като Иво Прокопиев и ги нарича “олигарси” (защото медиите му ги разкостват и им ебават сталбилността, без извинение), вместо да “погне” истинските крадци като Московски, Лили и т.н.***Чуждите инвестиции били спаднали 20 пъти през последните 10 години. Проклет да си, Орешарски.***Когато няма опозиция, шишковците търсят финансиране от саудитци и подобни, щот никоя европейска банка няма да ги финансира, а Путин не дава, докато не върнат парите за “тръбата”. Путин, впрочем, си търси парите, дадени напред, и според законите на мафията скоро може да останем без поне един шишко.***Когато няма опозиция, дебелите открадват безнаказано към 5% от българския национален продукт.***Всичко това е малко като апорията със sexual harassment-а – от една страна, си е вид насилие над личността, но от друга си е бая обидно никой да не те харас-ва. Ако не те харесват, не те и харас-ват, right?***А всъщност ми се говори за покойния Фатс Домино, по рождение Антоан Домино (и една от “душите” на Ню Орлийнс): може би единственият founding father of rock’n roll, който не беше секс-символ. Той нито прогласи “нова епоха” като Елвис, нито сглобяваше предишната като Биг Джо Търнър. Просто си остана традиционен “хитмейкър”, продал над 65 млн. албума; единствените над него, в комерсиален смисъл, са Елвис, Бийтълс и Стоунс, поне докъм средата на 80-те.***Фатс нямаше харизма и не беше секси, но си остава един от най-важните създатели на рокендрола – с топлия си вокал и особено с неговото буги-уги, New Orleans-flavoured пиано. Имаше обаче свой стил и дори wit, макар и без страстта и избухванията на Чък Бери, Литъл Ричард, Джери Лий Луис или Елвис.***И така.", "date": "2017.11.22", "title": "Res XLI: Крадливите копелета"}
{"url": "https://offnews.bg/sviat/tramp-i-putin-obsadiha-v-telefonen-razgovor-konflikta-v-siria-669779.html", "text": "Президентите на САЩ и Русия Доналд Тръмп и Владимир Путин проведоха телефонен разговор, съобщава БНТ.Основна тема бе Сирия и мирният процес под егидата на ООН за преодоляване на конфликта в страната. Междувременно първите дипломати на Вашингтон и Москва Рекс Тилърсън и Сергей Лавров също са разговаряли по телефона за ситуацията в Сирия и Украйна, както и перспективите за взаимодействие между страните им за решаването на ключови проблеми от международния дневен ред.Преди да замине от Белия дом за Флорида, за да празнува Деня на благодарността, Доналд Тръмп разкри част от темите, които е обсъдил с руския си колега Путин в телефонен разговор.Проведохме чудесен разговор с президента Путин. Говорихме за мира в Сирия. Говорихме за Северна Корея. Разговорът ни продължи почти час и половина. Категорични сме за постигането на мир в Сирия. Говорихме категорично и за Северна Корея и Украйна, коментира американският президент Тръмп.Двамата лидери са се съгласили още да проучат начини за сътрудничество в борбата с екстремистки групировки като \"Ислямска държава\".Същевременно, иракският премиер Хайдер ал Абади заяви вчера, че от военна гледна точка \"Ислямска държава\" е разбита, но той ще обяви окончателна победа над нея едва след като бойците ѝ бъдат разгромени в пустинята. Думите му идват в отговор на иранския президент Хасан Рохани, който провъзгласи края на \"Ислямска държава\".", "date": "2017.11.22", "title": "Тръмп и Путин обсъдиха в телефонен разговор конфликта в Сирия"}
{"url": "https://offnews.bg/temida/edinstveniat-obvinen-za-obira-na-bankomat-v-sapareva-bania-iska-da-izl-669778.html", "text": "Кюстендилският окръжен съд ще разгледа жалбата на единствения задържан за обира на банкомат в Сапарева баня - Господин Динев, който иска да излезе на свобода.В момента той е в ареста след решение на Районния съд в Дупница. Динев е обвинен за това, че е участвал като помагач във взривяването на банкомата през нощта срещу 9 ноември. С колата си той е ескортирал автомобила, с който е извършен обирът.Тогава извършителите Тодор Богданов, Кирил Микев и Красимир Йорданов успяха да се укрият, въпреки полицейската блокада на района при село Боснек.В акцията участваха 250 полицаи, жандармерия, вертолет, дронове, следови кучета. Тримата са в неизвестност и са обявени за общонационално издирване. При обира бяха откраднати 9 хиляди лева.Ако бъде признат за виновен, Господин Динев може да лежи до 10 години в затвора.", "date": "2017.11.22", "title": "Единственият обвинен за обира на банкомат в Сапарева баня иска да излезе на свобода"}
{"url": "https://offnews.bg/futbol/rezultati-i-golmajstori-ot-shampionskata-liga-669772.html", "text": "Тази вечер се изиграха първите осем мача от петия кръг в груповата фаза на Шампионската лига. Класирането си в 1/8-финалите си осигуриха отборите на Бешикташ, Реал Мадрид, Тотнъм и Ливърпул, докато шансовете си пропиляха тимове като Борусия Дортмунд и Монако. Наполи разгроми Шахтьор Донецк и остави интригата за последния кръг на 6 декември.Шампионска лига, групова фаза, 5 кръг:Група “Е”Спартак (Москва) - Марибор 1:11:0 Зе Луиш (82)1:1 Мешанович (92)Севиля - Ливърпул 3:30:1 - Фирмино (2)0:2 - Мане (23)0:3 - Фирмино (31)1:3 - Бейн Йедер (51)2:3 - Бейн Йедер (60)3:3 - Писаро (90)Група “F”Наполи - Шахтьор (Донецк) 3:01:0 - Инсиние (56)2:0 - Желински (81)3:0 - Мертенс (83)Манчестър Сити - Фейенорд 1:01:0 - Стърлинг (88)Група “G”Бешикташ - Порто 1:10:1 Фелипе (29)1:1 Талиска (42)Монако - РБ (Лайпциг) 1:40:1 - Жемерсон (6-автогол)0:2 - Вернер (9)0:3 - Вернер (31)1:3 - Фалкао (43)1:4 - Кейта (45)Група “Н”Борусия (Дортмунд) - Тотнъм 1:21:0 - Обамеянг (31)1:1 - Кейн (49)1:2 -Сон Хюн-Мин (76)АПОЕЛ - Реал Мадрид 0:60:1 - Модрич (23)0:2 - Бензема (39)0:3 - Начо (41)0:4 - Бензема (45)0:5 - Роналдо (49)0:6 - Роналдо (54)", "date": "2017.11.22", "title": "Резултати и голмайстори от Шампионската лига"}
{"url": "https://offnews.bg/obshtestvo/ot-vas-shofior-na-avtobus-v-gradskia-transport-pushi-video-669774.html", "text": "Шофьор на автобус от градския транспорт пуши необезпокоявано, а след като му правят забележка, той вдига скандал на пътника, който го записва с камера.Видеото е направено от Иван Давидов и е публикувано в социалните мрежи.\"Както добре виждаме, шофьорът (автобус 204) най-спокойно пуши и въобще не се притеснява от това. Нещо повече, по реакцията му изглежда той мисли, че аз съм виновен, че му правя забележка!\", коментира Иван.Той се обръща и към фирмата, обслужващата по неговите думи автобусната линия: \"Карат-С - какви действия ще предприемете спрямо този ваш шофьор, който очевидно не иска да се съобразява с действащите закони за тютюнопушенето?\"Във второ видео той е заснел спора си с шофьора, който отказва да продължи смяната си, защото го снимат без той да е дал разрешение. От записа се чува ясно, че мъжът заявява, че ще чака един час, докато не дойде мобилен патрул. На видеото ще видим един съвестен шофьор на Карат-С, който професионално изпълнява служебните си задължения по автобусна линия 204. Също толкова професионално обижда и заплашва с физическа саморазправа!, коментира Иван. И пояснява:От Центъра за градска мобилност заявиха за OFFNews, че частната компания, която обслужва линия 204, вече е санкционирана за поведението на служителя си.Фирма \"Карат-С\" няма да получи пари за целия курс в деня на нарушението, обясниха оттам.От ЦГМ благодариха за сигнала и обещаха да продължат да наказват за нарушения на ограниченията за тютюнопушене.", "date": "2017.11.22", "title": "От вас: Шофьор на автобус в градския транспорт пуши (видео)"}
{"url": "https://offnews.bg/sviat/pet-dni-vlastite-malchali-za-arestuvanite-balgari-v-odrin-669776.html", "text": "Пет дни властите са крили за ареста на българи в Одрин, които са обвинени за трафик на хора, свързани с организацията на Фетулах Гюлен - ФЕТО.Пред БНТ посланика на България в Турция Надежда Нейнски потвърди, че арестът е станал на 17 ноември:По думите на Надежда Нейнски консулите са в постоянен контакт с полицията и прокуратурата. На този етап има досъдебно разследване и не се знае кога прокуратурата ще внесе обвинението в съда.Във вторник от Министерството на външните работи потвърдиха за задържаните българи. В съобщение от МВнР се казва, че генералното ни консулство в Одрин е получило информация от турските власти, че на 17 ноември са били задържани трима български граждани. \"С решение на Втори наказателен съд – Одрин от 20 ноември т.г. на тях е наложена мярка „задържане под стража\" и тримата се намират в затвора от закрит тип „F\" в град Одрин. Тримата български граждани са обвинени в „нелегален трафик на мигранти и умишлено подпомагане на престъпна организация\", се посочва в текста.Арестувани са и шестима турски граждани, сред които и дете, съобщи турското издание \"Хаберлер\", като се позова на местната полиция.Пред Нова тв бившият генерален консул в Одрин Георги Димов коментира, че очаква българите да бъдат обвинени директно за участие в обявената в Турция за терористична групировка ФЕТО.„Настъпихме гюленистка мина и нашите български граждани ще бъдат съдени. Консулските ни служби са силно ограничени заради сегашната ненормална обстановка”, коментира той.„За нас и за света т.нар. гюленисти не са терористи”, категоричен е Димов.Той обаче подчерта, че поради въведеното извънредно положение в Турция, консулството ни няма как да осигури защита на задържаните българи.„Допреди година и половина Турция беше длъжна да ни уведоми до 48 часа за арестувани български граждани. Сега този срок е удължен на 10 дни. Точно поради тази причина в момента предполагам, че задържаните българи нямат адвокат”, заяви той и подчерта, че с този проблем се сблъскват и гражданите на други държави„Те са смачкани в затвора. Ще си признаят майчиното мляко. Ще си признаят дори неща, които не са направили”, изтъкна той.", "date": "2017.11.22", "title": "Пет дни властите мълчали за арестуваните българи в Одрин"}
