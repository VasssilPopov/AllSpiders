{"url": "https://m.offnews.bg/news/Tenis_18788/Grigor-Dimitrov-otpadna-na-polufinal-v-Kuins-sled-mazhka-igra_658997.html", "text": "Най-добрият ни тенисист Григор Димитров и Фелисиано Лопес изнесоха зрелищен трисетов спектакъл в полуфинален мач на турнира на трева от сериите АТР 500 в \"Куинс клъб\", Лондон, но победата отиде у испанеца след 5:7, 3:6, 2:6 в негова полза.Двубоят беше повторение на финала от 2014 година, когато Григор триумфира с трофея.Мачът беше белязан от дъждовете в Лондон, които забавиха началото му, а се наложи и прекъсване. Във финала Лопес ще се изправи срещу Марин Чилич, който по-рано през деня се наложи над Жил Мюлер.Двамата тенисисти си размениха по един сет, а в крайъгълен камък се превърна четвъртия гейм на третата част. Тогава Григор на магия спаси шест възможности за пробив на испанеца, който запази самообладание и спечели след това с лекота подаването си.При 2:3 и 30-30 Лопес изгради перфектно тактически точката и изигра няколко сериозно лифтирани форхенда на бекхенда на българина, който определено му изневеряваше в този мач.Григор се пропука при 30-40, но след това подготви добра атака към мрежата и заличи седми брейкбол.Стигна се и до осми шанс за пробив пред Лопес, при който Григор сбърка едно воле, като прати топката в мрежата, вместо в полето на съперника, и предаде сервиса си – 2-4.Българинът продължи да се бори на корта, отрази общо 11 точки за пробив, но накрая се предаде пред намиращия се в отлична форма Лопес.", "date": "2017-06-24", "title": " Григор Димитров отпадна на полуфинал в \"Куинс\" след мъжка игра"}
{"url": "https://m.offnews.bg/news/Politika_8/Izborniiat-zakon-na-BSP-120-mazhoritarni-i-120-proportcionalni-deputa_658981.html", "text": "Парламентарната група на \"БСП за България\" ще внесе следващата седмица в парламента законопроект за Изборен кодекс, в който се предлага смесена мажоритарно-пропорционална система. Това съобщи лидерът на партията Корнелия Нинова след днешното заседание на Националния съвет.Идеята на социалистите е да не се променя броят на депутатите и те да останат 240. Предлага се 120 от тях да бъдат избрани мажоритарно, а още толкова пропорционално.Законопроектът предвижда два вида бюлетини - една за пропорционален избор, отделна за мажоритарен, като хората могат да решат да употребят вота си само за един избор.Един кандидат може да участва и в мажоритарната, и в пропорционалната листа. Ако бъде избран като мажоритарен, неговото място в пропорционалната листа се заема от следващия в нея.От БСП предлагат гласовете, подадени за една партия или коалиция за пропорционални листи и за мажоритарни кандидати да се изчисляват сумарно и общо.Право на разпределение на депутати и мандати имат партиите и коалициите, които са преминали 4-процентова бариера, обясни Нинова.Според нея смесената система дава възможност да се отговори на очакванията на хората, показани в референдума, за мажоритарен избор, но и да се запази държавността, институциите и парламентаризма в България.", "date": "2017-06-24", "title": " Изборният закон на БСП: 120 мажоритарни и 120 пропорционални депутати"}
{"url": "https://m.offnews.bg/news/Sviat-_12/Nad-300-mladezhi-ot-Makedoniia-iskat-da-uchat-v-balgarski-universiteti_658984.html", "text": "Посолството на Република България в Скопие организира петдневна кампания за подаване на документи за кандидатстване в български висши учебни заведения на младежи от Република Македония, съобщи МВнР.От 16 до 20 юни 2017 г. 198 младежи са подали документи за кандидатстване на място в дипломатическата мисия.Документи на чуждестранни младежи от български произход и/или граждани на Република Македония (съгласно Постановленията на Министерския съвет 103 и 228) ще бъдат приемани и в София на 5 и 6 юли 2017 г. в сградата на висше транспортно училище „Тодор Каблешков\".Очаква се в рамките на тази кампания документи да подадат още около 130 кандидат-студенти.Студентите, обучаващи се по тези две постановления, получават месечна стипендия в размер на 150 лева през първата година на обучение, а при успех над 4.00 тази стипендия се запазва и за следващите етапи на следването.Предпочитаните от кандидат-студентите специалности са „медицина\" и „дентална медицина\".Дипломатическата ни мисия в Скопие организира и безплатни курсове за подготовка на кандидат-студентите от Република Македония по български език и история по линия на Националната програма „Роден език и култура зад граница\" на Министерството на образованието и науката.В курсовете са участвали над 200 младежи.", "date": "2017-06-24", "title": " Над 300 младежи от Македония искат да учат в български университети"}
{"url": "https://m.offnews.bg/news/Futbol_18793/Geniiat-Mesi-navarshi-30-godini_658977.html", "text": "Суперзвездата на Барселона Лионел Меси днес празнува 30-ия си рожден ден, а футболния свят се преклони пред таланта на аржентинеца.От Токио до Ню Йорк, от Москва до Кейптаун не пропуснаха да оповестят новината, че един от най-големите таланти не само във футбола, но и в спорта като цяло е юбиляр. След всчиките тези години каквото и да се напише за лидера на каталунците все ще е малко. Той е велик, той е явление във футбола, което скоро няма да се повтори, той просто е докоснат от Бог.Феновете винаги са обожавали личностите. Личностите, които притежават харизма, а в спорта умеят да побеждават и да губят, след което да поздравят съперника. Меси е такъв. Е, случва се от време на време да се намръщи и наведе глава като малко дете, но пък щеше ли това да Лео, ако не го прави?На 16 октомври 2004, аржентинецът прави своя дебют за първия отбор на каталунците. Първият мач на Меси за Барса е в каталунското дерби с Еспаньол - пред над 30 000 зрители на стадион \"Монтжуик\". Това бе първата страница от новата история, която нападателят започна да пише всеки сезон и така вече 13 години.Аржентинският магьосник е роден в Росарио през 1987 г. Меси има завоювани 30 титли и 5 \"Златни топки\", четирикратен носител е и на \"Златна обувка\".Той е осемкратен шампион на Испания, 4 пъти е триумфирал в Шампионска лига, пет пъти с Купата на Краля, три пъти е вдигал трофея на Световното клубно първенство, трикратен носител на Суперкупата на Европа и седемкратен на тази на Испания. През кариерата си има 486 победи, 127 равенства, 88 поражения, както и 41 хеттрика.В официалния сайт на УЕФА също не пропуснаха рожденника и публикуваха материал, свързан с аржентинеца. Статията се казва \"30 факта за Меси\".1. Вкарва първия си гол при мъжете на 1 май 2005 година. Влиза като резерва срещу Албасете.2. Има 94 гола в Шампионската лига, което му отрежда второ място в класацията.3. Реализирал е 37 хеттрика като футболист на Барселона.4. Има толкова титли в Шампионска лига5. Дели първото място за най-много голове в един мач с Луис Адриано на ниво Шампионска лига. Това става при петте му попадения във вратата на Байер (Леверкузен) през 2012 година.6. Вкара в шест различни надпревари през 2011 и 2015 година.7. Има толкова хеттрика в Шампионската лига8. Вкарва над 40 гола за Барселона в осем поредни години9. Бройката на голове, която му остана да достигне, за да вкара 100 гола за календарната 2012 година. Все пак отново постави рекорд със своите 91 попадения.10. Номерът, с който играе от момента, в който Роналдиньо напусна.11. На толкова години е бил Меси, когато дядо му почива.12. През 2012 вкарва 12 гола за националния отбор.13. На 13 се мести в Барселона.14. Това е бройката голове, която има на \"Бернабеу\".15. Друг негов рекорд - в 15 гостувания е вкарал поне един гол.16. На толкова години прави дебюта си за Барселона в контрола - срещу Порто на Жозе Моуриньо.17. Толкова попадения има за Суперкупата на Испания18. Първият му гол в Шампионската лига е на 18-годишна възраст. Бележи го във вратата на Панатинайкос.19. Само Меси е вкарвал на всички 19 противника в Примера.20. Има поне 20 гола срещу шест от отборите, срещу които е играл.21. Рекорд за поредни мачове с отбелязан гол в Ла Лига - 33 в този период.22. На тази възраст печели Златна топка №1.23. Повелител на Ел Класико. Има 23 попадения срещу големия съперник.24. На тези години става водещ реализатор в историята на каталунците.25. Толкова са големите финали в кариерата му.26. Е броят на головете във въпросните мачове за трофеи.27. Броят на головете му от пряк свободен удар.28. На тази възраст се превърна в най-младия южномаериканец със 100 мача за националния отбор.29. Головете, които е вкарал на Севиля30. Години Лео Меси!", "date": "2017-06-24", "title": " Геният Меси навърши 30 години"}
{"url": "https://m.offnews.bg/news/Intcidenti_6/Samo-za-niakolko-chasa-shest-zhertvi-na-katastrofi-v-Burgasko_658983.html", "text": "Тежка катастрофа е станала на входа на магистралата до Бургас около 14 часа днес, съобщи МВР.При нея са загинали петима души. Инцидентът става на входа на магистралата при кв. Ветрен. 68-годишна жена  кара колата си, когато навлиза в насрещната пътна лента, по която пътуват автомобили от Бургас в посока София -  вероятно навлизането е осъществено при вход за кв. „Ветрен” непосредствено до края на автомагистрала „Тракия”, като допуска челен сблъсък с автомобил със софийска регистрация, управляван от 46 мъж. Четирима загиват на място, а по-късно в болница почива от раните си и жена. И до момента движението е затруднено, пътни полицаи регулират движението на магистралата. При друга катастрофа сутринта е загинал моторист между село Звездец Малко Търново. Той се е блъснал в лек автомобил, но за съжаление по пътя към болницата е починал.Още една жертва на неизяснена катастрофа е станала в Поморие, при която е загинал 22-годишния мотоциклет. Обстоятелствата за този инцидент още се изясняват, тъй като падналия мотоциклет и тялото са открити сутринта от случайно минаващ помориец. ", "date": "2017-06-24", "title": " Само за няколко часа шест жертви на катастрофи в Бургаско"}
{"url": "https://m.offnews.bg/news/Politika_8/BSP-puska-partijna-televiziia-prez-oktomvri_658979.html", "text": "БСП рестартира старата си идея партията да има собствена телевизия. Новината бе обявена от лидера на Столетницата Корнелия Нинова след днешния соцпленум.Партийният актив е поискал да знае дали БСП ще има пари за ремонта на чинията на \"Бузлуджа\", която партията иска да си върне и дали необходимите средства към култовото за социалистите място няма да попречи на плановете на партията да има своя електронна медия.Нинова ги уверила, че двата проекта не си противоречат и че ще бъдат намерени средства.Нинова обясни, че партията ще поиска дом-паметникът в Стара планина да им бъде предоставен за право за ползване за 10 години.", "date": "2017-06-24", "title": " БСП пуска партийна телевизия през октомври"}
{"url": "https://m.offnews.bg/news/Bojni_18771/Tajsana-ot-Kukorevo-specheli-evropejska-titla_658989.html", "text": "Даниел Асенов триумфира с европейската титла по бокс за мъже в категория до 52 кг от шампионата в Харков, Украйна.Във финалната среща Тайсъна от Кукорево, както всички го наричат, победи по точки англичанина Дийн Фаръл с 3:2 съдийски гласа – 29:28, 28:29, 30:27, 27:30, 29:28.За 20-годишния Асенов това е 4-о европейско злато от общо 5 изиграни финала на шампионати на Стария континент. През 2013 г. той за пръв път стана шампион при юношите на първенството в Анапа (Русия).Година по-късно загуби финала в Загреб при младежите от Мохамед Али (Вбр), когото разби в спора за титлата при мъжете в Самоков през 2015 г.Това е втора евротитла за Тайсъна от Кукорево за годината, тъй като през март той стана шампион за мъже до 22 г. в Браила (Румъния). В края на февруари пък Асенов спечели международния турнир за купа „Странджа“ в София.Той донесе и единствения медал за България от Харков, а заедно със Стефан Иванов (кат. до 56 кг) си спечелиха и квоти за световното първенство в Германия в края на август.Неведнъж Даниел Асенов е заявявал, че целта му тази година ще е да се качи на европейския и световния връх – първата крачка вече е направена, идва ред на втората.", "date": "2017-06-24", "title": " Тайсъна от Кукорево спечели европейска титла"}
{"url": "https://m.offnews.bg/news/Obshtestvo_4/Klip-kak-momcheta-biiat-malko-kote-vazmuti-internet-video_658980.html", "text": "Видео как ученици се гаврят с коте възмути Фейсбук. Клипът е от Варна, а в него се вижда как две момчета са хванали малко коте. И докато единият го държи, другият го удря с всичка сила.  От коментарите под видеото става ясно, че учениците се гаврят с котето пред публика, а шоуто се заснема с телефони. Пише също, че момчетата се от ТОХ-а, като е посочено дори името на момчето, което блъска с всичка сила малкото коте. Става ясно, че той е ученик от 9 клас в същото училище. ", "date": "2017-06-24", "title": " Клип как момчета бият малко коте възмути интернет (видео)"}
{"url": "https://m.offnews.bg/news/Sviat-_12/Petima-natapkani-s-eksplozivi-arestuvaha-v-Turtciia_658991.html", "text": "Турската полиция е арестувала петима потенциални атентатори-самоубийци в провинция Хатай, разположена близо до границата със Сирия, съобщава БГНЕС.Трима от арестуваните са сирийци. Двама от тях са носели натъпкани с експлозиви елеци, с които имали готовност да се взривят. По информация на местни медии арестите са били направени точно преди заподозрените да достигнат до центъра на града.През последните няколко години в Турция бяха извършени редица терористични атаки, включително и от екстремисти от ИДИЛ.", "date": "2017-06-24", "title": " Петима, натъпкани с експлозиви, арестуваха в Турция"}
{"url": "https://m.offnews.bg/news/Futbol_18793/Pepe-si-poiska-12-5-miliona-evro-ot-Beshiktash_658988.html", "text": "34-годишният португалски бранител Пепе, чийто договор с Реал Мадрид изтича след седмица, си поиска колосалните 12,5 милиона евро от турския Бешикташ.Португалецът, който е близък с Кристиано Роналдо, явно е прихванал от неговата финансова прагматичност.Пепе е пожелал бонус от 2,5 милиона евро само за подписването на договора за две години.Отделно от това той е преценил, че заплатата му трябва да е 5 милиона евро годишно.В Бешикташ са склонни да удовлетворят претенциите му.Представителят на клуба Ахмет Бюлут пътува до Лисабон за преговори. Той се похвали, че турският гранд е много близо до договор с играча.До последно се смяташе, че Пепе ще продължи кариерата си в Пари Сен Жермен и дори се спекулираше, че увещава и Роналдо да го последва.", "date": "2017-06-24", "title": " Пепе си поиска 12,5 милиона евро от Бешикташ"}
{"url": "https://m.offnews.bg/news/Politika_8/Radevi-v-Gartciia-Prezidentat-poluchi-Ordena-na-Spasitelia-snimki_658986.html", "text": "България и Гърция доказаха, че две държави и два народа могат да загърбят проблемите от миналото, да имат конструктивно настояще и да гледат напред в бъдещето.Това заяви президентът Румен Радев пред български журналисти в Атина, помолен да коментира резултатите от първата си визита в страна от Югоизточна Европа. Българският държавен глава подчерта, че с добрите си двустранни отношения България и Гърция създават „не просто ос на стабилност, а ос на перспективата за целия регион“.„Тази връзка дава пример и надежда за всички останали държави, че на Балканите може да има добросъседство, мир и реално ползотворно сътрудничество“, заяви Румен Радев.По време на разговорите си в Атина президентът Радев е получил уверение, че ще се вложи още по-голямо усилие за усъвършенстване на граничния контролно-пропускателен режим, за развитие на инфраструктурата, отварянето на нови ГКПП, свързващи двете държави и особено на ГКПП „Рудозем – Ксанти“. „Получих уверение, че няма да има забавяне на реализацията на междусистемната газова връзка между България и Гърция“, посочи още държавният глава.Румен Радев отново призова за засилване на партньорството между България и Гърция за пресичане на нелегалната миграция и в борбата с тероризма, като реална стъпка за повишаване на сигурността в нашия регион.По време на визитата си в Атина президентът Румен Радев беше удостоен от своя гръцки колега президента Прокопис Павлопулос с най-висшето държавно отличие на Република Гърция “Голям кръст на Ордена на Спасителя”.През втория ден от държавното си посещение в Република Гърция президентът Румен Радев посети Акропола в Атина и Музея на Акропола. В Гърция президентът е придружаван от първата дама - Десислава Радева. ", "date": "2017-06-24", "title": " Радеви в Гърция. Президентът получи Ордена на Спасителя (снимки)"}
{"url": "https://m.offnews.bg/news/Intcidenti_6/Deset-otvedeni-v-politciiata-Sporiat-koj-ial-koj-pil-koj-ohraniava_658992.html", "text": "Десет човека са отведени в полицията в Созопол след спор кой пази къмпинг Каваци. Разправия между две фирми, представящи се за охрана на бунгалата на Каваци, се разигравала цял ден.От полицията в Бургас съобщават, че около 12.40 часа в Районно управление - Созопол е получено съобщение от представител на охранителна фирма, отговаряща за охраната на къмпинг „Каваци” за това, че в района й дошли представители на втора охранителна фирма. Те се оплакали, че разполагат с договор за охрана на бунгала в къмпинга, сключен с втора фирма, оспорваща собствеността на обекта. След кратък разговор служителите от първата охранителна фирма се оттеглили и подали сигнал в полицията, заявявайки че конкурентите им вероятно носят оръжие, без обаче да са го видели. Към къмпинг „Каваци” се отправили полицейски екипи, но въоръжени мъже така и не били открити.Спорещите охранителни фирми обаче не оставят полицията на мира и продължават да звънят, за да им разреши спора. По-късно обаче в полицията отново е подаден сигнал от втората охранителна фирма, че приятели на първата охранителна фирма, които са отседнали в къмпинг „Каваци”, през седмицата консумирали различни напитки и храни в отделни заведения на плажната ивица, като не плащали за услугата.С цел изясняване на случая в Районно управление - Созопол са отведени десет човека от двете спорещи страни. Образувана е проверка.", "date": "2017-06-24", "title": " Десет отведени в полицията. Спорят кой ял, кой пил, кой охранява Каваци"}
{"url": "https://m.offnews.bg/news/Lajfstajl_18806/Eniovden-i-magiiata-na-traditciite_658965.html", "text": "Еньовден е празник в народния календар, който се свързва най-често с билките. Но той съвпада с рождението на Йоан Кръстител, който се отбелязва от църковния календар. Еньо или Яне е съкратено от името Йоан (Иван) и на днешния ден много хора имат имен ден.Според народната вяра на 24 юни продължителността на деня започва да намалява, а годината - да клони към зимата. Преди Слънцето да поеме дългия си земен път, то спира да си почине и изгрява много рано сутринта, за да се прости със света, който няма да види до догодина, а в нощта срещу празника водата придобива особена магическа сила.Характерна особеност на Еньовден са множеството обичаи и традиции, свързани с растителния свят. Билките са се използвали като универсален талисман срещу болести и епидемии, уроки и лош брак, срещу вещици и зли духове, срещу гръмотевични бури и пожар, срещу змии и диви животни. Пресните билки са се беряли както за здраве, така и като магически средства, осигуряващи успешна година и плодовити говеда, птици, зърнени култури и реколти.Вярвало се е, че на този ден е най-добре да се събират билките, тъй като растенията получават мощ от Слънцето и Земята. Но Еньовден е празник, който се празнува не само от България, но и от Русия, Украйна и Беларус. Там се нарича Иван Купала.Славяните имат вяра, че само веднъж в годината, в нощта на Иван Купала (Еньовден), папратите цъфтят. Твърди се, че митичният, несъществуващ в природата цвят на това растение дава на този, който го открие, чудни възможности. Според легендата, притежателят на цветето се превръща в мечтател и може да разбира езика на животните, да намери всички съкровища, без значение колко дълбоко в земята са те, да управлява света на нечистите духове и да става невидим.Нощта на Иван Купала е изпълнена с обреди, свързани с вода, огън и билки. В Русия се счита за задължително да се изкъпете преди залез слънце. Понякога огънят се е палел по древен начин - триене на дърва едно в друго. В някои райони на Беларус този архаичен начин за палене на огън за празника продължил до началото на XX век. Хората събирали ненужни вещи и ги горили в нощните пламъци. В центъра на огъня за Купала се поставял стълб, на чийто връх е било прикрепяно дървено колело. Понякога на него е слаган череп на кон, наречен \"видма\", и е изгарял в огъня за здраве.В славянската култура Иван Купала е свързван със сватбени ритуали и церемонии. Младоженците е трябвало да прескачат огъня, хванати за ръка, разменяли са специални корони, търсели цвете на папрат в ранните часове на нощта.На някои места в Украйна и Беларус след Купала хората преставали да пеят пролетни песни. Също така имало поверие, според което на Еньовден жените не трябва да ядат всички плодове, в противен случай децата им ще се споминат млади.", "date": "2017-06-24", "title": " Еньовден и магията на традициите"}
{"url": "https://m.offnews.bg/news/Futbol_18793/Domakinat-Rusiia-otpadna-ot-Kupata-na-konfederatciite_658994.html", "text": "Домакинът Русия отпадна още в груповата фаза на турнира за Купата на конфедерациите.\"Сборная\" загуби с 1:2 от Мексико в последната среща от група А в Казан, като допусна пълен обрат.В другата среща от групата Португалия разби Нова Зеландия с 4:0 и завърши на първо място в класирането със седем точки.Мексиканците завършиха също със седем точки в групата, но останаха втори, тъй като Португалия е с по-добра голова разлика.Самедов изведе руснаците напред в 25-ата минута, но пет минути по-късно Араухо изравни.В началото на второто полувреме Лозано се разписа след груба грешка на вратаря Акинфеев, който имаше вина и за първото попадение.Португалия пък се справи с лекота с Нова Зеландия. Кристиано Роналдо (33-д), Бернардо Силва (37), Андре Силва (80) и Луиш Нани (90+1) бяха точни за европейските шампиони.", "date": "2017-06-24", "title": " Домакинът Русия отпадна от Купата на конфедерациите"}
{"url": "https://m.offnews.bg/news/Futbol_18793/Nezabravimiiat-Enio-Krastovchev-praznuva-imen-den_658982.html", "text": "Навръх Еньовден, най-опитният футболист в отбора на Марек през изминалото първенство на ЮЗ трета лига Еньо Кръстовчев празнува днес имен ден.Колоритен нападател, който феновете на футбола го помнят най-вече с изявите му с фланелката на Левски. На \"Герена\" Еньо беше меко казано спорна личност.  В моментите, в които той не беше контузен, привържениците на \"сините\" не пропускаха да се шегуват, подиграват, насърчават, та дори и пеят от трибуните по негов адрес.  Отдадеността, която Еньо показваше по време на мач сякаш компенсираше всички забавни грешки, подхлъзвания в ключови моменти и фрапантни пропуски.Благодарение на това, редовно се чуваше провикването \"Ееееньоооо, Еееееньооо...\", което много прилича на призива, който феновете на Барселона отправят към аржентинската си суперзвезда Лионел Меси по време на мач.Кръстовчев преминава в състава на Левски през зимния трансферен прозорец на 2008 г. за сумата от 70 000 лева, подписвайки за 2.5 години. На 2 март 2008 г. в дебютният си мач вкарва гол, който се оказва и победен за победата над Вихрен с 1:0.На 12 март 2008 г. влиза като резерва в 1/4-финала срещу Литекс, загубен от Левски с дузпи 4:3. Еньо, въпреки че излиза на обезболяващи инжекции, успява да вкара дузпата си.На 17 май 2008 г. в края на сезона в мач срещу Славия пред празни трибуни, нападателят вкарва 7-ото си попадение с екипа на \"сините\" и 9-о за сезона – това му отрежда място в Топ 10 при голмайсторите на \"А Група\".", "date": "2017-06-24", "title": " Незабравимият Еньо Кръстовчев празнува имен ден"}
{"url": "https://m.offnews.bg/news/Leka-atletika_18783/Gabi-Petrova-se-razmina-s-pobeda-na-evropejskoto-no-Tihomir-Ivanov-ni_658987.html", "text": "Само четири сантиметра на достигнаха на Габриела Петрова да запише първа победа за България на Европейското отборно първенство от Първа лига, което се провежда във финландския град Вааса. Малко по-късно обаче дебютният ни успех стана факт балгодарение на Тихомир Иванов в скока на височина, който покри и норматив за световното през август в Лондон.Габи подобри личния си рекорд за сезона, след като постигна 13.98 м (+0.7 м/сек) в най-добрия си трети опит.В другите си три излизания в сектора днес Петрова постигна два пъти по 13.86 м и един фаул.Победата постигна европейската шампионка Патрисия Мамона (Португалия) с 14.02 м (+1.2 м/сек), а трета се нареди румънката Елена Андреа Пантирю с 13.80 м (+0.3 м/сек).Георги Иванов донесе нови девет точки на България. Националният ни рекордьор в тласкането на гюле постигна 19.10 м в най-добрия си опит и с този резултат зае четвърто място. Победата с нов национален рекорд на Португалия от 21.56 метра записа Цанко Арнаудов.Моника Георгиева се нареди 11-а в бягането на 800 метра при дамите с 2:10.06 мин. Победата с 2:02.36 мин заслужи шведката Ловиса Линд.Плевенчанинът Тихомир Иванов пък донесе първа победа на България. Финалистът от Олимпийските игри в Рио де Жанейро през миналата година направи най-силното състезание в кариерата си и за първи път премина границата от 2.30 метра в скока на височина.Възпитаникът на треньора Георги Гетов си осигури победата още на 2.23 м, но след това качи летвата на 2.26 м, където след един неуспешен опит реши да премине на 2.28 м. Там плевенчанинът се справи от раз и се стигна до 2.30 м.След два неуспеха, Иванов успя да се справи с 2.30 м от третия път и покри норматива за участие на Световното първенство в Лондон през август, който е точно 2.30 м. С този резултат българинът вече дели пето място в планетарната ранглиста за сезона с още няколко състезатели.", "date": "2017-06-24", "title": " Габи Петрова се размина с победа на европейското, но Тихомир Иванов ни донесе голямата радост"}
{"url": "https://m.offnews.bg/news/Ikonomika_59/Borisov-za-BulgariaSat-1-Naredihme-se-sred-otlichnitcite-v-Kosmosa_658956.html", "text": "Министър-председателят Бойко Борисов поздрави екипите, работили по проекта за първия български комуникационен геостационарен сателит. „BulgariaSat-1” беше успешно изстрелян снощи от ракетна площадка в Космическия център „Кенеди” на НАСА във Флорида.Разработката на космическия проект е на българската компания „Булсатком”, която е подкрепена при реализацията му от американски и други международни партньори.", "date": "2017-06-24", "title": " Борисов за BulgariaSat-1: Наредихме се сред отличниците в Космоса"}
{"url": "https://m.offnews.bg/news/Tehnologii_18759/Radev-Na-dobar-chas-Da-razvivame-kosmicheskata-industriia_658959.html", "text": "И държавният глава Румен Радев поздрави екипа, работил по изстрелването на първия български комуникационен сателит BulgariaSat-1.Първият български комуникационен геостационарен сателит BulgariaSat-1 бе успешно изстрелян от SpaceX вчера, 23 юни в 22.10 ч. българско време от ракетната площадка 39A (LC-39A) в Космическия център Кенеди на НАСА във Флорида.Сателитът успешно изпълнява планираните маневри и разгърна соларните си панели по график. Очаква се утре BulgariaSat-1 да се поеме към финалната си позиция в геостационарната орбита. Той ще бъде разположен на българската орбитална позиция 1.9E.", "date": "2017-06-24", "title": " Радев: На добър час! Да развиваме космическата индустрия"}
{"url": "https://m.offnews.bg/news/Intcidenti_6/Rabotnik-ot-letishteto-podal-signala-za-bomba_658996.html", "text": "Столичната полиция е арестувала мъжа, който снощи подаде фалшив сигнал за бомба на летище София и блокира хората в самолетите, предаде бТВ. Мъжът, който се е обадил, е общ работник на аерогарата. Най-вероятно е бил пиян, когато е позвънил на телефон 112 снощи и се е представил с женско име – Димитринка.Полицията го е арестувала в букмейкърски пункт тази вечер,отново в нетрезво състояние. Снощи летище София беше временно затворено заради фалшив сигнал за бомба. Хората бяха евакуирани, а пътниците останаха блокирани в самолетите.Сигналът за бомба е бил подаден на тел. 112 около 22:40 ч., но полицията не откри съмнителен багаж. Работата на летището беше възстановена след полунощ. ", "date": "2017-06-24", "title": " Работник от летището подал сигнала за бомба"}
{"url": "https://m.offnews.bg/news/Obshtestvo_4/Dnes-e-ustniiat-izpit-na-badeshtite-zhurnalisti-v-SU_658962.html", "text": "Днес в 9.00 часа в Ректората на Софийския университет започна устният изпит по журналистика. Допуснати до изпита са 393 кандидат-студенти, които на писмения изпит са получили оценка, не по-ниска от добър (3,50).Заместник-ректорът на Софийския университет проф. Ренета Божанкова приветства отново кандидатите с „Добре дошли!“ и изрази радостта си от възможността да ги поздрави с успеха им в първата фаза на изпита по журналистика.„Окрилени сте от този успех. Убедени сме, че ще проявите и знание, и талант, и очарование, и всичко онова, което ще ви помогне да успеете в бъдещата си професия“, добави тя.Председателят на изпитната комисия доц. Ефрем Ефремов припомни обещанието си, дадено на писмените изпити по журналистика, в началото на учебната година да връчи студентските книжки на голяма част от кандидатите. Той им пожела да са спокойни и изрази увереността си, че ще се справят на изпита.Деканът на Факултета по журналистика и масова комуникация доц. Теодора Петрова също се обърна към кандидатите и ги призова да бъдат концентрирани, за да покажат максимума на това, което знаят.Издържалите успешно устния и писмения изпит по журналистика могат да кандидатстват за специалностите във Факултета по журналистика и масова комуникация – „Журналистика“, „Връзки с обществеността“ и „Книгоиздаване“.В 9.00 часа във Факултета по начална и предучилищна педагогика започна и събеседването за специалност „Изобразително изкуство“. Заявилите кандидати за участие са 12.", "date": "2017-06-24", "title": " Днес е устният изпит на бъдещите журналисти в СУ"}
{"url": "https://m.offnews.bg/news/Temida_18762/Radev-poiska-edinen-organ-za-borba-s-koruptciiata-a-ne-podbrani-mode_658993.html", "text": "Президентът Румен Радев коментира съдебната реформа днес: Държавният глава определи като „димна завеса“ изместването на темата за предлаганите и осъществявани промени в българското правосъдие с опита да се фокусира общественото внимание върху изправността на автомобилите на Националната служба за охрана.Румен Радев припомни, че преди няколко дни е приключила поредицата от негови консултации с всички отговорни ръководители в съдебната ни система и открои най-важната промяна, отчетена от представителите на правосъдието.„За първи път имаме пряк дистанционен избор за членовете на Висшия съдебен съвет. Това означава хората в тази система да преценяват сами без натиск отвън“, заяви президентът. Най-важното условие за ефективността на една система са професионализмът и моралните качества на магистратите, добави държавният глава.В отговор на въпрос за въвеждането на румънския антикорупционен модел у нас, президентът беше категоричен, че „България не може директно да подбира модели. Крайно време е да се сдобием с много точно структуриран орган, който да реши въпросите по събиране и анализ на информация, разследване, подготовка на обвинение. Такова обвинение, което да издържа в съда“, посочи президентът. Според държавния глава в този орган трябва да влизат служители от ДАНС, разследващи полицаи, специалисти по информационни технологии, в областта на банковото и финансовото дело. „Тези хора, събрани в един екип, с достатъчно правомощия и високи заплати, трябва да разровят всички крупни съмнителни обществени поръчки, да гледат много внимателно в това, което в момента се случва“, призова Румен Радев. Според държавния глава страната ни се нуждае от подобен орган, който да дисциплинира политическата класа, защото без ефективна борба с корупцията е невъзможно да се постигне голям икономически напредък, ръст на БВП, достатъчно добър климат за инвестиции, високо качество и стандарт на живот.Президентът заяви, че ще проведе нови срещи със заместник-министър председателя по правосъдната реформа Екатерина Захариева и ще отстоява идеята за създаването именно на единен орган за борба с корупцията по високите етажи на властта, а не за приемането на раздут закон, който да гарантира профилактика. „През изминалата година в Румъния има отнето имущество на стойност 667 млн. евро и директно 227 млн. евро са върнати в държавния бюджет от разкрити корупционни схеми, а в България от дейността на КОНПИ приходите са 18 милиона лева“, коментира Румен Радев.Държавният глава уточни и че не бяга от своята отговорност по отношение на НСО, но в никакъв случай не може да погазва закона. „Контролните функции на президента по отношение на НСО са вменени по закон в специална комисия към парламента“, подчерта президентът Радев и добави, че има добра комуникация със Службата, така че върху нейната работа да бъде осъществяван реален и ефективен контрол.Радев коментира и закупуването на нови самолети за военните сили.\"Проектите за модернизация на Въоръжените сили и особено на този за придобиването на нов тип боен самолет за Българските ВВС, трябва да бъдат съпътствани от програми за индустриално сътрудничество и офсет\", коментира Румен Радев. Президентът посочи, че това не са просто проекти на Министерството на отбраната, а проекти на България и трябва да бъде постигнат максимален ефект. „Трябва да има разкрити нови работни места и то в областта на високите технологии. Силно се надявам, че правителството ще направи всичко възможно това задължително условие да бъде спазено“, коментира държавния глава.Президентът оцени високо усилията на Министерството на отбраната и на правителството за спазване на поетите ангажименти на заседанието на Консултативния съвет за национална сигурност от 30 май 2017 г. „Има разбиране, конкретна дейност, за да бъдат готови плановете за проектите за модернизация в зададените срокове. Поет е ангажимент да се разгледат основно всички препоръки на военната експертиза и на тяхна база да се вземе в най-скоро време политическото решение. Мисля, че то вече се разглежда, надявам се скоро да бъде обявено“, каза държавният глава. Румен Радев уточни, че това е свързано с разсроченото заплащане на двата проекта, които вече имат гарантирано финансиране – придобиването на изтребители и кораби, за да може да се пристъпи и към проекта за бронираните бойни машини. „Той също е изключително важен и тези три проекта трябва да вървят заедно“, заяви държавният глава.Помолен да коментира думите на министър-председателя, че се очакват трудни преговори по проектите за модернизация на Въоръжените сили и че дори може да бъде свален от власт, президентът Радев подчерта, че „преговорите винаги са трудни и за придобиването на нов изтребител се водят в рамките на поне пет-шест месеца\". Ние трябва да защитим нашия интерес.“ Държавният глава беше категоричен, че ако българското правителство изиграе добре своите карти, то не само, че няма да бъде свалено от власт, а ще се стабилизира. „Става дума за високи технологии и поемане на ангажимент от държавата, с която ще сключим споразумение, да инвестира именно в такива технологии“, призова отново Румен Радев. ", "date": "2017-06-24", "title": " Радев поиска единен орган за борба с корупцията, а не \"подбрани модели\""}
{"url": "https://m.offnews.bg/news/Drugi_18773/Mnogo-tenis-benzin-i-snukar-v-efira_658961.html", "text": "10,45 ч MotoGP, Гран при на Холандия (трен.), Mtel sport 1 (пряко)11,00 ч Снукър, \"Мастърс\" в Рига, Eurosport 1 (пряко)13,00 ч Формула 1, Гран при на Азербайджан (трен.), Диема спорт 2 (пряко)13,30 ч Тенис, турнир за жени в Бирмингам, F+/Sport+ HD (пряко)13,30 ч MotoGP, Гран при на Холандия (кв.), Mtel sport 1 (пряко)14,05 ч Тенис, турнир за мъже в Хале, Mtel sport 2 (пряко)14,30 ч Лека атлетика, ЕП (отборно), Eurosport 1 (пряко)15,30 ч Тенис, турнир за мъже в Лондон, Mtel sport 1 (пряко)16,00 ч Тенис, турнир за жени в Майорка, F+ (пряко)16,00 ч Формула 1, Гран при на Азербайджан (кв.), Диема спорт 217,05 ч Тенис, турнир за мъже в Хале, Mtel sport 2 (пряко)18,00 ч Тенис, турнир за жени в Майорка, F+/Sport+ HD (пряко)19,10 ч Снукър, \"Мастърс\" в Рига , Eurosport 1 (пряко", "date": "2017-06-24", "title": " Много тенис, бензин и снукър в ефира"}
{"url": "https://m.offnews.bg/news/Medii_73/Tv-vodeshtata-Nana-Gladuish-Otnovo-imam-rak_658964.html", "text": "Преди пет години се преборих с рака, но сега болестта се върна при мен. Това обяви водещата на тв предаването \"Съдебен спор\" Нана Гладуиш в ефира на Нова телевизия.Тя уточни, че отново има рак на гърдата, но че има сили да се бори и да бъде пример за хората с онкологични заболявания в България.Нана Гладуиш основа фондация \"Една от 8\", която работи по проекти в подкрепа на жените болни от рак на гърдата. ", "date": "2017-06-24", "title": " Тв водещата Нана Гладуиш: Отново имам рак"}
{"url": "https://m.offnews.bg/news/Temida_18762/Luks-Samostoiatelni-toaletni-i-po-shiroki-kilii-v-zatvora-v-Burgas_658963.html", "text": "До края на лятото ще бъде завършен мащабният ремонт на корпуса на затвора в Бургас. Това става ясно при посещението на място на заместник-министъра на правосъдието проф. Николай Проданов. Той инспектира ремонтните дейности, които в момента са в доста интензивна фаза и получи уверението на началника на затвора Бранимир Мангъров, че скоро лишените от свобода в един от най-пренаселените затвори у нас ще търпят своите наказания при условия, които отговарят на европейските изисквания. Затворът в Бургас е последният от местата за лишаване от свобода у нас, в чийто корпус не бяха изградени самостоятелни санитарни възли, спалните помещения не отговаряха на стандартите от 4 кв. м. на задържано лице, а достъпът до пряка слънчева светлина не навсякъде беше достатъчен.Със средства от бюджета в размер на около 1 млн. лв. и с доброволния труд на лишени от свобода, Бургаският затвор в скоро време ще бъде напълно ремонтиран отвътре и отвън – цялата фасада на затвора също е в процес на саниране.Условията в затвора бяха критикувани в редица доклади на международни и национални институции и неправителствени организации.След ремонта в основния корпус на затвора ще останат около 300 лишени от свобода. Част от затворниците поетапно ще бъдат премествани в затворническото общежитие от закрит тип в Дебелт – най-модерното и ново пенитенциарно заведение от закрит тип. То бе открито преди 3 месеца, след като по проект на Норвежкия финансов механизъм „Подобряване на стандартите в затворите и арести чрез ремонтиране на инфраструктурата, за да се осигури зачитане на човешките права“, бяха отпуснати безвъзмездно 5 208 965 лева за преустройство на бивши сгради на МВР в землището на селото. Това е и най-големият обект, завършен успешно в рамките на програма БГ 15 „Корекционни услуги включително без прилагане на мерки за задържане” на НФМ.Към момента на територията на новото затворническо общежитие, в което са обособени над 100 килии, са настанени 273 лишени от свобода, констатира при проверката заместник-министър Проданов. Пълният капацитет на общежитието е до 450 затворници.По думите на заместник-министър Проданов, новият програмен период на Норвежкия финансов механизъм ще надгради постигнатото, за да може да се продължи активната работа за подобряване на материалните условия в затворите и арестите.През следващите години ще се работи за реновиране и на други обекти от инфраструктурата на Главна дирекция „Изпълнение на наказанията“ и за внедряването на съвременни програми за обучение на персонала и работа с лишените от свобода. В краткосрочен план предстои откриването на реновирана сграда за настаняване на лишени от свобода от открит тип към затвора в Плевен, ремонт в затвора Пазарджик и затворническо общежитие „Черна гора“ към затвора в Стара Загора, както и преместване на арести в съществуващи затвори, там където това е възможно, например в Сливен, Стара Загора и др.", "date": "2017-06-24", "title": " Лукс: Самостоятелни тоалетни и по-широки килии в затвора в Бургас"}
{"url": "https://m.offnews.bg/news/Futbol_18793/Sesil-spasi-statuta-na-Pironkova-na-parva-raketa_658995.html", "text": "Първата ни ракета при дамите Цветана Пиронкова трябва да благодари на Сесил Каратанчева за това, че запази статута си на номер 1 сред българките.Цвети загуби в решаващия втори кръг от квалификациите на турнира на трева в английския град Ийстбърн с награден фонд 819 хиляди долара.Тя претърпя поражение от поставената под номер 3 в пресявките Лара Аруабарена Весино с 6:3, 2:6, 2:6 след около два часа на корта.Пиронкова все пак заработи 1876 долара и 13 точки за световната ранглиста, в която заема 151-ото място в момента с 367 точки.Основната й конкурентка за номер 1 сред българките Елица Костова, която е 153-а с 363 точки, пък пропусна златен шанс да я подмине, след като загуби от Сесил Каратанчева в 1/4-финалите на турнира по тенис на червени кортове в полската столица Варшава с награден фонд 25 хиляди долара и гостоприемство.Поставената под номер 5 Каратанчева елиминира Костова с 5:7, 6:2, 6:4 след почти три часа игра.Сесил си осигури 22 точки за световната ранглиста и 1144 долара, а за място на финала ще се изправи срещу номер 8 Олга Янчук (Украйна). За Костова останаха 11 точки и 654 долара. При успех Елица със сигурност подминаваше Пиронкова.", "date": "2017-06-24", "title": " Сесил спаси статута на Пиронкова на първа ракета"}
{"url": "https://m.offnews.bg/news/Ikonomika_59/BDZh-bezumie-Ima-patnitci-niama-koj-da-im-prodade-bilet_658966.html", "text": "Закъсалите ни държавни железници, които се канят да \"усвоят\" 224 милиона лева допълнителна помощ от българските данъкоплатци, нямат достатъчно касиерки, които да продават билети когато се появят пътници.Тази сутрин на Централна гара се струпаха огромни опашки от пътници, желаещи да закупят билет, но касиерките не смогват да ги обслужат, показа репортаж на БНТ.Въпреки интензивния трафик и многото гишета за продажба на билети на Централна гара днес са на работа само четири касиерки.Повечето от влаковете у нас пътуват с пътници, които се броят на пръсти, но понякога на празници се получават струпвания на клиенти на жп транспорта. Проблемът с недостига на касиерки на моменти има и чисто финансово измерение. В случай че пътниците не успеят да си купят билет, то във влака те ще трябва да го платят по тарифа за нередовен пътник, която е двойно по-висока от редовната.", "date": "2017-06-24", "title": " БДЖ безумие: Има пътници, няма кой да им продаде билет"}
{"url": "https://m.offnews.bg/news/Futbol_18793/Izgonen-ot-sinite-Levski-ne-mozhe-da-se-protivopostavi-na-Ludogoret_658968.html", "text": "Бившият нападател на Левски - Илиян Мицански сподели, че въпреки новите попъления в тима, \"сините\" няма как да се противопоставят на Лудогорец.\"Говори се, че финансовото положение в Левски не е добро, но докато бях в клуба, всичко беше окей. Затова говори и привличането на шест-седем нови попълнения. Пристигнаха предимно играчи, които са били в школата на Левски.Мисля че ще отнеме време, в което да се докажат. Вярвам, че Левски ще отстрани Сутиеска, но след това ще му бъде много трудно срещу Хайдук. Не съм запознат много с хърватския футбол, но от време на време се чувам със старши треньора на Динамо (Загреб) - Ивайло Петев.\"Играл съм в чужбина и такова нещо като в България няма. В съблекалнята на Левски има разделение българи на чужденци, но така е на Балканите. В другите страни такова нещо няма.Даниел Боримиров се опитва да направи нещо ново с тима, но с потенциала, с който разполага, едва ли ще може да се противопостави на Лудогорец. Аз съм приятел със сина на спортния директор - Алекс Боримиров. Той е младо момче на 19 години, което притежава интересен ляв крак\", каза Мицански.Вчера Левски победи с 1:0 Радник (Сурдулица) в последната си проверка преди старта на сезон 2017/2018 година. Мачът със сърбите бе генерална репетиция преди началото на сезона в Лига Европа в четвъртък на 29 юни, когато черногорският носител на Купата Сутиеска гостува на \"Георги Аспарухов\".Радник върна визитата на 26-кратните шампиони на България, които миналото лято гостуваха в Сурдулица преди срещите с Марибор от евротурнирите. Тогава тимът, воден от Люпко Петрович, завърши 0:0, а след това повтори и този резултат в гостуването си в Словения.", "date": "2017-06-24", "title": " Изгонен от \"сините\": Левски не може да се противопостави на Лудогорец"}
{"url": "https://m.offnews.bg/news/Intcidenti_6/Hvanaha-15-dushi-s-narkotitci-na-tehno-parti-v-Plovdiv_658971.html", "text": "15 души са арестувани с наркотици при специализирана полицейска операция, проведена по време на техно парти на спортното съоръжение „Колодрум“ в Пловдив, съобщиха от МВР.Акцията е стартирала в 22 часа на 23 юни и е продължила до 6 часа тази сутрин.В хода на операцията са задържани 14 души за притежание на наркотици и един, шофирал под въздействието на наркотични вещества.Наложена им е полицейска мярка за 24 часа. Образувани са 15 бързи полицейски производства.Материалите са внесени в районната прокуратура. Продължават процесуално-следствените действия.", "date": "2017-06-24", "title": " Хванаха 15 души с наркотици на техно парти в Пловдив"}
{"url": "https://m.offnews.bg/news/Futbol_18793/TcSKA-Sofiia-s-posledna-kontrola-v-Avstriia_658970.html", "text": "Вицешампионът ЦСКА-София излиза от 19:00 часа тази вечер в своята пета и последна контрола от подготвителния лагер в Австрия.Часове след като стигна до пълен обрат и победа с 4:2 над румънския Университатя (Крайова), клубът от “Армията” ще срещне азерите от ФК Карабах.Тимът е четирикратен шампион на Азербайджан, както и носител на пет купи на страната.Карабах е и най-успешният местен отбор що се отнася до участията му на европейската сцена.След като в редиците на вчерашния съперник от северната ни съседка имаше трима българи - Апостол Попов, Радослав Димитров и Христо Златински, както и добре познатият от престоите му в Литекс и Лудогорец Александър Барт, днес, макар и край терена, отново ще има другарска среща.В треньорския щаб на Карабах е Чудомир Чакъров, който заедно с испанеца Рубен Селес се грижи за кондиционното състояние на футболистите.Миналия уикенд, на старта на подготовката си на австрийска земя, “червените” спечелиха тристранния блиц турнир “Щубай Къп” след 3:1 над Вакер (Австрия) и Габала (Азербайджан).В третата си проверка те записаха престижна победа с 2:1 над руския гранд Зенит (Санкт Петербург), а снощи победиха с 4:2 Университатя (Крайова).", "date": "2017-06-24", "title": " ЦСКА-София с последна контрола в Австрия"}
{"url": "https://m.offnews.bg/news/Intcidenti_6/Otkriha-obesen-bivshiia-shef-na-rafineriiata-Polisan_658973.html", "text": "Доскорошният директор в русенската рафинерия \"Полисан\" Гален Петков е открит обесен, съобщи БНР.Тялото му е намерено в четвъртък да виси в едно от производствените халета на предприятие, което от известно време не е работело. Петков е ръководел производствената част в рафинерията. По неофициална информация, смъртта му е свързана с воденото от специализираната прокуратура разследване на дейността на \"Полисан\".През март ГДБОП и Агенция „Митници“ проведоха акция в рафинерията.Претърсен беше офисът на фирмата и беше иззета документация. Говорителят на главния прокурор Румяна Арнаудова тогава съобщи, че разследването е за данъчни престъпления, свързани с търговия с гориво.Самият Петков бе понижен в длъжност \"началник смяна\". Засега се работи по версията за самоубийство, но не се изключват и други.Фирма „Полисан“ е специализирана в производство на различни видове горива и битумни продукти. Тя снабдява редица от големите български предприятия. Самото производство е изнесено на площадката на бившия завод КТМ край Русе.", "date": "2017-06-24", "title": " Откриха обесен бившия шеф на рафинерията Полисан"}
{"url": "https://m.offnews.bg/news/Horoskop_18798/Horoskop-za-24-30-iuni_656159.html", "text": "Време е да обмислите по-грижливо делата, Еньовден май ви омагьосва да се връщате към стари начинания и уговорки. Овните да не се подлъгват, имат условия за промени в бизнес сферата, откриват им се хоризонти за творчество. Нещата няма да стават бързо и леко, от Петровден следва да намалите темпото, но уреждайте стриктно финансови и административни въпроси и определяйте подходящи задачи на всеки в екипа или вкъщи, така по-добре се ловят хубави шансове. Ако с избраника си не се разбирате, търсете друга, истинска любов.Тези 7 дни са за общуване с роднини, клиенти и познати, има много поводи за празнуване и част от знака ще се посветят на компаниите. Телците да не се поддават на магията на еньовденските купони, иначе току виж скоро открият, че уговорките за лични и екипни начинания не са били сериозни. Вторник ще напомни, че всеки жъне каквото си посее. Случайни срещи и услуги може да ви сближат с колеги и съседи, преценявайте точно хората, с които занапред се обвързвате. Хубаво е, че помагате на мнозина и това радва искрено тях, а и вас.Периодът започва с Еньовден и вие като медна билка ще привличате колеги, познати и близки за участие в проектите ви. Близнаците да не се изкушават от идеи как да печелят на гърба на екипа си, другите също може да не са най-искрени и е редно бързо да се изяснят отношенията. Предстоящата дейност може да е нова за вас, да изисква допълнителни умения, нерядко пътуване – ще отговорите на всяка претенция. И то без да показвате притеснение от пречки и интриги. Ако сте имали спор с близки, от Петровден трябва вие да ги следвате.Чак след Петровден ще намалите темпото в работата, а през другото време шансът ви изненадва с подходящи партньори и доходни начинания, за някои и вдъхновяваща любов. Еньовден помага на Раците да се впишат в силни екипи, колеги и клиенти скоро ще признаят уменията и коректността им. Даже като подчинени ще ви е драго да сте в такъв тандем. Ще има и пречки, в повечето случаи плод на професионални интриги, интуицията точно ви насочва как да реагирате и престижът ви расте, не залагайте на задкулисни игри и приходи.Началото на 7-дневието ви зарежда с енергия и амбиции за дела. Но понеже и срещите с познати и близки са повече, а и по-празнични са сега, не говорете за проекти, на които още не им е време. Лъвовете имат добри идеи, обаятелни са, привличат последователи. И все пак до Петровден нещата доста ще зависят от влиятелни покровители и шефове, проучвайте детайлно фактите и действайте бдително. Някои бъбрят много, в напрегнати моменти са по-важни техните практически умения, упоритостта, а не приказките. И в любовта не бързайте.До вторник ви тегли към по-самостоятелни делови изяви, а имате и идеи, усъвършенствали сте професионалните си умения. Е, Девите да не забравят, че това плюс голямата им прецизност в работата очертава риска от претоварване, с партньори би било по-леко.От сряда ще се активизирате за привличането на екип, към хората бъдете взискателни, но не прекалено критични и деспотични. Ако случаят налага, останете в сянката на по-влиятелни колеги, загубеното ще ви се върне. Покажете обичта си на домашните въпреки малките разногласия.Сряда ще ви зареди с голяма енергия и набързо ще забравите, че сте поемали доста задачи на колеги, познати и близки, за да напредвате заедно. Везните имат сили да помагат, но ако трябва да се пазят от нещо – то е от песимизма, да покажат на околните, че Еньовден не е за жалби. Вие сте самокритични, ще признаете и пропуските си, и наивността. Ще ви бъде простено, нали неуморно упорствате да усвоявате още и още умения, да откривате нови възможности за изява, печалби. След Петровден шансове бол, с ведрост разширявате кръга си.До вторник ще затаите куп идеи и мнения само за себе си, купоните май не са място за споделяне на делови и лични грижи. В работните дни пък се пазете от спорове с хората, които са ви подкрепяли при трудности или смятате за близки по друга причина. За група Скорпиони разправиите биха били изтощителни и безплодни, в сряда плановете им за изява и печалби ще се видят излишно амбициозни на околните. Петровден ще ви покаже за кои е време, кои ще чакат – разчитате на себе си, а не на сладките обещания на шефове, забравили са ги.Чак за Петровден делата ви потръгват, преди това упорствате без особен ефект. Стрелците да не бързат да се възползват от всеки шанс, който им се мерне в службата, сега е по-добре да са изпълнители, а лидерството да остане за друг. В понеделник уреждайте делови, правни и финансови неща, осигурете си читава техника, та на каквито и пречки да се натъквате после, да не могат да ви спрат. Не ви харесва, дето във вторник и сряда сте на заден план, жадувате признание, склонни сте да се налагате. Това усложнява отношения и с близки.Започвате 7-дневието в слаба делова позиция, но имате добри идеи и още в понеделник и вторник ще ги сложите на работната маса. Бъдете тактични, не е време да спорите с шефове. Някои Козирози ще имат късмета да си намерят нови екипи и началници, бързо ще проличи, че носят най-съвестно своите професионални отговорности. Вероятни са повишения, по-високо заплащане,\t перспективни връзки. Хората ще ви се доверяват, виждат, че сте отзивчиви и услужливи колкото и тежки задачи да имате. Изглаждате споровете с близки.Еньовден май ще ви подлъже за купони и флиртове, но е къде по-важно да възстановите силите си за деловата седмица, да подготвите плана си за изява. Някои Водолеи са готови да рискуват в любовна авантюра, надали ще им донесе желаната трайна връзка. Други заради служебни изгоди ще следват капризи на роднини, приятели, познати, само ще пропилеят време. Предстои ви сериозна работа, от сряда ще действате по нови проекти, балансирате и между сътрудници, шефове. До петък промяната ще е осезателна и окриляща.\r\nНапрегнато 7-дневие, но убедително показва пред близки, познати и непознати силата на характера, професионализма и деликатната ви чувствителност. Доста Риби имат чудесни идеи за изява и печалби, упоритостта им обещава по-добри резултати. Само че до вторник ще се съобразявате с плановете на шефове, а поемате и задачи на бизнес партньори, тактично изяснявате спорове между колеги, клиенти. Мнозина изненадващо ще получат оферти за друга дейност, в петък ще са готови с план и ще окуражават с обич и грижа своето обкръжение.", "date": "2017-06-24", "title": " Хороскоп за 24 – 30 юни"}
{"url": "https://m.offnews.bg/news/Futbol_18793/Bez-balgari-v-Ludogoretc-po-patia-kam-ShL_658967.html", "text": "Все по-отчетливо се забелязва, че Лудогорец най-вероятно ще атакува групите на Шампионската лига без българи. Както е известно, вратарят Владо Стоянов ще е аут поне до октомври, крайният защитник Йордан Минев бе освободен, а капитанът Светослав Дяков все по-рядко ще е титуляр, пише \"Тема Спорт\".В средата на терена треньорът Георги Дерменджиев още от пролетта на миналия сезон започна да налага Густаво Кампаняро (25 г.), като за негов партньор ще избира между Лукас Саша (27 г.) или Анисе Абел (27 г.), които ще са с предимство пред 33-годишния Дяков. Фактът, че в мача с Габала родният национал игра в тандем с младока Китов, също е показателен за бъдещите планове на Дерменджиев.Друга тенденция, която се набива на очи, е свързана с центъра на защитата. И в трите контроли дотук - с Родопа Смолян (8:0), Евроколеж Пд (15:0) и Габала (2:0), за титулярна двойка специалистът избираше Игор Пластун и Козмин Моци. През миналия сезон украинецът бе резерва на Паломино.Аржентинецът обаче е желан от Аталанта и не е изключено да се стигне до трансфер. Още от края на изминалата кампания Пластун бе вече титуляр, като в последните два мача - с Черно море и Локо Пловдив, дори изведе Лудогорец с капитанската лента. Подобна бе картината и преди година, когато отново украинецът имаше предимство, но постепенно отстъпи мястото си на Паломино.Останалите постове са без алтернатива и, както се казва, играчите са абонирани за тях. На вратата ще е Ренан, на десния и левия бек ще са сънародниците му от Бразилия - Сисиньо и Натанаел.В предни позиции ще е друго трио от южноамериканската страна - Кафу, Вандерсон и Марселиньо, а на върха на атаката ще е голмайсторът на Първа лига Клаудиу Кешерю. Други двама бразилци - Жоао Паоло и Кишада, отново ще свирят втора цигулка и ще се използват за ротациите в Първа лига.Така реално две седмици и половина преди първия мач с Жалгирис Георги Дерменджиев има въпросителни само за две позиции по състава - единият централен защитник и единият вътрешен халф.", "date": "2017-06-24", "title": " Без българи в Лудогорец по пътя към ШЛ"}
{"url": "https://m.offnews.bg/news/Tenis_18788/Grisho-Obicham-igrata-na-kotka-s-mishka_658958.html", "text": "Григор Димитров излиза днес срещу Фелисиано Лопес за място на финала на турнира в Куинс. Българинът е носител на трофея за 2014 година. Полуфиналът на нашето момче започва около 17,00 ч. наше време.Гришо говори нашироко преди мача със стария познайник, като започна с анализ на вчерашната си победа над руснака Медведев.\"Не беше приятно да започнем мача с 10-минутно прекъсване, но трябва да си готов да преодолееш всякакви препятствия по време на мач, а днес също имаше няколко такива. Условията бяха много тежки - нужно бе да съм напълно концентриран върху собственото си представяне.Доволен съм, че успях да се справя със ситуацията на корта и по-специално в третия сет. Мисля си, че играх добре и в първия, но тогава нямаше много разигравания. Вече във втория сет започнах да търся нужния пробив.В третия сет изостанах в резултата с пробив и се наложи да намеря начин да осъществя обрат. И го сторих,\" анализира Димитров.\"Наслаждавам се на сезона на тревни кортове. Никога не знаеш колко дълго ще продължи той и колко мачове ще изиграеш. Играта ми като цяло е много подходяща за трева. Обичам бързите настилки, да мога да използвам моя слайс повече. Обичам да предвиждам действията на опонента - тази игра на котка и мишка,\" допълни той.По повод евентуалния си съперник Григор сподели: \"Няма да ми е лесно, с който и да играя. Фели е супер опитен играч. Той разчита много на тактиката. Използва сервис-воле. Ще седнем с моя треньор и ще обсъдим какво да предприемем като изградим план. Нужно е да се съсредоточа върху моята игра, а това правя и по време на целия турнир.\"Димитров и Лопес () имат богата история конкретно на турнира в Куинс. Те са играли общо 3 пъти, като два от дуелите им са именно на тревните кортове в Куинс. През вече далечната 2010-а левичарят от Испания се налага с 6:2, 6:4, а през 2014-а на финала в турнира Димитров печели трофея след невероятна драма – 6:7 (8), 7:6 (1), 7:6 (6).Последният им двубой е от „Мастърс 1000” в Синсинати миналата година, а Димитров печели, отново драматично – 5:7, 6:3, 7:6 (6).За Григор съботния полуфинал ще бъде трети в Куинс Клъб. Лопес пък се намира в страхотна форма и миналата седмица игра финал на турнира на трева в Щутгарт (отстъпи пред Люка Пуй).", "date": "2017-06-24", "title": " Гришо: Обичам играта на котка с мишка"}
{"url": "https://m.offnews.bg/news/Futbol_18793/Rusiia-sreshtu-Meksiko-v-bitka-za-otceliavane_658954.html", "text": "18,00 ч Купа на конфедерациите, Мексико - Русия, БНТ1 (пряко)18,00 ч Купа на конфедерациите, Португалия - Нова Зеландия, БНТ HD (пряко)119,00 ч ЦСКА-София - \"Карабах\", Диема спорт (пряко)19,00 ч \"Лудогорец\" - \"Зенит\", Диема спорт 2 (пряко)20,30 ч НЙ Ред Булс\" - \"НЙ Сити\", Eurosport 1 (пряко)21,45 ч ЕП до 21 г., Италия - Германия, Диема спорт 2 (пряко)21,45 ч ЕП до 21 г., Чехия - Дания, Диема спорт (пряко)1,00 ч Д \"Сантос\" - \"Спорт Ресифе\", Sport+ HD (пряко)", "date": "2017-06-24", "title": " Русия срещу Мексико в битка за оцеляване"}
{"url": "https://m.offnews.bg/news/Tenis_18788/Tretiiat-po-sila-britanski-tenisist-izgarmia-s-kokain_658957.html", "text": "Позитивна проба за кокаин даде британският тенисист Дан Евънс. Тестът е бил направен на турнира в Барселона през април. Резултатът е станал ясен в началото на тази седмица.Правата на англичанина бяха спрени моментално. Той се подготвяше усилено за \"Уимбълдън\", но ще го гледа по телевизията.\"“, каза британецът пред медиите.Дан е на 27 години и в момента заема 50-о място в света. Той е носител на купа Дейвис с Великобритания.От наградни фондове има спечелени 950 000 долара. Роденият в Бирмингам спортист е третият по сила тенисист на Великобритания.", "date": "2017-06-24", "title": " Третият по сила британски тенисист изгърмя с кокаин"}
{"url": "https://m.offnews.bg/news/Drugi_18773/Mechka-ubi-16-godishen-na-maraton-v-Aliaska_658952.html", "text": "Трагедия разтърси американския спорт. Мечка уби 16-годишен участник в маратона \"Мемориал Робър Спър\" в Аляска. Състезанието е традиционно и тази година се проведе за 29-и път.Трасето му минава отчасти през гора, където е и станал трагичния инцидент. Загиналото момче се казва Патрик Купър.То се обадило панически на брат си. \"Преследва ме мечка\", успял да каже младежът.Организаторите веднага се задействали. Чрез мобилно приложение те открили мястото на обаждането и отишли веднага. То обаче се оказало на около една миля от местоположението на инцидента.Когато открили момчето, гледката била кървава. Огромна черна мечка се била надвесила над безжизненото тяло. Организатор на маратона веднага стрелял.Мечката била ранена, но просто побегнала. Оттогава не е засичана. Властите обаче продължават да я издирват.Властите в Аляска се учудени, тъй като смъртоносно нападение на мечка не е имало от 20 години. Тогава кафява мечка убива двама младежи, които тичат в планината. Те имали нещастието да преминат край труп на лос и животното защитило плячката си.\"Учудващо! Нямам обяснения за действията на червата мечка. Вероятността тя да те нападне в планината е същата, като да те удари светкавица\", обясни един от местните рейнджъри. ", "date": "2017-06-24", "title": " Мечка уби 16-годишен на маратон в Аляска"}
{"url": "https://m.offnews.bg/news/Obshtestvo_4/Ne-iadosvajte-sveti-Enio-dnes-ne-se-raboti_658955.html", "text": "Днес е Еньовден, празникът след нощта, в която се берат най-лековитите билки. Според народните вярвания от този ден слънцето започва да умира, а годината клони към зима. Еньовден съвпада с лятното слънцестоене и е свързан с култа към слънцето. Народът ни казва: Еньо си е наметнал кожуха и отива за сняг.Преданията повеляват на Еньовден да не се работи, за да не се ядоса свети Еньо и да не прати градушка и гръмотевици в имота на този, който не спазва обичая.Еньовден е \"професионалния празник\" на вещиците и магьосниците. Според традицията те се се събират, събличат се и яхват метлите. На вещерските събори се правят заклинания и черни магии, хващат и всички видове уроки. Край реките и езерата пък се събират голи самодиви, които се приемат за повелителки на горите. Билките, набрани в нощта на Еньовден, се вият на венци и се разпределят на Св. Врач на 1 юли. Лековитите растения за Еньовденския венец са 77 и половина. Те се събират и в китка, по която в ранни зори се гадае за здраве и любов.В нощта срещу празника особена магическа сила придобива и водата. За лечение и гадаене, при залез слънце се взима от чист сладък извор \"мълчана вода\" (налята при пълна тишина, за да не се погуби от човешки глас магическата й сила). През нощта срещу празника не бива да се пие вода, нито да се налива, а в самия ден не се пере, за да не се поболее член на семейството.Има поверие, че в нощта срещу Еньовден там, където има заровено имане, от земята излиза син пламък.На Еньовден имен ден празнуват имената Биляна, Ивет, Ивета, Денислав, Деница, Деян, Деяна, Диана, Дияна, Енчо, Еньо, Яна, Янаки, Яне, Янета, Яни, Янизар, Янизара, Янимир, Янимира, Янин, Янина, Янис, Яниса, Янислав, Янислава, Янита, Яница, Янка, Янко, Янчо и имена на билки.", "date": "2017-06-24", "title": " Не ядосвайте свети Еньо - днес не се работи"}
{"url": "https://m.offnews.bg/news/Futbol_18793/Stojcho-Stoilov-se-zaiade-s-shef-v-UEFA_658972.html", "text": "Главният мениджър на ЦСКА-София Стойчо Стоилов се нахвърли срещу УЕФА, в частност нейния генерален секретар Теодор Теодоридис, като заяви, че решението за изваждането на \"червените\" от жребия за Лига Европа е лично негово.  Един от шефовете на \"Армията\" е категоричен, че миналото лято е получил уверение от БФС, че ако тимът се класира за Европа, спънки няма да му бъдат правени.\"През лятото на 2016 година ЦСКА се обедини с Литекс, които позволи на клуба да се върне в елитната дивизия на България. Тогава БФС ни даде насоки как да се случи това, че УЕФА да няма каквито и да е забележки към въпросното обединение. Беше ни заявено, че ако се класираме за Европа, централата няма да ни прави спънки и ще получим без проблем лиценз за евротурнирите.Преди две седмици получихме документи, според които и БФС, и УЕФА допускат ЦСКА в Европа, но на 29 май генералният секретар Теодор Теодоридис изпрати частно писмо до БФС, в което се казва, че клубът ни няма право да кандидатства за лиценз за евротурнирите.Обжалвахме решението пред Спортния арбитражен съд (КАС) в Лозана, а на 16 юни нашите адвокати се срещнаха с представители на УЕФА пред КАС, където ни беше казано, че УЕФА няма никакви претенции спрямо нас и можем да участваме в Лига Европа.Останахме изненадани - защо иначе ще подаваме жалба, ако за УЕФА не е проблем, ако УЕФА не ни пречи да участваме в ЛЕ? Впоследствие попаднахме в разбивките за жребия за първия квалификационен кръг, но десет минути преди началото на процедурата ни бе заявено, че няма да участваме”, разказва пред руските медии Стоилов.\"Въпросният Теодоридис изпрати друго писмо до БФС, в което потвърждава решението на УЕФА от 29 май - да се забрани на ЦСКА да участва в европейските клубни турнири. Така буквално преди началото на жребия бяхме заменени от Дунав (Русе). Решението бе взето много бързо, а ние, естествено, го обжалвахме.Да те извадят десет минути преди началото на жребия - това не е ли прецедент? В момента КАС се занимава с нашия случай. Чакаме развръзка. От УЕФА са длъжни да ни дадат обяснение за решението си. Аз обаче мога да кажа, че то е лично на Теодоридис - не се е събирала никаква комисия, която да се произнесе по нашия казус.“ЦСКА е най-големият клуб в България и някои хора се разтревожиха, че след 10 години затишие се възраждаме. Точно поради тази причина започнаха действията зад завесата. Вижте само какво направи УЕФА. Освен това искат да ни “обесят” с тригодишна дисквалификация за нарушаване на правилото, че нов клуб не може да кандидатства за евролиценз през първите три години след основаването си\", завърши главният мениджър на ЦСКА-София.", "date": "2017-06-24", "title": " Стойчо Стоилов се заяде с шеф в УЕФА"}
{"url": "https://m.offnews.bg/news/Intcidenti_6/Evakuiraha-letishte-Sofiia-zaradi-falshiv-signal-za-bomba_658953.html", "text": "И двата терминала на летище София бяха евакуирани тази нощ заради фалшив сигнал за бомба.Сигналът за наличие на взривно устройство на аерогарата е подаден около 22:40 часа. Незабавно са евакуирани хората от терминалните сгради.Извършена е проверка от специализираните служби на МВР. Взривно устройство не е открито.Нормалната работа на Терминал 2 е възстановена в 23:58 ч, а на Терминал 1 в 00:23 ч, уточняват от летището.", "date": "2017-06-24", "title": " Евакуираха летище София заради фалшив сигнал за бомба"}
{"url": "https://m.offnews.bg/news/Politika_8/Vsichki-deputati-na-Mareshki-se-otkazvat-ot-imunitetite-si_658960.html", "text": "Цялата парламентарна група на партията на бизнесмена Веселин Марешки ВОЛЯ доброволно ще се откаже от депутатския ди имунитет. Това обяви народният представител Пламен Христов в предаването \"Събуди се\" по Нова телевизия.Вчера прокуратурата поиска имунитетите на Христов, както и на колегите му от ВОЛЯ - лидера Веселин Марешки и Кръстина Таскова.Исканията се основават на доказателства от разследване на Окръжна прокуратура – Варна, образувано на 12.12.2014 г. за изнудване на собственици на аптеки да прехвърлят бизнеса си Най-малката група в парламента има 12 народни представители. Той обясни, че това обвинение е старо и че Спецпрокуратурата по него не е установила извършено престъпление.Според Христов няма как да има натиск не може да има от страна на Марешки заради голямата конкуренция.", "date": "2017-06-24", "title": " Всички депутати на Марешки се отказват от имунитетите си"}
{"url": "https://m.offnews.bg/news/Politika_8/Gerdzhikov-obvini-GERB-v-tezhka-samodejnost-za-davnostta-na-dalgovete_658976.html", "text": "Бившият служебен премиер проф. Огнян Герджиков определи като \"поредната тежка самодейност\" идеята на ГЕРБ да се въведе 10-годишна абсолютна давност на дълговете. Той бе гост на предаването \"Тази събота\" по бТВ.„Има абсолютна давност в публичните вземания, но в частните отношения ще бъде катастрофа”, обясни Герджиков.Известният юрист даде и обяснение защо смята така.Според него мярката до 2 г. разплащанията в брой да бъдат ограничени до 1000 лв., която беше приета на първо четене в парламента, е несъразмерна.Той обясни, че би приел подобно ограничение, но само ако става дума за плащания между търговци.Бившият премиер заяви, че не би назначил за шеф на митниците Георги Костов, който при служебния кабинет беше уволнен като главен секретар на МВР.Герджиков заяви и че отново би приел, ако го поканят за служебен премиер, защото вече е натрупал опит, който е много ценен.Той бе категоричен, че неговото правителство не е връзвало ръцете на Бойко Борисов за избора на шведските изтребители „Грипен”.По думите му служебният кабинет е одобрил „Грипен”, защото е имало такова експертно мнение от военни специалисти.", "date": "2017-06-24", "title": " Герджиков обвини ГЕРБ в тежка самодейност за давността на дълговете"}
{"url": "https://m.offnews.bg/news/Futbol_18793/Vladi-Gadzhev-vse-po-blizo-do-Levski_658978.html", "text": "Лоши новини долетяха от лагера на Левски часове преди контролата с елитния сръбски тим Радник Сурдулица.След като треньора Ники Митов - Жадното обяви, че до вчера трябва да е приключена селекцията и да има двама нови в отбора, нямаше нито едно попълнение.Според \"Меридиан Мач\" научи, че трансферите са зациклили здраво.Причината е, че набелязаните халфове в лицето на Франсиско Жуниор и играч от Лига 2 на Франция са започнали да извиват ръцете на „сините\" за повече пари. Нещо повече - те дори са използвали вече дадените им от \"Герена\" оферти, за да си искат по-висока заплата от други клубове.В момента и двамата преговарят с по няколко отбора, което прави идването им в Левски безкрайно несигурно.Всичко това може да изкара на преден план отново Владимир Гаджев.Опитният халф отново е обсъждана фигура в ръководството на „сините\", като до ден-два може да има развитие.Николай Митов е отявлен фен на бившия национал и затова взимането му никак не изглежда лишено от смисъл. Друг е въпросът дали Гаджев отново ще започне да върти познатите номера с чакан трансфер в чужбина и да пропусне подготовката.", "date": "2017-06-24", "title": " Влади Гаджев все по-близо до Левски"}
{"url": "https://m.offnews.bg/news/Komentari_65/12-ochevidnosti_658975.html", "text": "Някои очевидности1. Няма тъпи въпроси, има тъпи отговори. Преподава се на първокурсници по журналистика, ПР, комуникации, история, политология, философия и много други специалности.2. Отговарянето на тъпи въпроси е мерило за интелекта на човек.3. Даже въпросът да не е тъп, а целенасочено подвеждащ, още повече трябва да се внимава как се отговаря.4. Горното важи двойно, ако става на публично място. И четворно, ако става пред микрофони на журналисти.5. Важи особено много за хора на публични постове. Чиято дейност се следи непрекъснато.6. Високите позиции изискват високо поведение. Задължават високо. Както се казва в нормалните страни: „Noblesse oblige“7. Друг мъдър човек е казал: С голямата сила идва и голяма отговорност.8. Когато си по върховете на една професия, трябва с поведение да показваш как тя трябва да бъде изпълнявана.9. Когато някой е „слуга на народа“, т.е. си получава заплатата от нашите пари, трябва да бъде така любезен да се държи прилично.10. Дай му на човек висок пост, пък му гледай сеира.11. Когато някой е избран на висок държавен пост, поне малко да го уплътни с добро поведение. Трябва да бъде за пример.12. Изкуството да се извиняваш не е измислица на постмодернистите. А задължение на културните. И задължителна част от поведението на „слугите на народа“.Всяка прилика с реално съществуващи хора и членове на СЕМ е абсолютно случайна и не е търсена.Б. ред. ", "date": "2017-06-24", "title": " 12 очевидности"}
{"url": "https://m.offnews.bg/news/Leka-atletika_18783/Sinat-na-Aleks-van-Halen-pravi-kariera-v-atletikata_658974.html", "text": "Поговорката, че крушата не пада по далеч от дървото не се отнася в никаква степен за сина на легендарния барабанист и съосновател на роккгрупата \"Ван Хален\" Алекс.Синът му Арик, който в момента е на 27 години, прави съвсем различна от музикална кариера, а именно - спортна. На пистата младият мъж има все пак вид на рокаджия с огромната татуировка на лявото рамо, но приликите спират дотук.Арик участва през уикенда на националното първенство на САЩ, а дисциплината му е стийпълчейз. Като малък той е пробвал да се занимава и с музика, като е изучавал пиано, саксофон, китара и разбира се, барабани, но не става професионалист.\"Спортът ме влечеше повече. Баща ми е много горд, че съм намерил собствено поприще.Миналата година бях на квалификациите за олимпийските игри и той споделяше с приятели, че едва ли не съм на олимпиада\", казва Арик ван Хален, чиято първо спортна страст е бил бейзболът, но се ориентира към беговите дисциплини в Университета в Колорадо, който е реномиран с отличните си състезатели по стийпълчейз.Арик е свикнал с въпроса дали има нещо общо с групата \"Ван Хален\" като чуят името му на състезания.\"Харесва ми тази фамилия. Баща ми ми говори за рока, миналото, но аз не го разпитвам\", споделя още Арик, който е и талантлив фотограф и един ден смята да се посвети на работата зад камерата.Дотогава той ще продължи да бяга и весели колегите си от леката атлетика, които неизменно го карат да пее хитовете на \"Ван Хален\" при посещения в караоке баровете.\"Любима, естествено ми е \"Панама\", завършва атлетът.", "date": "2017-06-24", "title": " Синът на Алекс ван Хален прави кариера в атлетиката"}
