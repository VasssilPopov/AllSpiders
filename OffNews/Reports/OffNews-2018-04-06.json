{"url": "https://offnews.bg/futbol/levski-kopae-danoto-gubi-ot-botev-s-chovek-poveche-678238.html", "text": "Отборът на Левски загуби като гост от Ботев (Пловдив) с 0:1 в среща от втория кръг на шампионския плейоф в Първа лига.Резервата Стивън Петков отбеляза единственото попадение в 79-ата минута, което донесе победата за пловдивчани.Димитър Пиргов от домакините бе изгонен с директен червен картон в 41-ата минута, но \"сините\" не успяха да се възползват от численото си превъзходство.Габриел Обертан нацели гредата преди почивката, а Серджиу Буш пропусна да вкара от изгодна позиция в 75-ата минута. Играчите на Ботев също нацелиха на два пъти гредите.Така Левски записа трета поредна загуба в първенството и може да бъде изместен от третата позиция в класирането, ако Берое спечели местното дерби с Верея по-късно днес. Ботев остава на пета позиция с 45 точки, пет по-малко от днешния си съперник.“Не мога да коментирам един мач, в който ние на практика не играхме. Моя е вината за това представяне. Аз съм отговорника, така че се извинявам на всички и се срамувам от този мач”, каза разочарованият треньор на Левски Делио Роси след мача.", "date": "2018.04.06", "title": "Левски копае дъното, губи от Ботев с човек повече"}
{"url": "https://offnews.bg/futbol/ludogoretc-obarna-10-ot-tcska-sadbata-na-titlata-izglezhda-reshena-678242.html", "text": "Шампионът Лудогорец на два пъти изоставаше в резултата срещу ЦСКА у дома, но в крайна сметка стигна до успеха с 3:2 в дербито на върха от втория плейофен кръг в първата шестица. Така разградчани увеличиха аванса си на върха на 6 точки пред червените и на практика предрешиха съдбата на титлата в своя полза, макар и до края на сезона да остават още кръгове.Очакванията за атрактивна игра на \"Лудогорец Арена\" се оправдаха напълно. Още в 10-ата минута Лудогорец стигна до най-добрата си възможност, след като Върджил Мисиджан нацели страничната греда след удар отдясно. ЦСКА отговори пет минути по-късно с удар на Рубен Пинто от границата на наказателното поле, но топката мина встрани.Малко по-късно Абел Анисе се контузи и се стигна до принудителна смяна в състава на Лудогорец. В 18-ата минута ЦСКА беше близо до откриване на резултата след чудесна атака от дясно, осъществена от Рафаел Енрике. Бразилецът стреля, топката рикошира от крака на Сисиньо, а след това последва и намеса на вратаря Ренан.Постепенно играта се изравни и започна да се води основно здрава битка в средата на терена. В 35-ата минута Клаудиу Кешерю се размина с топката в опасна близост с вратата на ЦСКА, като пропусна отлична възможност да открие.Така се стигна до втората минута на добавеното време, когато Кирил Десподов от пряк свободен удар откри резултата в полза на ЦСКА и хвърли в екстаз феновете на \"червените\".На полувремето треньорът на ЦСКА Стамен Белчев не направи промени в състава, докато колегата му Димитър Димитров - Херо пусна нападателя Якуб Швиерчок на мястото на Лукоки. Именно полякът изравни резултата в 51-ата минута след грешка на ЦСКА при изнасянето на топката, която беше пратена към Кешерю. Румънецът напредна и потърси Швиерчок, Чорбаджийски протегна крак, но не успя да я достигне и полякът я чукна в мрежата зад Черниаускас.Голмайсторът за ЦСКА Кирил Десподов поиска смяна, тъй като почувства неразположение и на негово място влезе Джеси. Малко по-късно Лудогорец удари за втори път гредата, а секунди по-късно ЦСКА остана с човек по-малко, след като Жеферсон беше изгонен за втори жълт картон. Светослав Дяков скочи агресивно на Рафаел Енрике, Жеферсон докосна Дяков по рамото, който се строполи на терена. Въпреки числения дефицит, ЦСКА стигна до втори гол във вратата на Лудогорец в 71-ата минута, след като Рубен Пинто технично прати топката в мрежата на Ренан с удар от наказателното поле след отлична атака, в чиято основа беше резервата Джеси.В 82-ата минута Густаво Кампаняро овладя топката на гърди и отправи опасен удар , но вратарят на ЦСКА спаси с една ръка. В крайна сметка Лудогорец стигна до равенството в 84-ата минута чрез Клаудиу Кешерю, който показа отличен нюх в наказателното поле и се разписа отблизо. Обратът стана факт в 88-ата минута, когато Швиерчок с глава с удар отблизо направи резултата 3:2 за Лудогорец.До края ЦСКА се опита да стигне поне до равенство, но домакините бавеха играта с всички познати способи и в крайна сметка удържаха победата си. Така Лудогорец направи разликата на върха в класирането на 6 точки и на практика предреши съдбата на титлата.", "date": "2018.04.06", "title": "Лудогорец обърна 10 от ЦСКА, съдбата на титлата изглежда решена"}
{"url": "https://offnews.bg/dw/smenia-li-borisov-kursa-678240.html", "text": "В казуса \"Скрипал\" премиерът Борисов надроби външнополитическа каша - заради дребни вътрешнополитически сметки. Той възприе руската позиция в скандала и така поставя под въпрос проевропейския си курс, пише Даниел Смилов за \"Дойче веле\".Позицията на българското правителство по случая „Скрипал“ беше продадена безболезнено на хората в страната – „снишаваме се“, избягваме „ескалация“, „ще си говорим и с едните, и с другите“, „избягваме нова Студена война“.Тази позиция обаче може да има трайни, негативни последици за страната. Накратко – тя руши доверието на основните ни партньори от ЕС и НАТО, и ни превръща в удобна мишена за провокации от страна на Русия. С неясното си поведение ние се самоизолираме в Европа и създаваме впечатление, че се стремим към непълноценен, половинчат статут в евроатлантическите организации.Факт 1: Великобритания – ключова страна от ЕС и НАТО - счита, че е жертва на руска провокация. Тя споделя безпрецедентно количество разузнавателна информация с партньорите си и очаква от тях подкрепа чрез съвместни дипломатически действия. ЕС и НАТО - и над 20 страни членки, между които всички основни партньори - считат, че дадената информация е достатъчна за експулсиране на руски дипломати. Това се прави като сигнал към света, че подобно поведение няма да се толерира в ЕС. България – заедно с периферно малцинство от държави - решава да не експулсира руски дипломати.Факт 2: Причините, които правителството на Борисов изтъква за решението си, се свеждат до „липса на достатъчно доказателства“. Това е руската теза по случая „Скрипал“. Австрия, която също не експулсира руски дипломат, споделя напълно позицията на Великобритания и не оспорва представените доказателства. Тя изтъква, че ще се въздържи от експулсиране, защото е неутрална държава (не е членка на НАТО) и Виена е седалище на ОССЕ, което може да се използва като платформа за преговори с Русия. Т.е. България не само не се солидаризира с останалите основни свои партньори, но и възприема руската гледна точка към скандала едно към едно.Факт 3: Вместо да експулсира дипломати, България привиква своя посланик в Москва за консултации. Той обаче ще бъде върнат след Великден обратно, защото трябвало да открие изложба в руската столица. С този аргумент българската позиция придобива и леко абсурден характер.Факт 4: През цялото време София твърди, че решението ѝ следва от факта на ротационното председателство на Съвета на ЕС. Това просто не е вярно. Като председател имаме ангажимент да работим за постигането на обща европейска позиция по въпроса. Заставайки на страната на периферно малцинство, всъщност ние пречим на постигането на консенсус.Ползите и вредитеВредите от тази позиция са ясни – спад на доверие у партньорите и засилени подозрения, че страната може да играе ролята на Троянски кон на Русия. Дали този спад на доверие ще е трайна тенденция зависи и от поведението ни оттук нататък. Но не може да се спори, че с решението си не сме подобрили имиджа си на Запад – напротив, влошихме го. В тази ситуация, когато очакваме да ни приемат в еврозоната, Шенген, банков съюз и т.н., позицията ни по „Скрипал“ очевидно не работи за нас.На фона на тези реални щети се изтъкват евентуални бъдещи ползи от два вида. Първо, твърди се, че България по този начин би могла да посредничи между ЕС и Русия. Самото понятие „посредник“ обаче говори, че се самоизключваме от ЕС. Нещо повече, как бихме могли да сме „посредник“, когато защитаваме руската теза за липсата на „достатъчно доказателства“? България помогна на ЕС в преговорите с Ердоган, защото бяхме на същите позиции като партньорите си. В отношенията с Русия по казуса „Скрипал“ ще сме безполезни, ако не вредни за ЕС, защото съдържателно сме в другия отбор.Второ, твърди се, че не трябва да гоним руски дипломати, защото искаме да реализираме съвместни енергийни проекти. Това са обаче различни неща – ако тези проекти са съобразени с правилата и са взаимноизгодни, те могат да се реализират със или без „Скрипал“. Проблемът е, че е спорна тяхната рентабилност. Те със сигурност ще донесат ползи за определени местни лобита, но е вероятно да се окажат неизгодни за страната. Особено проблематичен е АЕЦ „Белене“, за който дори БАН – срещу два милиона от правителството - не успя да произведе убедителен доклад, че централата някога ще е на печалба. А и да не забравяме, че такива мащабни руски проекти най-вероятно ще упражняват дългосрочно, сериозно (корупционно) влияние върху българските правителства.Вътрешнополитическите сметкиТази външнополитическа каша е всъщност плод на вътрешнополитически сметки. От една страна Борисов не иска да загуби потенциални русофилски гласове, чиято мобилизация го изплаши по повод на Истанбулската конвенция. От друга страна той свикна да „балансира“ и взе да го прави дори по въпроси, по които не може и не бива да се балансира. Тъй като БСП се измести силно в антиевропейска, проруска посока, Борисов ги последва, за да остане в „центъра“ на политическата сцена. Така обаче той поставя под въпрос нещо досега устойчиво в ГЕРБ – следването на ясна проевропейска линия. Промяната уплаши Цветан Цветанов, който правилно осъзна, че с нея ГЕРБ няма да спечели нови гласове, но със сигурност ще загуби симпатизанти.Като цяло казусът „Скрипал“ показа вътрешните ограничения на политиката на „балансиране“, водена от Борисов. Този, който балансира, всъщност няма собствен курс, а се влияе силно от позицията на другите. Затова към момента външната политика на България изглежда така, все едно е дело на Волен Сидеров. Балансьорът рискува да стигне само до средата на избрания маршрут обаче. А в повечето случаи това е равносилно на „доникъде“.", "date": "2018.04.06", "title": "Сменя ли Борисов курса?"}
{"url": "https://offnews.bg/sviat/sasht-s-novi-sanktcii-sreshtu-ruski-oligarsi-678236.html", "text": "САЩ обявиха нови санкции срещу руснаци, обвинени в участие в \"атаките на Русия срещу западните демокрации\".В списъка са включени 38 физически и юридически лица. Сред тях има седем олигарси, в това число собственикът на алуминиевия гигант \"Русал\" Олег Дерипаска, Игор Ротенберг, Виктор Векселберг и Кирил Шамалов, които са важни играчи в енергийния сектор, както и милиардерът и сенатор Сулейман Керимов.Санкции са наложени и на 17 високопоставени руски представители. Сред тях са шефът на \"Газпром\" Алексей Милер и шефът на втората по големина руска банка ВТБ Андрей Костин.В списъка са включени още вътрешният министър Владимир Колоколцев, командващият Националната гвардия Виктор Золотов и генералният секретар на руския Съвет за сигурност Николай Патрушев.Санкции са наложени и на 12 фирми. На 15 март САЩ вече въведоха санкции срещу 15 души в отговор на разкритията за руска намеса в предизборната кампания в САЩ през 2015-2016 г.", "date": "2018.04.06", "title": "САЩ с нови санкции срещу руски олигарси"}
{"url": "https://offnews.bg/futbol/kapitanat-na-ludogoretc-diakov-biahme-po-dobri-678246.html", "text": "Капитанът на Лудогорец Светослав Дяков сподели след победата на тима му над ЦСКА с 3:2 в Разград, че успехът е бил закономерен.\"Много важна победа срещу добър съперник, по-добрият отбор днес спечели. Ключово беше желанието ни да спечелим.Второто полувреме ни вкараха отново гол и не можах да повярвам. Това е победа срещу основния ни съперник, но са само три точки и продължаваме. Имаше много хора в домакински сектор и това е ненормално, защото можеше да направят доста ексцесии.\"\"Този мач за първи път се запази добрия тон, дано се запази. Нормално е да има нерви, защото е мач за титлата, но не мисля, че имаше кой знае колко проблеми.\", заяви капитанът на Лудогорец.", "date": "2018.04.06", "title": "Капитанът на Лудогорец Дяков: Бяхме по-добри!"}
{"url": "https://offnews.bg/sviat/london-otkaza-da-izdade-viza-na-plemennitcata-na-skripal-678245.html", "text": "Великобритания отказа да издаде виза на племенницата на бившия руски шпионин Сергей Скрипал - Виктория.Според британските власти молбата на Виктория Скрипал е отхвърлена, защото не отговаря на имиграционните правила, съобщиха световните агенции. В коментар на информацията говорителката на руското външно министерство Мария Захарова поиска Лондон официално да обясни защо на племенницата на Скрипал не е издадена виза. По думите ѝ според една от версиите на Виктория не е издадена виза, защото се смята, че пътуването ѝ е организирано от Кремъл. Захарова нарече тази трактовка \"пълен абсурд\".По-рано днес стана ясно, че състоянието на Сергей Скрипал е започнало да се подобрява и той вече не е в критично състояние. Дъщеря му Юлия е в съзнание от миналата седмица. Нейното състояние също се подобрява. ", "date": "2018.04.06", "title": "Лондон отказа да издаде виза на племенницата на Скрипал"}
{"url": "https://offnews.bg/sviat/trima-palestintci-zaginaha-nad-250-sa-raneni-pri-poreden-protest-v-iv-678243.html", "text": "Трима палестинци загинаха, а 252-ма бяха ранени при сблъсъци с израелски военни в Ивицата Газа, съобщи ТАСС, позовавайки се на информационния портал Donia Al Watan. Според местни медии войници са открили огън по протестиращи в северната част на Ивицата Газа.Сред загиналите е и 16-годишен младеж. Петима от ранените са в болница в критично състояние. Хиляди се събраха в Ивицата Газа, за да продължат започналите преди седмица протести с искане за връщане на палестинските бежанци на родна земя. Протестиращите гориха гуми и хвърляха камъни по израелските войници на граничната ограда, които отговориха със сълзотворен газ и стрелба.Започнатите от палестинците протести, наречени \"Големия поход на завръщането\", ще продължат 6 седмици и кулминацията им ще бъде на 15 май - деня след 70-годишнината от основаването на Израел, наричан от палестинците Накба (Денят на катастрофата).От започналите на 30 март протести са убити 22-ма палестинци.", "date": "2018.04.06", "title": "Трима палестинци загинаха, над 250 са ранени при пореден протест в Ивицата Газа"}
{"url": "https://offnews.bg/kultura/arheolozite-ot-nim-se-vrashtat-na-poluostrova-na-spasitelia-678228.html", "text": "Южното Черноморие отдавна е популярна дестинация и все пак дори там още има интересни места, за които се знае малко. Сред тях е полуостров Хрисосотира или Червенка, лаконично отбелязан в уикипедията като „вилна зона на три километра южно от град Черноморец, …има десетина улици, хубави къщи и чудесни скали за плаж“. А тъкмо в този район археологически екип на Националния исторически музей направи поредица открития през 2014-2017 г.Вече е доказано, че късноантичната крепостна стена, запазена в североизточната и западна част на полуострова, загражда площ от приблизително 63 дка и е разполагала с четири кули. Намерени са фрагменти от мраморни колони на голям християнски храм, разкрити са основите на 15 жилищни сгради и на резиденция, обитавана от висш имперски чиновник, военен командир или духовно лице. Това лято археолозите се канят да продължат с проучванията на ранновизантийския град на полуострова, чието име идва от „сотирос“ – спасител.Начело на екипа в Хрисосотира отново ще е проф. д-р Иван Христов, зам.-директор на Националния исторически музей. „Не успях да открия входа на крепостта откъм сушата в периода 2014 – 2017 г., има и още много друга работа на обекта – пояснява археологът. – Надявам се да продължим през новия сезон, стига да получим финансова подкрепа от Министерството на културата.“Той планира още една експедиция по Южното Черноморие, но засега пази подробностите в тайна. Издава само, че на обекта има старо светилище, още от времето на ранните траки. Затова пък е готов да сподели всичко научено досега покрай опита си на крайморски и подводен проучвател в новата книга „Mare Ponticum: Крайбрежни крепости и пристанищни зони в провинция Хемимонт, V-VII век“.Експедициите на НИМ са в основата на тома, в който професорът обобщава най-интересната и най-важната археологическа информация за селищата на юг от Обзор. Двуезичното издание ще излезе до края на април на български и на английски, а целта не е само да улесни специалистите. Книгата ще може да се използва и като гид от туристите, които биха искали да опознаят старините на пешеходно разстояние от плажа.„Mare Ponticum“ включва 38 обекта на територията на някогашната провинция Хемимонт, извадена от пределите на провинция Тракия в края на III в. при император Диоклециан. Освен за градове и за крепости, в нея става дума и за корабите в преходния период между Късната античност и Средновековието. Авторът разказва увлекателно, защото лично е проучвал Атия, Вромос, Акра, Хрисосотира. Така към изследваните от поколения специалисти Анхиало, Месемврия, Аполония се добавят и нови данни за територии с ограничен достъп, доскоро строго охранявани като военни зони.", "date": "2018.04.06", "title": "Археолозите от НИМ се връщат на полуострова на Спасителя"}
{"url": "https://offnews.bg/sviat/gratcki-iztrebitel-prihvana-turski-voenen-dron-678249.html", "text": "Гръцки изтребител Ф-16 прихвана турски военен дрон, който нарушил гръцкото въздушно пространство над остров Родос, съобщи вестник \"Катимерини\", цитиран от bTV.Дронът нарушил гръцкото въздушно пространство два пъти вчера.Той бил прихванат от гръцки изтребител, който излетял от военновъздушната база Кастели на остров Крит.Турският военноморски флот използва безпилотните дронове от ново поколение \"Анка\" от две седмици.", "date": "2018.04.06", "title": "Гръцки изтребител прихвана турски военен дрон"}
{"url": "https://offnews.bg/sviat/2-7-mln-potrebiteli-na-fejsbuk-v-es-zasegnati-ot-zloupotrebata-s-lich-678230.html", "text": "До 2,7 млн. потребители на Фейсбук в Европейския съюз са засегнати от злоупотребата с лични данни, потвърдиха от компанията в писмо до ЕК.Представители на Фейсбук и на Комисията ще продължат разговорите по темата следващата седмица. Двете страни ще обсъдят и новите правила за личните данни на ЕС.От 25 май в ЕС влизат в сила допълнителни правила, според които при нарушение на изискванията за съхранение на лични данни дружествата може да бъдат глобени с до четири процента от техния световен годишен оборот.От следващия месец дружествата, обработващи лични данни в ЕС, ще трябва да получават изричното съгласие на своите клиенти да събират тези данни и то с ясно посочена цел, в това число ако предоставят данните на трета страна.По-рано стана ясно, че личните данни на 87 милиона потребители, главно в САЩ, са изтекли към политическата консултантска фирма \"Кембридж аналитика\".", "date": "2018.04.06", "title": "2,7 млн. потребители на Фейсбук в ЕС засегнати от злоупотребата с лични данни"}
{"url": "https://offnews.bg/112/ogromni-zadrastvania-na-trakia-i-hemus-678226.html", "text": "Огромни задръствания са се образували на магистралите \"Тракия\" и \"Хемус\".На \"Тракия\" в посока от София към Пловдив колоната е над 10 километра, започва преди Ихтиман и продължава до тунела \"Траянови врата\". Малко преди тунела, на 49-ти километър е станала катастрофа и пътят е стеснен.Колоната все пак се процежда, но с много ниска скорост.Няколко километра е задръстването и в края на магистрала \"Хемус\" при Ябланица, където трите ленти на магистралата преминават в една.", "date": "2018.04.06", "title": "Огромни задръствания на \"Тракия\" и \"Хемус\""}
{"url": "https://offnews.bg/sviat/puchdemon-izleze-ot-aresta-v-germania-sreshtu-garantcia-ot-75-000-evro-678232.html", "text": "Бившият каталунски лидер Карлес Пучдемон излезе от ареста в Германия, след като плати гаранция от 75 000 евро. Той беше посрещнат пред ареста от многобройни журналисти и привърженици. Пучдемон беше арестуван на 25 март. Испания издаде срещу него европейска заповед за арест по обвинение в организиране на бунт и злоупотреба с обществени средства заради организирането на референдума за независимост на Каталуния. Германски съд постанови, че Пучдемон може да бъде освободен срещу парична гаранция. Съдът реши, че Пучдемон може да бъде екстрадиран в Испания само с мотив злоупотреба с държавни средства, а не заради организиране на бунт, както настоява Мадрид. Очаква се по-късно днес Пучдемон да даде пресконференция от кметството на Ноймюнстер.", "date": "2018.04.06", "title": "Пучдемон излезе от ареста в Германия срещу гаранция от 75 000 евро"}
{"url": "https://offnews.bg/politika/dogan-zapadat-ne-triabva-da-pritiska-rusia-678234.html", "text": "ДПС разпространи изявление на почетния председател Ахмед Доган по повод полученото поздравление за рождения му ден от председателя на партията Мустафа Карадайъ. От пресцентъра на ДПС публикуваха поздравлението на Карадайъ и отговора на Доган „поради изключителния интерес на членове, активисти и съмишленици на ДПС, приятели и анализатори, медии и журналисти”.В поздравлението си Карадайъ посочва: \"Вие поставихте жалоните на българската демокрация веднага след падането на тоталитарната власт и трасирахте Пътя – пътя на Мира, пътя на Свободата, пътя на Демокрацията, пътя на Заедността... и така 28 години вървим по Пътя... Заложихте на европейския модел. НАТО, Европейски съюз... Този Път води напред, а не назад. Този Път обединява, а не разделя. Щастливи сме да сме заедно с Вас по Пътя и винаги да имаме далечния хоризонт, дълбочината и многопластовата мисъл, аналитичния ум, мъдростта... С една дума имаме нужда от Вас\".\"Сега, когато е необходимо да се определят жалоните на политическата промяна (и в световен, и в европейски, и в национален план), отново Вие ни насочвате към нов модел – включване на свободните и активни граждани във формирането и вземането на политически и управленски решения и в тяхната реализация.... Ние искаме повече Европа, но и по-добра, по-стабилна и по-сигурна Европа. А за управляващите… може би още малко да ги оставим да подхранват с малките успехи големите си илюзии\", казва още той.От изявлението става ясно и че ДПС подарява на Доган древен съд с надпис „Удовлетворението от малкото е неизчерпаемо богатство“ - мисъл на Мевляна.В отговора си Доган засяга политически въпроси и споменава и някои подаръци, които е получил, след като е напуснал политиката. Почетният председател на ДПС изразява мнение, че Западът не трябва да упражнява натиск срещу Русия, тъй като тя е твърде сериозна геополитическа реалност. Той обаче препоръчва на ДПС да не превръща тази позиция в позиция на партията, за да не ги обвинят в нелоялност към евроатлантизма. \"Актуалната евроатлантическа нагласа за отношението към Русия на мен не ми допада. Не споделям и това, което направи Русия по отношение на Крим, но не споделям и начина за упражняване на натиск спрямо Русия. Русия е твърде сериозна геополитическа реалност, за да се упражняват силови подходи към нея за решаване на критични политически проблеми. Препоръчвам Ви тази моя оценка да не се превърне в политическа позиция на ДПС. Защото ще ви обвинят в нелоялност спрямо евроатлантизма...\", казва Доган.\"Всякакви опити за имперски амбиции, независимо от кой край на света се появяват, създават предпоставки за дестабилизация на политическия Логос на Планетата\", казва той.Според Доган ДПС вече се е превърнала в \"модел за балансираща партия на Балканите\".\"Съблюдаването и продуцирането на балансираща политика е въпрос на позитивна визия за света и много тежка отговорност. Дълбокият ни мотив за постигането на тази цел е запазването на Мира и гарантирането на Свободата и Демокрацията\", допълва той.В изявлението си Доган споменава какви са подаръците, които е получил през последните години за рождения си ден. \"Откакто напуснах реалната политика, започнах да получавам странни подаръци на този ден. От най-модерни коли, мини колекции от картини и предмети на изкуството, до стари ръкописи на Библията и Корана. Днес, например, един бизнесмен ми подари „Универсална история на империята на турците“, издадена във Венеция през 1582 година\", обяснява почетният председател на ДПС.Ето и цялото изявление на Доган:", "date": "2018.04.06", "title": "Доган: Западът не трябва да притиска Русия"}
{"url": "https://offnews.bg/politika/galap-balgarite-sa-na-stranata-na-rusia-po-sluchaia-skripal-678229.html", "text": "Руската позиция по случая \"Скрипал\" среща много по-голяма подкрепа сред българите, отколкото позицията на Запада, се твърди в експресен социологически сондаж, който \"Галъп интернешънъл\" публикува днес.Проучването е проведено на 3 и 4 април сред 801 респонденти по телефона с ползване на панелна методика.Според така получените данни мнозинство от 54% възприема мнението, че случаят „Скрипал“ е провокация срещу Русия, а 30% смятат, че действията след случая „Скрипал“ са необходима мобилизация на Запада срещу нарастващата руска агресия. Останалите се колебаят.88% одобряват позицията на правителството по случая „Скрипал“, твърди \"Галъп интернешънъл\".61% смятат, че по такива теми следва да има консенсус между основните партии, докато 35% предпочитат управляващата партия сама да носи полагащата й се отговорност.Традиционно, у нас отношението към Русия е позитивно, а към него се добавя и влиянието на правителствената позиция върху общественото мнение. На този фон 81% не виждат реални доказателства за вината в ситуацията със Скрипал. За 6% от българите доказателствата до този момент са достатъчни, коментират от \"Галъп интернешънъл\".Западът и Русия са на напълно противоположни позиции за това кой е отровил бившият руски шпионин Сергей Скрипал и дъщеря му Юлия.Британският премиер Тереза Мей заяви, че \"е много вероятно\" Русия да стои зад атаката, на което руския дипломатически представител в ООН Василий Небензя предупреди Великобритания, че \"си играе с огъня\".", "date": "2018.04.06", "title": "Галъп: Българите са на страната на Русия по случая Скрипал"}
{"url": "https://offnews.bg/futbol/beroe-svali-levski-ot-tretoto-miasto-kamburov-s-gol-200-v-elita-678248.html", "text": "Отборът на Берое свали Левски от третото място във временното класиране в Първа лига, след като победи Верея с 3:0 в дербито на Стара Загора.Двубоят ще се запомни и с историческото постижение на нападателя на беройци Мартин Камбуров, който отбеляза две попадения и достигна кота 200 в родния елит. Така той стана едва вторият футболист с подобно постижение след легендарния голмайстор на ЦСКА от близкото минало Петър Жеков.Берое излезе като фаворит в двубоя и очакванията се оправдаха. Камбуров откри, след като беше точен от фаул в 18-ата минута. Борислав Цонев удвои в 42-ата минута. Историческият момент за Камбуров настъпи в 86-ата минута, когато нападателят завърши прекрасна атака за Берое.Той получи топката в половината на съперника, изведе Желев зад гърба на отбраната, който центрира към него и за Камбуров не бе проблем да прати топката в мрежата за третия гол за \"зелените\", преди да бъде заменен, за да обере овациите на публиката на \"Трейс Арена\".С успеха Берое вече заема трето място в класирането, след като събра актив от 51 точки и изпревари Левски с точка аванс, който днес загуби при гостуването си на Ботев.", "date": "2018.04.06", "title": "Берое свали Левски от третото място, Камбуров с гол №200 в елита"}
{"url": "https://offnews.bg/112/motorist-zagina-pri-katastrofa-v-haskovo-678241.html", "text": "Моторист загина при катастрофа на централен булевард в Хасково.Инцидентът е станал в ранния следобед.Мотористът се движил по пътното платно, когато микробус предприел маневра да завие на ляво, за да премине в другото платно. Мотористът не успял да спре, ударил се в микробуса и загинал на място, съобщи БНТ.Загиналият е млад мъж.След катастрофата на шофьора на буса му е прилошало и е бил откаран в болницатаПолицията изяснява причините за инцидента.", "date": "2018.04.06", "title": "Моторист загина при катастрофа в Хасково"}
{"url": "https://offnews.bg/sviat/skripal-barzo-se-podobriava-sastoianieto-mu-veche-ne-e-kritichno-678233.html", "text": "Бившият руски шпионин Сергей Скрипал бързо се подобрява. Състоянието му вече не е критично, той реагира много добре на лечението, съобщиха лекарите му, цитирани от Би Би Си. 66-годишният Скрипал и дъщеря му Юлия бяха отровени с нервнопаралитично вещество на 4 март. Юлия Скрипал излезе от кома миналата седмица. Нейното състояние също се подобрява. Вчера полицията разпространи изявление от името на 33-годишната Юлия. \"Събудих се преди седмица и се радвам да кажа, че силата ми расте с всеки изминал ден. Много съм благодарна за интереса към мен и за многото хубави пожелания, които получих. Сигурна съм, че оценявате, че целият епизод е дезориентиращ и се надявам, че ще уважите личното ми пространство и това на семейството ми през периода на възстановяването ми“, обяви тя.", "date": "2018.04.06", "title": "Скрипал бързо се подобрява, състоянието му вече не е критично"}
{"url": "https://offnews.bg/medii/gledajte-finalnia-sezon-na-obrat-shpionite-na-vashington-po-epic-dr-678075.html", "text": "Тази вечер тв каналът Epic Drama ще излъчи два епизода от финалния сезон на сериала „Обрат: Шпионите на Вашингтон“. Началният час е 22:45.Бенедикт Арнолд събира шпиони в Ню Йорк и Ейб заговорничи да унищожи ключови запаси на британците, но ще се нуждае от помощта на баща си. В началото на последния сезон известният предател Бенедикт Арнолд отмъщава на Джордж Вашингтон, като арестува заподозрените бунтовни шпиони, за да впечатли новите си британски командири. Ейб Уудххул и останалите членове на кръга Кулпър бягат от капана на Арнолд и обезсилват кралската армия, като саботират доставките на провизии. Но неочаквано развитие на обстоятелствата кара Ейб да облече червена униформа в търсене на отмъщение.", "date": "2018.04.06", "title": "Гледайте финалния сезон на 'Обрат: Шпионите на Вашингтон' по Epic Drama (видео)"}
{"url": "https://offnews.bg/obshtestvo/razpeti-petak-e-mirianite-minavat-pod-plashtanitcata-na-hristos-678097.html", "text": "Днес е Разпети петък - денят, в който Христос е разпънат на кръста, за да изкупи греховете на хората. Църквата повелява особено строг пост на днешния ден - не трябва да се яде нищо и да се пие вода. Хиляди миряни ще отидат днес на църква, за да минат под плащаницата, с която е било покрито тялото на Христос.През деня на Велики петък не се служи Света литургия, а се извършват Царските часове. Вечерта пък в храма се припомнят и съпреживяват Христовите страдания, смъртта му и погребението му. Народът казва, че на Велики петък и пиле не пее, и гнездо не вие. Всяко живо същество страда. На този ден не трябва да се подхваща и никаква работа, от 2010 г. Разпети петък е обявен за почивен ден.  ", "date": "2018.04.06", "title": "Разпети петък е, миряните минават под плащаницата на Христос"}
{"url": "https://offnews.bg/sviat/24-g-zatvor-za-bivshia-prezident-na-iuzhna-koreia-678218.html", "text": "На 24 години затвор беше осъден бившият президент на Южна Корея Пак Гън Хе.Тя не присъства на произнасянето на присъдата. Пак Гън Хе открито бойкотира съдебния процес срещу нея, твърдейки, че съдът не ѝ предоставя честен процес.Властите позволиха произнасянето на присъдата на бившия президент да се излъчва на живо по южнокорейската национална телевизия. Причината, която посочиха, е големият интерес към процеса.Скандалът около Пак Гън Хе и Чой Сун Сил се разгоря през 2016 година, след като Пак поднесе публично извиненията си за изтичане на информация към близката й приятелка Чой Сун Сил, която не е назначена на никакъв пост в апарата на президента, но е имала достъп и е нанасяла корекции по десетки текстове на речи и изказвания на държавния глава, преди те да бъдат произнесени. По този начин Пак е предоставяла на Чой влияние над икономиката и политиката на страната, включително и по отношение на конфронтациите със Севера. Чой се е намесвала още в кадровите назначения и в работата на администрацията на президента.Освен това близката приятелка на Пак е използвала влиянието си, за да принуждава големи корпорации да дават милиони като дарение на обвързаните с нея фондации. Според редица публикации от международните медии, става дума за средства, възлизащи на над 72 млн. долара.Откритията предизвикаха един от най-големите политически скандали в историята на Южна Корея и най-мащабните демонстрации от въстанието в Куанджу през 1980 година насам, които доведоха и до позорното сваляне на Пак от власт.", "date": "2018.04.06", "title": "24 г. затвор за бившия президент на Южна Корея"}
{"url": "https://offnews.bg/obshtestvo/oblatci-i-temperatura-do-20-gradusa-dnes-678165.html", "text": "Днес облачността ще е значителна и на много места в Западна и Централна България ще превали и прегърми, сочи прогнозата на Национални институт по метеорология и хидрология към БАН.Почти без валежи ще е в Източна България. Ще духа до умерен вятър от северната четвърт. Минималните температури ще са между 6 и 11°, дневните ще се понижат и максималните ще са предимно между 15 и 20°.Атмосферното налягане ще се повишава и ще бъде по-високо от средното за месеца.В планините ще бъде предимно облачно и с валежи от дъжд, над около 1700 метра – от сняг. Ще духа умерен и силен вятър от изток-североизток. Максималната температура на височина 1200 метра ще е около 9°, на 2000 метра – около 4°.По Черноморието облачността ще е разкъсана – средна и висока. Ще духа до умерен североизточен вятър. Ще духа слаб до умерен югоизточен вятър, който по-късно след обяд ще се ориентира от североизток. Максималните температури ще са 10-14°. Температурата на морската вода е 8-10°. Вълнението на морето ще е около 2 бала.", "date": "2018.04.06", "title": "Облаци и температура до 20 градуса днес"}
{"url": "https://offnews.bg/medii/amerikanski-profesor-balgarskite-zhurnalisti-zadavat-malko-vaprosi-678200.html", "text": "Прозрачността като основен дял от медийната етикаСпоред проф. Джини Уайтхаус журналистите сме разказвачи на истории. А чрез историите, които разказваме, ние трябва да помагаме на хората да бъдат достойни. Казва, че основните задачи на журналиста са две: да споделяме информация и да даваме различни гледни точки. Според нея най-важният дял от медийната етика е прозразчността, а именно „Кой си ти? Каква е твоята цел? Коя е твоята аудитория?“Проф. Уайтхаус смята, че има различни очаквания по отношение на медийната етика в България и в САЩ: „Направи ми впечатление, че журналистите в България имат етични стандарти, но обществото всъщност не очаква от журналистите винаги да се придържат към тях. Впрочем, същото се забелязва и по отношение на българските политици“. Казва, че обществото в САЩ вярва, че хората трябва винаги да се държат добре и реагира остро, когато някой се държи неетично.Намира за смущаващо, че президентът на САЩ определя журналистите като „врагове на хората“, защото понякога разказват истории, които са различни от това, което той иска да разказват.Има ли медиен расизъм в САЩ?Попитана дали в САЩ днес все още има новинарски расизъм, проф. Уахтхаус отговаря, че няма големи расистки заглавия. Пояснява обаче, че езикът, който се употребява, е много интересен за наблюдение. Дава пример с масовите стрелби, които често се случват в САЩ. „Ако стрелецът е бял, тогава той бива описван като емоционално неуравновесен човек. Ако не е бял, тогава той се определя като терорист“, казва тя.На въпроса защо медиите в САЩ представят мюсюлманите почти винаги в негативна светлина, отговаря: „Защото мюсюлманите са настоящият образ на другия. Но това не е само в САЩ, а навсякъде. За съжаление, когато една шепа хора стане мишена на негативни новини, всички хора от нейната група се боядисват със една и съща четка“. Признава, че много хора в САЩ възприемат думата „мюсюлманин“ като синоним на „терорист“. Но пояснява, че за съжаление има същото наблюдение и за България.Не „инвалид“, а „човек с увреждания“От гледна точка на етиката, Джини казва, че журналистите винаги трябва да се отнасят към различните групи с уважение, както и да използват конкретни думи също с уважение. „Смятам, че хората трябва да бъдат наричани така, както те самите желаят да бъдат наричани. Това е просто част от признаването на достойнството, човешката същност и историята на човека“, казва тя. Пояснява, че сестра ѝ е рехабилитатор и е много взискателна към това да не се употребява понятието „инвалид“, а „човек с увреждания“. Допълва: „В книгата на „Асошейтед прес“ ние имаме различни термини и инструкции, които да използваме, за да се отнасяме с уважение към достойнството на хората.“„Черен“ и „бял“ – думи, които трябва да се ползват с особено вниманиеСпоред проф. Уайтхаус термините „черен“ и „бял“ са социално конструирани и с тях журналистът трябва да борави много внимателно. Казва, че е много важно винаги да виждаме първо човека, а не различността му. Признава, че когато тя е била млад и все още наивен журналист е считала, че ако има извършено престъпление и човекът е цветнокож – това трябва да се отбележи. „Тогава нямах никаква представа колко расистки съм подхождала“, казва тя. Твърди: „Разделянето на света на „черен“ и „бял“ е голям проблем най-малкото поради причината, че така се игнорират многото пъстри нюанси“. Според нея различният етнически или расов произход на човека при информиране за престъпления трябва да се споменава само в случай, че е от съществено значение за информацията.Журналистите в САЩ нямат специални праваПроф. Уайтхаус казва, че в САЩ журналистите нямат повече права, отколкото който и да било друг американец и това е умишлено: „Защото не искаме само една група от хора да изразява мнения или да разследва различни неща. Това, което имаме журналистите в повече е времето и средствата да правим различни разследвания. И го правим в полза на обществото“.„Как се чувствате?“Попитана дали репортерите в САЩ си позволяват да попитат някого как се чувства, след като е загубил дома си или негов близък е починал в произшествие, Джини отговаря: „Има начини, за да се помогне на скърбящите хора. Има начини, за да разкажеш техните истории и да им помогнеш, запазвайки достойнството им. Аз не бих си позволила да доближа с микрофон човек, който плаче или крещи в агония. За съжаление това се е случвало в САЩ. Но това е практика, която при нас отдавна не се счита за приемлива.“Пояснява, че журналистът може да има пълното право да направи нещо, но това не означава, че трябва да го прави. И че винаги в такива ситуации е добре да оставиш скърбящия да си вземе малко дъх.", "date": "2018.04.06", "title": "Американски професор: Българските журналисти задават малко въпроси"}
{"url": "https://offnews.bg/obshtestvo/sinia-i-zelena-zona-v-sofia-ne-rabotiat-do-10-april-678180.html", "text": "Синя и зелена зона няма да работят в София през почивните дни за Възкресение Христово, съобщи Центърът за градска мобилност. Жителите и гостите на столицата ще паркират без пари на 6, 7, 8 и 9 април. От утре в полунощ в столицата тръгват нощни автобуси по 4 линии. Те ще се движат през 40 минути и ще имат обща спирка на пл. Княз Александър I. ", "date": "2018.04.06", "title": "Синя и зелена зона в София не работят до 10 април"}
{"url": "https://offnews.bg/obshtestvo/dovechera-tragva-noshtniat-transport-v-sofia-678221.html", "text": "От тази вечер тръгва нощният транспорт в София.Рейсовете ще са по 4 линии, които са различни от дневните и всичките се събират на обща спирка на площад \"Александър Батенберг\" в центъра.Интервалът на рейсовете ще е 40 минути.Цената на билета е 2 лева, като той важи за цялата нощ.Билети ще се продават от контрольор, какъвто ще има във всеки рейс.Ето и маршрутите на 4-те линии:Люлин - МладостОбеля - Студентски градОвча купел - автостанция \"Изток\"Гоце Делчев - Дружба 2", "date": "2018.04.06", "title": "Довечера тръгва нощният транспорт в София"}
{"url": "https://offnews.bg/sviat/pochinalite-ot-morbili-v-rumania-stanaha-46-678244.html", "text": "9-месечно бебе почина днес от морбили в румънския град Констанца, съобщи Асошиейтед прес. Според Националния център за наблюдение на заразните болести бебето не е било ваксинирано.С това починалите от заболяването в страната станаха 46.Тази седмица в Румъния са регистрирани нови 204 случая на морбили. С това общият брой на потвърдените случаи е близо 12 000. ", "date": "2018.04.06", "title": "Починалите от морбили в Румъния станаха 46"}
{"url": "https://offnews.bg/obshtestvo/mvr-pusna-snimki-na-pelov-i-kolev-ot-denia-na-biagstvoto-ot-zatvora-g-678235.html", "text": "МВР разпространи снимки на двамата мъже, избягали от затвора преди дни - Радослав Колев и Владимир Пелов. Снимките са от деня на бягството им. На снимките се вижда как двамата мъже чакат да получат вещите си в деня на бягството. Други пък изобразяват движението им в затвора.Двамата избягаха от Софийския централен затвор на 3 април. Колев е рецидивист, осъден на 26 години затвор за убийство. Пелов е осъден на 30 години затвор за грабеж, отвличане и опит за убийство на двама служители на МВР.По първоначални данни бягството е извършено чрез заплаха на дежурни надзиратели с огнестрелно оръжие, с което затворниците са разполагали, като по този начин са преодолени няколко поста в корпуса на затвора.СДВР призовава гражданите, които разполагат с допълнителна информация за издирваните, да сигнализират при гарантирана анонимност на тел. 112 или в най-близкото поделение на МВР.От дирекцията предупреждават гражданите да сигнализират веднага, в случай че забележат двамата мъже. По данни на полицията те са агресивни, възможно е да са въоръжени и да окажат съпротива.", "date": "2018.04.06", "title": "МВР пусна снимки на Пелов и Колев от деня на бягството от затвора (галерия)"}
{"url": "https://offnews.bg/sviat/putin-i-makron-obsadiha-po-telefona-situatciata-v-siria-678231.html", "text": "Руският президент Владимир Путин и френският му колега Еманюел Макрон са провели телефонен разговор. Разговорът е бил по инициатива на Франция. Двамата са обсъдили ситуацията в Сирия. Путин разказал на Макрон как е минала срещата с президентите на Иран и Турция в Анкара. Освен това те са обсъдили и ситуацията в Източна Гута, обясни говорителят на Путин Дмитрий Песков, цитиран от РИА Новости.Те са изразили готовност да продължат руско-френските консултации за регулирането на конфликта в Сирия. Според изявлението на френската страна Макрон призовал Путин да използва влиянието си, за да се сложи край на конфликта в Сирия и да се подновят преговорите за политически преход в тази страна.Двамата са обсъдили и посещението на Макрон в Русия през май. Очаква се Макрон да пристигне в Санкт Петербург на 24 май. Той ще участва в Петербургския международен икономически форум.", "date": "2018.04.06", "title": "Путин и Макрон обсъдиха по телефона ситуацията в Сирия"}
{"url": "https://offnews.bg/dom/kak-da-si-napravite-sami-lesna-dekoratcia-za-velikden-678161.html", "text": "Традиционно за Великден се боядисват яйца. Освен тях обаче можете да напарите и ефектна украса. Представяме ви 3 лесни предложения за украса \"направи си сам\".1. Зайче от чорап Да си направите такава украса е изключително лесно. За нея не трябват много материали и не отнема време, а резултатът е цветно зайче, което да украси великденската трапеза.- чорап;- 3 чаши ориз;- гумени ластици;- панделка;- стикери на очи;- плат в различен цвят от чорапа.1. Изсипете 2 от чашите с ориз в чорапа. Завържете сравнително стегнато получилото се чувалче. 2. Изсипете и 3-тата чаша с ориз и отново завържете с ластик.3. Останалата част от чорапа срежете на две и оформете ушите на заека.4. Изрежете очи, нос и мустачки от другия плат и залепете стикерите на очи.5. Украсете врата на зайчето с панделка.2. Купа за яйца с папие-машеДа си направите такава купа е много лесен. За да я направите, ще ви трябва само малко свободно време и добро настроение.- хартия по избор;- опаковачно фолио;- 2 порцеланови купи;- лепило C-200.1. Плътно покрийте купата с опаковъчно фолио, след което я обърнете с дъното нагоре. 2. Нарежете хартията на ленти.3. В друга купа смесете равно количество лепило C-200 и вода.4. Потопете част от лентите в сместа и започнете да ги поставете върху купата, докато не се покрие.5. Притиснете лентите плътно, за да стане \"гнездо\".6. Оставете да изсъхне за 12 часа, след тва внимателно издърпайте обвивката на купата и подредете яйцата.3. Яйца от преждаТози вид декорация нашумя през последните няколко години. Не се изискват никакви особени умения. Може само малко да се изцапате с лепило.- балони;- прежда в различни цветове;- купа;- игла;- лепило C-200.1. Надуйте балоните до размера, който ви харесва и размотайте част от кълбата прежда.2. Опънете парче прежда, на което да завързвате балони, докато изсъхнат.3. Изсипете лепилото в купата. Потапяйте преждата и изчаквайте да се накисне хубаво.4. Започнете да увивате балона там, където искате и както ви харесва. 5. След като сте доволни от получилото се, оставете балона да изсъхне за няколко часа.6. Когато преждата е суха, внимателно спукайте балоните. Вече имате великденски яйца, направени от прежда. ", "date": "2018.04.06", "title": "Как да си направите сами лесна декорация за Великден"}
{"url": "https://offnews.bg/112/nov-intcident-v-sofijskia-zatvor-678212.html", "text": "Нов инцидент се е случил в Централния софийски затвор тази нощ.Надзирател е бил нападнат при конвоиране на затворник до болницата, съобщи Цветан Михайлов от синдикалната организация на надзирателите пред Би Ти Ви.Нападението е станало около 21 часа. Нападателят е ударил няколко пъти по лицето надзирателя, който е откаран в \"Пирогов\" с наранявания по лицето, но без опасност за живота, уточнява БНР.Във вторник двама рецидивисти избягаха от софийския затвор, правейки за смях надзирателите и началниците им, които продължават да дават нелепи и противоречащи си изявления.", "date": "2018.04.06", "title": "Нов инцидент в Софийския затвор"}
{"url": "https://offnews.bg/obshtestvo/naj-intenziven-e-trafikat-kam-makedonia-kam-gartcia-e-po-spokojno-678217.html", "text": "Най-интензивен към този момент е трафикът към Македония и то на ГКПП \"Станке Лисичково\", което свързва Благоевград с Делчево, съобщават от Гранична полиция.Натоварено е движението и към Турция при ГКПП \"Лесово\", както и към Румъния на Дунав мост при Русе.Изненадващо за сега най-спокойни са направленията към Гърция и Сърбия.", "date": "2018.04.06", "title": "Най-интензивен е трафикът към Македония, към Гърция е по-спокойно"}
{"url": "https://offnews.bg/sviat/eto-kade-e-proizveden-novichok-spored-anglia-678213.html", "text": "Нервно-паралитичният газ Новичок, с който бяха отровени бившият руски шпиони Сергей Скрипал и дъщеря му Юлия, е произведен в научно-изследователска база в Шихани - затворен град на 800 км от Москва.Това е информацията, която английското разузнаване е предоставило на съюзниците си, твърди авторитетният вестник \"Таймс\".Шихани 1,2 и 4 са три малки затворени градчета на около 130 км от Саратов. Общата им численост е около 12 000 души. Почти цялото население се състои от учени и служители в Научно-изследователския институт за химическа и радиационна защита и съпътстващите го изпитателни полигони.Русия категорично отрича всякаква съпричастност с атентата Тази нощ дипломатическия представител на Русия в ООН Василий Небензя предупреди Великобритания, че \"си играе с огъня\" и \"ще съжалява\" заради изказването на премиера Тереза Мей, че \"е много вероятно\" Русия да стои зад атаката.", "date": "2018.04.06", "title": "Ето къде е произведен Новичок, според Англия"}
{"url": "https://offnews.bg/112/edin-zagina-chetirima-sa-raneni-v-tezhka-katastrofa-kraj-bansko-678222.html", "text": "Един човек е загинал, а поне четирима са ранени при тежка катастрофа край Банско.Тежката катастрофа стана на пътя Симитли – Банско – Гоце Делчев.Към 10.45 часа на изхода на Банско в посока Добринище, ТИР се преобръща и удря два леки автомобила и микробус.Ззагиналият се казва Димитър Баряков. Той е на 36 години и е от Добринище, съобщава pirinsko.com.В момента пътят е затворен, предава БГНЕС. Трафикът е натоварен. Обходният маршрут е Банско – село Баня – Елешница, движението се регулира.На място има екипи на Бърза помощ, полиция и пожарната.", "date": "2018.04.06", "title": "Един загина, четирима са ранени в тежка катастрофа край Банско"}
{"url": "https://offnews.bg/sviat/targovskata-vojna-na-sasht-s-kitaj-se-zadalbochava-678214.html", "text": "Търговската война между САЩ и Китай се задълбочава, след като тази нощ президентът Доналд Тръмп заплаши, че ще въведе мита за още 100 милирда долара върху китайски стоки.Китайското министерство на търговията веднага реагира и обяви, че Китай е \"готов да заплати\" всяка цена в търговската война.Ескалацията идва след като Тръмп вече наложи мита за около 50 милиарда долара върху китайски стоки. Пекин обаче веднага предприе ответни мерки. Заради тях Тръмп обвини Пекин, че желае да навреди на американските производители и земеделци и обяви решенйието си за нови санкции.Администрацията на Тръмп е на ръба и на търговска война с Европа, след решението за по-високи мита върху алуминия и стоманата, които силно ще засегнат продажбата на европейски автомобили в САЩ. ЕС обяви, че ще вземе ответни мерки.", "date": "2018.04.06", "title": "Търговската война на САЩ с Китай се задълбочава"}
{"url": "https://offnews.bg/sviat/balgarin-e-zastrelian-ot-politcaj-v-indonezia-678216.html", "text": "Полицай е застрелял мъж от българска националност, свързан със скимиране на банкомати, съобщава \"Джакарта пост\".Стрелбата е станала две седмици след като други двама българи са били арестувани, заедно с един чилиец и един тайванец, в афера по скимиране на АТМ банкомати.Говорителят на полицията е казал, че зааподозреният българин се е опитал да атакува с остро оръжие полицая, докато той се е опитвал да го арестува в четвърък в Тангеранг - град на 25 км от столицата Джакарта.Заподозреният извади затъкнат в колана си нож и се опита да атакува нашия полицай, е казал говорителят на силите на реда, цитиран от изданието Tempo.co.Той обяснил, че арестът е свързан с голямо разследване за източване на банкови карти, при което са скимирани около 940 карти.Заподозреният е инсталирал скимиращи устройства на много банкомати в Тангеранг, обяснява говорителят.", "date": "2018.04.06", "title": "Българин е застрелян от полицай в Индонезия"}
{"url": "https://offnews.bg/analizi-i-komentari/a-dali-turskite-kliniki-ne-sa-prosto-targovtci-na-nadezhda-678223.html", "text": "Националната Здравно Осигурителна Каса (НЗОК) се явява събирателен пункт на данни за всички пациенти, преминали през всички болници в нашата страна.Всяка болница регистрира постъпилите пациенти, поставените им диагнози и процедурите, които са им извършени. Тази информация се подава перидочино към НЗОК, където се записва и на база на нея Здравната каса се разплаща с болниците по така наречените клинични пътеки. Тази информация е изключително ценна – можем да я оприличим направо на златна мина (на английски обработката на такива данни се нарича data mining – копаене на данни).На база на данните, които НЗОК съхранява, могат да се направят хиляди анализи, които да определят бъдещото развитие на фармацевтичния пазар, обучението и специализацията на млади лекари (в направленията, където има най-голяма нужда), закупуването на медицинска техника и т.н. Но в тази статия искам да обърна внимание на едни други клинични случаи, които вероятно остават извън полезрението на Здравната каса.Може би все някъде сте забелязали кутия за дарения за болно дете или възрастен, поставена до касата в някой квартален магазин. Голямата част от хората, за които са организирани тези дарителски кампании, са се насочили за медицинска операция в съседна Турция. В много клинични случаи, най вече за форми на болестта рак, у нас няма компетентни специалисти, но по някакъв начин турски клиники са осигурили оборудване и кадри. Надеждата е последната опора на хората с такава тежка диагноза, и вероятно това ги кара да повярват. Цените на тези операции винаги са в порядъка на десетки хиляди лева, непосилно голяма сума за едно средностатистическо българско семейство и затова нуждаещите се са принудени да съберат средствата чрез дарение.Въпросът, който искам да поставя, е има ли НЗОК данни колко от тези случаи са успешни – след претърпяна операция хората са излекувани и все още живи? Въобще интересува ли се някой в Министерство на здравеопазването каква е съдбата на тези хора?Защо е важен този въпрос за Здравната каса? Ами поради простата причина, че здравето струва пари, а в случая става въпрос за милиони лева, които отиват в бюджета на здравни заведения на друга държава, респективно възнаграждения на техни специалисти, изплащане на модерна медицинска техника и разбира се печалба (уви, съвременната медицина е бизнес и има калкулирана печалба). Тези случаи не са единични, това е тенденция, която предопределя и бъдещето на медицината в нашата страна.И разбира се остава още един въпрос, който лично ми тежи (тъй като понякога дарявам скромни суми и се интересувам от съдбата на отделните хора) и само цялостен обхват на отделните случаи може да отговори – възможно ли е турските клиники, които извършват тези услуги да са просто едни търговци на надежда ?---------", "date": "2018.04.06", "title": "А дали турските клиники не са просто търговци на надежда?"}
{"url": "https://offnews.bg/kultura/preporachvame-vi-film-na-balgaria-sarbia-i-makedonia-rekviem-za-g-678183.html", "text": "\"Реквием за г-жа Й\" бе едно от най-силните заглавия по време на 21-вия София филм фест. Филмът на Боян Вулетич, копродукция между България, Сърбия и Македония, можете да гледате днес от 17:05 часа в Дома на киното.Г-жа Й. е бивш административен служител. Тя решава да изпълни всичко, което си е наумила: измива чиниите, отива до магазина, а после намира стар семеен пистолет. Това е пистолетът на починалия ѝ съпруг. Тя решава да се самоубие точно с този пистолет на годишнината от смъртта на съпруга си, която е след една седмица.Г-жа Й. решава да се срещне с човек, който да сложи нейна снимка до тази на съпруга ѝ върху надгробния му камък. След това отива на църква, за да се изповяда преди Великден, и връща стола на съседа от първия етаж.Г-жа Й. решава да се сдобри с по-голямата си дъшеря Ана, която е бременна. Тя посещава Ана в супермаркета за първи път и се среща с приятеля ѝ, за да му обясни какво означава да си истински мъж.Г-жа Й. решава да си вземе обезщетението от банкрутиралата фабрика, в която е прекарала половината си живот. Тя си взема парите от застраховката живот и поправя грешка в името си в акта за раждане. Решила е да приключи всички лични и административни подробности и да се самоубие. Но ѝ трябва едно нещо – сертификат за това, че е работила през последните 20 години. В държава, в която се случват социални промени, подобен документ се получава много трудно. Защото да променяш живота си, е трудно. А да умреш – още по-трудно.Днес ще се проведе второто представление на световноизвестния мюзикъл \"Исус Христос - суперзвезда\" в зала 1 на НДК от 20:00 часа.Ако сте изморени от работната седмица и просто искате да дочакате голямото похапване с питие в ръка, можете да го направите в \"Терминал 1\", под музикалния съпровод на диджеите Martin Mihaylov e Uncle Billy.", "date": "2018.04.06", "title": "Препоръчваме ви: Филм на България, Сърбия и Македония - \"Реквием за г-жа Й\""}
{"url": "https://offnews.bg/bojni/konar-makgregar-se-zabarka-v-chudovishten-skandal-678211.html", "text": "Ирландската суперзвезда в смесените бойни изкуства Конър Макгрегър се забърка в невиждан скандал през изминалата вечер в Ню Йорк и в момента е обявен за издирване от местната полицията. Малко по-късно той сам се предаде на властите.Частният самолет на ирландеца също така е блокиран на летището, а самият Макгрегър няма право да напуска страната.Причината за всичко това е нападение над автобус на UFC, в който са пътували бойци на организацията, включително и Хабиб Нурмагомедов, с когото имат словесен конфликт в продължение на вече няколко години.Друга причина за тази агресия може да бъде факта, че вчера през деня президентът на UFC Дейна Уайт обяви, че титлата на ирландеца в лека категория ще бъде отнета, тъй като вече година и половина тя стои незащитена.Без съмнение допълнително масло в огъня наля и конфликтът отпреди няколко дни между Хабиб Нурмагомедов и спаринг партньорът на Макгрегър Артьом Лобов, който също е бил сред участниците в нападението на превозното средство.Вследствие вчерашният инцидент Лобов беше изваден от бойната карта за UFC 223, която ще се проведе тази събота в Ню Йорк (7-ми април).Макгрегър и група от около 20 човека са замеряли автобуса с обемисти предмети, а на видео се вижда как лично ирландецът хвърля предмет по автобуса и чупи един от прозорците на превозното средство, в следствие на което с прорезни рани по лицето и ръцете се оказва боецът в лека категория Майкъл Киеза.\"Не искам да имам нищо общо с Конър Макгрегър. Не мисля, че който и да било вече ще има интерес от него. Ясно е, че има вражда между Хабиб и Макгрегър, но нещата не трябва да се случват по този начин. Той просто трябва да излезе и да се бие с Хабиб в клетката, а не да напада автобус със бойци, на които им предстоят битки след няколко дни. Полицията ще се погрижи за него. Очаквам сам да се предаде. Знам, че няколко души ще подадат жалби срещу него\", коментира президентът на UFC Дейна Уайт.", "date": "2018.04.06", "title": "Конър Макгрегър се забърка в чудовищен скандал"}
{"url": "https://offnews.bg/sviat/kiurdi-nahluha-i-izpochupiha-sgradata-na-saveta-na-evropa-v-strasburg-678225.html", "text": "Около 30 кюрди нахлуха в сградата на Съвета на Европа и изпочупиха няколко прозореца, преди да бъдат изтикани от полицията, съобщаа турският вестник \"Хюриет\".Нападението е станало на 5 април, четвъртък.Кюрдите са носили плакати, с които са искали освобождаването на лидера на ПКК (Кюрдската работническа партия) Абдула Йоджалан, който от 1999 г. излежава присъда в затвора на остров Имралъ в Мраморно море.По време на нападението в сградата е имало около 600 души, които след атаката са преместени на по-горни етажи.", "date": "2018.04.06", "title": "Кюрди нахлуха и изпочупиха сградата на Съвета на Европа в Страсбург"}
{"url": "https://offnews.bg/drugi/alpinistat-atanas-skatov-zaminava-za-cho-oiu-i-everest-678215.html", "text": "Алпинистът Атанас Скатов заминава за Непал в опит да изкачи шестия по височина връх в света Чо Ою (8188 м).Осемхилядникът се намира на границата между Непал и Тибет и в превод от санскрит означава Тюркоазената планина. За пръв път е изкачен на 19 октомври 1954г. Намерението на Скатов е да го изкачи тозисолово и без употреба на изкуствен кислород.Чо Ою е разположен само на 20 км от Еверест и Скатов има намерение при благоприятно стечение на обстоятелствата да се опита да изкачи и него.\"Ще е грехота да съм под Еверест и да не го изкача. Това беше първия ми осемхилядник и любим мой връх. Да се намираш на покрива на света е невероятно чувство\", казва алпинистът.През 2017 г. Скатов успя да изкачи връх Лхотце(8516м) и връх Еверест (8848м) за 5 дни и 12 часа, както и дни след това да стане първият българин успял да завърши проекта за изкачване на седемте континентални първенци на планетата, известен като \"SEVEN SUMMITS\" с изкачването си на връх Денали в Северна Америка.В случай на успех връх Еверест ще бъде изкачен от алпиниста за трети път, след като вече го е качвал и по южния (от Непал) и по северния (от Тибет) му ръб. Различното в това изкачване ще е опитът му да го изкачи солово (без шерп) и без употреба на изкуствен кислород. След 6 -осемхилядника и опит в повече от 15 експедиции за 5 години се считам подготвен да качвам сам и без помощта на шерп и изкуствен кислород. Всяка година си поставям все по-високи цели, защото искам да изследвам границите на човешките възможности без консумация на животинска храна при екстремни условия. Аз започнах да се занимавам с алпинизъм едва преди 5 години и за разлика от колегите алпинисти с 15-20 годишен стаж и с режим на хранене, който включва обилна консумация на месо, не можех веднага да започна да катеря без кислород и шерп. Намирам се в много добра форма и съм готов за това предизвикателство\" - обясни решението си за поредното качване на връх Еверест Скатов.Ще го придружават група от 4 туристи, с които ще достигнат до базовия лагер на вр. Еверест. Изкачването на вр. Чо Ою е част от втория проект на Атанас Скатов за изкачване на 14-те осемхилядника без консумация на животинска храна, който той започна през есента на 2015 г. с изкачването на вр. Манаслу ( 8163).През 2016 г. успя да изкачи и върховете Анапурна (8091) и Макалу (8463), а миналата година добави към актива си и връх Лхотце (8516) и изкачи за втори път Еверест.Дни преди да замине Атанас Скатов представи пред софийската публика и тази на още 10 града в страната втората си книга \"Манаслу\" - част от поредицата \"Над 8000 метра\", от която до края на годината се очаква да излязат още 2 книги. В тях, придружени с богат снимков материал, алпинистът разказва за организацията и провеждането на експедициите си до осемхилядниците.", "date": "2018.04.06", "title": "Алпинистът Атанас Скатов заминава за Чо Ою и Еверест"}
{"url": "https://offnews.bg/temida/tcetcka-tcacheva-speshno-privika-nachalnitcite-na-zatvorite-678224.html", "text": "Министърът на правосъдието Цецка Цачева свика извънредно съвещание с участието на всички началници на затвори в страната и ръководството на Главна дирекция \"Изпълнение на наказанията\", съобщи пресцентърът на министерството на правосъдието.Срещата е насрочена за 10 април от 13 часа.На нея ще бъде обсъдено създалото се напрежение в системата на местата за лишаване от свобода.Късно снощи надзирател беше набит от затворник, докато го е конвоирал към затворническата болница.Във вторник пък двама рецидивисти избягаха от Централния софийски затвор.", "date": "2018.04.06", "title": "Цецка Цачева спешно привика началниците на затворите"}
{"url": "https://offnews.bg/na-tozi-den/6-april-turtcia-priznava-nezavisimostta-na-balgaria-678185.html", "text": "На този ден през 1909 г. Турция признава Независимостта на България с подписания в Цариград българо-турски протокол.Българо-турският протокол от 6 април 1909 година е споразумение, с което Османската империя признава независимостта на Царство България срещу материални компенсации и гаранции за правата на мюсюлманите на българска територия.Договорът е подписан в Цариград от Андрей Ляпчев и Рифат паша с посредничеството на съглашенските посланици. С подписа на турския външен министър са анулирани членовете на Берлинския договор, учредяващи Източна Румелия като турска провинция и натоварващи България с ежегоден трибут и пропорционален дял от османския държавен дълг.", "date": "2018.04.06", "title": "6 април - Турция признава Независимостта на България"}
