{"url": "https://offnews.bg/politika/fandakova-podgotviame-sistema-za-elektronni-razreshenia-za-stroezh-713544.html", "text": "„Разширяваме услугите, които гражданите и бизнесът могат да получат по електронен път. Системата за електронно издаване на разрешение за строеж вече се разработва. Това е още една мярка за повече публичност и контрол“. Това каза кандидатът за кмет на София Йорданка Фандъкова, издигната от коалиция ГЕРБ-СДС. По покана на кандидата за кмет на район „Връбница” Младен Младенов тя присъства на среща с представители на бизнеса. В срещата участваха и главният архитект на София Здравко Здравков и кандидатите за общински съветници Християн Петров и Владимир Данаилов.Целта ни е до края на годината да обвържем с имота издадените административни актове за незаконно строителство, за стартиране на строителство (Акт Образец 2) и акта за завършване на груб строеж (Акт Образец 14), уточни също арх.Здравко Здравков.„Това е начинът с конкретни действия да гарантираме публичност и контрол на работата на администрацията и да пресичаме опити за решаване на казуси с услуги под масата“, подчерта Фандъкова.Друга важна стъпка в работата е провеждането на електронни обществени поръчки. Йорданка Фандъкова съобщи пред бизнеса, че от ноември 2019г. Столичната община има готовност и всички обществени поръчки да се провеждат по електронен път, чрез единна електронна платформа. Централизирана електронна платформа е разработена от Агенцията по обществени поръчки и общината има готовност да започне работа.Бизнесът се интересува от развитието на пътната инфраструктура и свързаността на териториите. В отговор на въпроси Фандъкова представи проектите за развитие на транспортната инфраструктура в районите „Връбница“, „Люлин”, „Надежда”, „Нови Искър” и „Кремиковци”.\"Готов е проектът за изграждане на западната дъга на Околовръстния път. Предвиждаме строителство на Околовръстния път от бул. „България“ до „Люлин“. Първият етап е от бул. „България“ до бул. „Никола Петков“, който да можем да започнем през 2021 г. А вторият е от бул. „Никола Петков“ до „Люлин“. За цялото трасе Столична община е изготвила регулационни планове и проекти, като се довършват проектите за тунелите и естакадите на втория етап.„Аз не давам обещания, а поемам ангажименти на база свършена работа и подготовка“, подчерта Фандъкова.Други важни проекти за свързаността на западните и северни зони на София са изграждането на транспортните връзки с Околовръстния път. Има готовност за изграждане на пробива „Петър Дертлиев”, бул. „Рожен”, „Илиянско шосе”, разширението на „Ломско шосе”, „Обелско шосе” от бул.”Панчо Владигеров” до Околовръстен път.Предвижда се проучване за подготовка на проект за изграждането на локални платна по бул.”Европа”. За тях са необходими отчуждителни процедури, каза кандидатът за кмет на район „Връбница” Младен Младенов.Готов е и проектът за разширение на метрото с 1,9 км в западна посока - „Люлин”. Предвижда се удължаване на линия 1 под бул. „Царица Йоанна“ от метростанция „Люлин“ до Околовръстния път. Тук ще се изгражда и нов буферен паркинг, каза също Фандъкова.Заложена за изграждане е и междинна метростанция между станции „Сливница“ и „Обеля“.", "date": "2019.10.19", "title": "Фандъкова: Подготвяме система за електронни разрешения за строеж"}
{"url": "https://offnews.bg/sviat/ankara-obvini-kiurdite-v-narushenie-na-rezhima-na-prekratenia-ogan-713541.html", "text": "Турция обвини кюрдските формирования от Силите за народна защита в нарушение на 5-дневния режим на прекратяването на огъня, за което се договориха Вашингтон и Анкара.„За последните 36 часа терористите от ПКК и силите за народна защита реализираха 14 обстрела, 12 от които бяха извършени в района на Рас-ал-Айн, един при Тел-Абияд и един при Тел-Тамер“, се посочва в съобщение на министерството на отбраната на Турция.В полунощ на 18 октомври Турция прекрати за 5 дни своята военна операция „Извор на мира“ в североизточната част на Сирия. Споразумението за това бе постигнато в резултат на преговорите на турския президент Реджеп Ердоган с американската делегация, оглавена от вицепрезидента Майк Пенс.Главното условие на Анкара е кюрдските формирования да се изтеглят от турско-сирийската граница и да предадат тежките въоръжения.Вчера в свой доклад Amnesty International осъди турското настъпление в Сирия заради убийствата на мирни жители, предаде Радио Гласът на Америка /VoA - Voice of America/.„Турските въоръжени сили и подкрепяната от тях коалиция от въоръжени формирования демонстрираха позорно пренебрежение към живота на населението по време на настъплението в североизтока на Сирия“, се посочва в доклада.Според организацията са налице „сериозни нарушения и военни престъпления, в това число данни за убийства и незаконни нападения, в резултат на които загинаха и бяха ранени мирни граждани“.Докладът е базиран на показанията на 17 свидетели, сред които са медици и спасители, евакуирани лица, журналисти и служители в хуманитарни организации.Amnesty International съобщава, че са открити „шокиращи доказателства за нападения в жилищни райони, обстрели на домове, пекарни и училища, извършени от турската войска и съюзниците й“.Правозащитниците твърдят, че свидетелите са информирали за „ужасяващи подробности за хладнокръвното убийство на видната кюрдска жена-политик Хеврин Халаф от членове на протурската военна групировка Ахрар ал-Шаркия.", "date": "2019.10.19", "title": "Анкара обвини кюрдите в нарушение на режима на прекратения огън"}
{"url": "https://offnews.bg/politika/blokada-v-nesebar-obiski-v-partijni-ofisi-i-domove-na-kandidati-713540.html", "text": "Спецоперация на ГДБОП и специализираната прокуратура буквално блокира територията на община Несебър още в 7, 30 ч. Масовите претърсвания, обиски и започнали арести са с цел респект на търговците на гласове, съобщава „Флагман“.Според информация на изданието, през изтеклата седмица цената на един цигански глас е стигнала 300 лева и дори се е наложило тартори в селата Оризаре, Тънково, Кошарица и Гюльовца да връщат обратно взети вече накуп пари за по 150 лева на глас.Рекордната цена от 300 лева се достига за първи път. До този момент най-скъпо продаваните гласове са били отчетени през 2011 г. – до 200 лв.Прокурор е влязъл в къщата на досегашния кмет и отново кандидат Николай Димитров в новия квартал „Черно море“ в 7,30 ч. тази сутрин. Там претърсването продължи до 13,10 ч. Нищо обезпокоително не е намерено в семейното жилище на дългогодишния градоначалник. В момента той е спокоен, но уплашени са били съпругата му и децата.Домът на кандидата за кмет от „Движение 21” в Свети Влас Атанас Япаджиев обаче буквално е бил обърнат с краката нагоре, но без особени находки. Япаджиев е отказал всякакъв коментар и потеглил за Истанбул на планирано посещение по бизнес-дела, но тръгнал със закъснение заради акцията.Претърсен е домът и на Петър Хрусафов – кандидат за общински съветник от коалиция „БСП и ПК Тракия”. Търсят се списъци с избиратели и пари.Според свидетели, в село Оризаре от дома му тази сутрин е бил изведен досегашният кмет от ПП „МОРЕ” Неделчо Неделчев, който обаче не участва в изборите.„Това беше учудващо за всички ни, но току-що разбираме, че е бил изведен по бели гащи не за да го арестуват, а за да посочва къщи на заподозрени в изборна търговия”, е посочил свидетел пред „Флагман“.Двама души от ромски произход са арестувани в село Оризаре, но те били от тарторите в ниското стъпало, наричани Гунди и Наско.Дългогодишният кмет на община Несебър Николай Димитров, който управлява от 2007 г. и се явява на избори за 4-и мандат, е отказал да коментира картината в останалата част от общината – по домове, офиси и предизборни щабове на други кандидати за новата местна власт.„Спокоен съм, в дома ми не бяха намерени доказателства за извършено престъпление. Убеден съм, че някой опитва да ме злепостави със сигнали до МВР, които са безпочвени”, казва Николай Димитров пред изданието.Имотът му е бил претърсван от униформени часове наред, проверени са и най-малките кътчета от вътрешността и двора на къщата.Под обсада и в обиски са били и домовете на двама кандидати за общински съветници с дългогодишен стаж в местния парламент. Единият е Георги Георгиев, който е водач на листата на Коалиция „БСП и ПК Тракия“, другият е Константин Лефтеров, водач на листата на \"Движение 21\", което има и кандидат за кмет в Свети Влас – Атанас Япаджиев.КПП в посока Несебър е поставено още при кръговото движение на главния път при изхода на Поморие в посока Слънчев бряг, спират се луксозни автомобили и тече щателното им претърсване.Към момента РУ Несебър няма началник. Живко Даскалов, по информация на Флагман, очаква заповед за преназначаване в РУ Созопол, а приемникът му Коста Кирязов все още няма заповед за назначение.", "date": "2019.10.19", "title": "Блокада в Несебър, обиски в партийни офиси и домове на кандидати"}
{"url": "https://offnews.bg/tenis/mari-s-parvi-polufinal-sled-rolan-garos-2017-713530.html", "text": "Британецът Анди Мъри се пребори за успеха срещу румънеца Мариус Копил в четвъртфиналите на тенис турнира в Антверп и след 6:3, 6:7 (7), 6:4 достигна първия си полуфинал в ATP от 2017-та насам.За последно Мъри бе участник във финалната четворка на надпревара в Париж на Ролан Гарос, когато отстъпи на Стан Вавринка в пет сета. Британецът, който се завърна в тура след операция за смяна на тазобедрената става през януари, бе на път да постигне чист успех, но Копил показа решителност и вкара срещата в трети сет.След силно начало в откриващата част, Мъри дръпна с пробив и 3-1 във втория, преди да допусне спадане на концентрацията, сервирайки за мача при 5-3. Двойна грешка позволи на румънския му опонент да остане в двубоя и след дълъг гейм двамата навлязоха в решаваща трета част. Двамата бяха безгрешни до 4-4, но Копил се поддаде на напрежението и бе пробив в деветия гейм. Оттам трикратният шампион в турнирите от Шлема пое инициативата и с деветия си ас сложи точка на спора.„Нямам особено голям брой мачове през последните няколко години, така че когато наближи краят на двубоя, винаги е трудно да сервираш за победата. Изиграх лош гейм при 5:3 във втория сет и мисля, че след това той доби огромно самочувствие. Сервираше изключително добре.Той беше далеч по-агресивен в края на втория сет и по време на третия, но за щастие успях да стигна до пробив в заключителните мигове на срещата. Мачът беше труден и се радвам, че го доведох до щастлив край“, каза Мъри в интервю след края на четвъртфинала си.В спор за място на финала той ще играе с французина Юго Умбер, който отстрани след обрат Гуидо Пея след 5:7, 6:4, 6:4. В другия полуфинал в събота съперници са швейцарския ветеран Стан Вавринка и 18-годишния талант Яник Синер от Италия.", "date": "2019.10.19", "title": "Мъри с първи полуфинал след Ролан Гарос 2017"}
{"url": "https://offnews.bg/futbol/hvarliat-lavovete-na-treniora-na-lavchetata-713532.html", "text": "Александър Димитров почти сигурно ще смени напусналия Красимир Балъков начело на националния отбор, пише \"Тема спорт\".В момента той е селекционер на младежите и има опит в различни юношески гарнитури на \"лъвовете\". Очаква се спецът да заеме поста временно и да води Ивелин Попов и компания при домакинствата в контролата на Хаити на 13 или 14 ноември и на Чехия на 17 ноември.У нас Димитров е бил начело на Берое, където се провали, след това води и Локомотив Горна Оряховица. Под негово ръководство младежите нямат гол в последните си три мача.Най-големият му успех в треньорската кариера е през 2014 г., когато класира националите до 19 г. на европейско първенство в Унгария. Там отпаднахме в груповата фаза след поражения от бъдещия първенец Германия (0:3), Украйна (0:1) и Сърбия (0:1). Тогава беше избран за най-добър специалист в детско-юношеския спорт в България.През 2015 г. бившият халф беше начело на представителния ни тим до 17 г. на шампионата на Стария континент, който се проведе у нас. В група с Испания, Хърватия и Австрия, България спечели 1 точка след 1:1 с австрийците и завърши на последно място. В другите срещи паднахме с 0:2 от \"шахматистите\" и 1:2 от иберийците.", "date": "2019.10.19", "title": "Хвърлят \"лъвовете\" на треньора на \"лъвчетата\""}
{"url": "https://offnews.bg/ikonomika/ekspert-balgaria-ne-triabva-da-se-prisaediniava-kam-evrozonata-713543.html", "text": "България не трябва да се присъединява към еврозоната, заяви пред БНР проф. Кенет Рогоф - преподавател в Харвардския университет и бивш главен икономист на Международния валутен фонд (МВФ).Според Рогоф създаването на еврото е „най-голямата грешка в академичната история“.„Еврото беше създадено, защото много хора вярваха, че по този начин ще контролират инфлацията в Европа. Те сгрешиха! Възможността централната банка на всяка държава да води независима политика е много добра и работи навсякъде по света. Не бих препоръчал да въвеждате тази валута!“, каза той в интервю за предаването ни „Събота 150“ на програма „Хоризонт“.„Българската икономика се подобрява през последните години, но все още има какво да се направи, за да може страната да достигне средното жизнено равнище в еврозоната. Надявам се, че добрият развой ще продължи и в следващите години“, добави проф. Рогоф.Той предупреди, че МВФ няма достатъчно ресурс, за да посрещне нова финансова криза. Като главен икономист на фонда в периода 2001-2003 г. Рогоф редовно участва в срещите във Вашингтон, на които ръководителите на Световната банка и на Международния валутен фонд дискутират състоянието на глобалната икономика.По думите на новия управляващ директор на МВФ Кристалина Георгиева световната икономика се намира в „синхронно забавяне“. Сред топ приоритетите на българката са борбата с неравенството, крайната бедност и климатичните промени. Най-вероятно обаче Георгиева ще се изправи пред скептицизма на акционерите във фонда, а именно това не трябва да се случва, за да се осигури свеж ресурс за институцията, категоричен бе световноизвестният икономист, според когото най-важната задача на Георгиева е да върне доверието към фонда.Марта Младенова разговаря със световноизвестния икономист Кенет Рогоф в първото му интервю за БНР.- Проф. Рогоф, каква е оценката Ви за състоянието на глобалната икономика и колко голяма е опасността от рецесия?- Глобалната икономика е в най-слабото си състояние от 2008 г., когато беше голямата рецесия. Сега тя е доста уязвима и е възможно да има рецесия, макар и да не сме достигнали до този момент. По отношение на финансова криза в световен мащаб - мисля, че е малко вероятно да се случи. Разбира се, всички са много нервни по темата заради опита, който натрупахме от предишната криза. Принципно рецесията не е задължително да води до финансова криза. Но - кой знае?- Какви мерки трябва да бъдат взети, за да спрем „синхронното забавяне“ на икономиката, както го нарече Кристалина Георгиева?- Мисля, че няма никакво съмнение, че основният проблем е търговската война, водена от Тръмп - с Китай, с Европейския съюз и в известна степен с Мексико и Канада. Ако американският президент прекрати тази война, ще има много сериозен стимул за световната икономика. Това показват и изчисленията на Международния валутен фонд, според които една от основните причини за забавянето е именно в търговската война.Не става въпрос дори за незабавния ефект от митата, а за това, че никой не може да прогнозира какво ще се случи в бъдеще. Политиката стана непредвидима и бизнесът не знае какво да прави. Също така е честно да отбележим, че китайската икономика се забавя. Това не е само заради търговската война. 40 години икономическият ръст в Китай беше грандиозен и подпомагаше глобалния растеж. Донякъде заради икономическия цикъл, донякъде заради търговската война, растежът от 8-10% годишно вече е 6 %, а в следващите години ще се забави до може би 3 процента. Това ще бъде изцяло нов момент за световната икономика.- Притеснително ли е високото ниво на задлъжнялост в световен мащаб, а и при отделни държави?- Именно сега лихвите са толкова ниски, че е разумно да се задлъжнява повече, стига заемът да бъде използван ефективно. В същото време, когато лихвите започнат да се покачват, въпреки че никой не знае кога ще настъпи този момент, някои държави, особено с развиващи се икономики, ще станат уязвими.- Каква е ролята на централните банки?- Монетарната политика е наистина предизвикателство при тези ниски лихви. По този начин те вече не са инструмент за контрол върху инфлацията и ние го виждаме особено в Европа и Япония. Знаете, че там лихвите вече са отрицателни. Централните банки обаче се страхуват да ги понижат още, за да не предизвикат паника и масово теглене на пари кеш. Ето защо те прибягнаха до друг вид политика, която аз не бих нарекъл точно монетарна, а именно - количествените улеснения. Те започнаха да купуват правителствен и корпоративен дълг.Това компрометира независимостта на централните банки. Разбира се, няма нищо лошо в подобно действие, но това е сякаш да използваш сухопътната армия да управлява самолети, въпреки че военновъздушните сили се справят много по-добре с тази задача и дори имат много повече налични самолети. Казано по друг начин - правителствата имат много повече средства, за да стимулират икономиката чрез фискални мерки. Понякога обаче те са неприемливи от политическа гледна точка в отделните държави и не се прибягва до тях.- Прави впечатление, че Кристалина Георгиева поставя като основни приоритети пред Международния валутен фонд борбата с крайната бедност, неравенството и климатичните промени. Никой не би оспорил изключителната важност на тези въпроси, но това ли е основната мисия на фонда, който е призван да бъде кредитор?- Мисля, че това са проблеми, на които фондът трябва да обръща внимание, но те не могат да бъдат сред водещите в неговия собствен дневен ред, с изключение на въпроса - защо нищо не се променя. Международният валутен фонд трябва да оказва техническа помощ на страните, включително и за посочените теми като климата и бедността. В същото време споделям вашия скептицизъм, че фондът не е агенция за подпомагане. Това не е Световната банка.И ако тя (Кристалина Георгиева) смята да променя фонда по този начин, ще открие, че той всъщност не работи така. Фондът отдава ресурси, но и трябва да получава такива. Ако старите заеми не се връщат, няма да има пари за нови.- Също така докато тези проблеми се задълбочават, несигурността - расте, фондът може да загуби близо половината от своите ресурси през следващите години. Двустранните заеми и договорите за покупки ще изтекат до края на 2020 г, нали така?- МВФ е изключително разтревожен от факта, че няма достатъчно ресурси, а може да се наложи да се намеси. Следващата финансова криза може да бъде в Китай. Овладяването на криза в Азия би струвало много повече от тази в Европа. Освен това има временни споразумения със страни като Саудитска Арабия, но те ще изтекат. В същото време Съединените щати не възнамеряват да бъдат особено щедри.Мисля, че е трудно за фонда да намери повече ресурси, докато има мир. Разбира се, те могат да говорят за неравенство и климатични промени, но както казах - не са агенция за подпомагане и на дали някой ще им даде още пари. Ако се стигне до криза обаче, Съединените щати ще съжаляват, че не са мислили по друг начин.- Сега казусът с Аржентина е може би най-спешната задача пред фонда. Как виждате решението му?- МВФ е под голям натиск да бъде „мек“ с Аржентина. Причината е, че има определени обвързаности между президентите на Съединените щати и Аржентина. В по-широк план мисля, че всеки обвинява фонда заради наложени програми за лишения. Истината е, че програмите на фонда всъщност „облекчават“, а не налагат лишенията. Ситуацията с Гърция беше направо бедствена, защото фондът не беше достатъчно твърд. И то не само със страната, а и с останалите ѝ кредитори, които получиха всичките си пари.Това не трябва да се повтаря и с Аржентина. Фондът трябва да настоява част от кредиторите ѝ да отпишат дълга и да е сигурен, че там, където той влага пари, ще се изпълни програма за възстановяване. Какво се случи досега - парите, които фондът даде на Аржентина, не останаха в страната, а отидоха при хора, на които може би не трябваше да им се плаща.- В края на нашия разговор искам да ви попитам и за България. Какво мислите за нашата икономика?- Българската икономика се подобрява през последните години, но все още има какво да се направи, за да може страната да достигне средното жизнено равнище в еврозоната. Надявам се, че добрият развой ще продължи и в следващите години.- Трябва ли България да продължи да настоява да се присъедини към еврозоната?- Не трябва да се присъединявате към еврозоната. Европейският съюз е добро решение, но еврото беше най-голямата грешка в академичната история.Еврото беше създадено, защото много хора вярваха, че по този начин ще контролират инфлацията в Европа. Те сгрешиха. Възможността централата банка на всяка държава да води независима политика е много добра и работи навсякъде по света. Не бих препоръчал да въвеждате тази валута.", "date": "2019.10.19", "title": "Експерт: България не трябва да се присъединява към еврозоната"}
{"url": "https://offnews.bg/drugi/angel-rusev-ni-nosi-zlato-ot-evropejskoto-po-shtangi-za-mladezhi-713545.html", "text": "България спечели злато на Европейското първенство по вдигане на тежести за младежи до 20 г. Ангел Русев стана шампион в двубоя и грабна още два медала в кат. 55 кг – бронз в изхвърлянето и злато в изтласкването. Първенството в румънската столица е квалификация за Oлимпийските игри в Токио следващото лято.В изхвърлянето българинът направи три перфектни опита: на 99, на 105 и на 107 кг, като с това си осигури бронза на 3 кг от румънеца Лука и на 4 от арменеца Мхитарян. В изтласкването Русев започна с успех от 132 кг, след това добави нови 4 кг, с които събра шампионския си двубой 243 кг. Вече осигурил си златото, в последния опит Ангел сложи нови 11 кг на щангата и опита без успех да подобри световния рекорд със 147 кг.Русев е щангист № 1 на България за 2018 г., той е от русенската школа с треньори Кръстина и Радослав Атанасови. Миналата година стана европейски шампион до 17 г., а при мъжете се нареди пети на континенталното първенство и шести на световното в Ашхабад, където подобри пет световни рекорда.Също при 20-годишните Надежда Мей-Нгуен се класира на еврошамипоната в Букурещ пета в кат. 49 кг с двубой 159 кг (68 и 81), а при най-леките в кат. 45 кг Стиляна Маринова остана шеста с 131 кг (58 и 73).Утре на европейското в румънската столица нямаме представители, а в понеделник на подиума излизат при 20-годишните в кат. 67 кг Валентин Генчев и европейският вицешампион за мъже от миналата година Стилян Гроздев.", "date": "2019.10.19", "title": "Ангел Русев ни носи злато от европейското по щанги за младежи"}
{"url": "https://offnews.bg/futbol/bodurov-razkri-podrobnosti-za-atakata-na-fenove-na-levski-sreshtu-nego-713549.html", "text": "Защитникът на ЦСКА Николай Бодуров призна, че е бил нападнат от група фенове на Левски преди европейската квалификация между България и Англия, загубена от \"лъвовете\" с 0:6.Ето какво сподели бранителят за инцидента пред страницата \"CSKAONLY\":\"Искам да успокоя феновете. Аз съм напълно здрав. Към колата полетяха няколко плюнки и бутилки, но нищо повече. Няма счупено.Благодарение на полицията всичко бе предотвратено без сериозно последици\", заяви Бодуров.", "date": "2019.10.19", "title": "Бодуров разкри подробности за атаката на фенове на Левски срещу него"}
{"url": "https://offnews.bg/sviat/zoran-zaev-prizova-za-predsrochni-izbori-i-ne-podade-ostavka-713542.html", "text": "Премиерът на Северна Македония Зоран Заев призова днес за предсрочни избори, след като Европейският съюз отказа да започне преговори за членството на Скопие в общността, което бе ключова цел на неговата администрация, предаде АФП, цитирана от БНР.„Това е, което предлагам: организиране на бързи предсрочни избори, на които вие, гражданите, да вземете решение за пътя, по който ще поемем. Това ще предложа утре на президента“, каза Заев в телевизионно обръщение.„Ние не се предаваме. Ще се борим храбро, ще направим страната си европейска. Ние сме жертви на историческа грешка на ЕС“, отбеляза премиерът, повтаряйки думите на председателя на ЕК Жан-Клод Юнкер.„Аз съм разочарован и гневен и знам, че всички наши съграждани се чувстват така“, допълни той.Обръщението идва след консултациите, които вчера Заев проведе на различни нива. По неофициална информация премиерът на Северна Македония обмислял дори подаване на оставка.Бившият посланик на България в Скопие и сега съпредседател на съвместната комисия със Северна Македония по историческите и образователни въпроси Ангел Димитров прогнозира по-рано днес, че няма да се стигне до оставка на Заев и до предсрочни избори.„Проблемът обаче, който стои малко встрани, но е важен, е икономическото състояние на страната, защото гражданите там се вълнуват от тези големи проблеми за външнополитическата посока, в която се движи страната. Но много повече се вълнуват като че ли от това, което получават и това, което осигурява ежедневието им“, каза той пред БНР.Според проф. Ангел Димитров вътрешното политическо напрежение в Северна Македония ще нараства.„Смятам, че опозицията ще използва абсолютно всички възможни средства, за да засилва вътрешното напрежение. Не изключвам да има напрежение и в самата управляваща партия. Нашата млада съседка Република Северна Македония влиза в един период на засилено вътрешно напрежение“, добави той в предаването „Събота 150“ на програма „Хоризонт“.", "date": "2019.10.19", "title": "Зоран Заев призова за предсрочни избори и не подаде оставка"}
{"url": "https://offnews.bg/sviat/fiasko-za-dzhonsan-britanskiat-parlament-glasuva-za-otlagane-na-brekz-713551.html", "text": "Камарата на общините в британския парламент прие поправка за отлагане на изхода на Великобритания от ЕС с 3 месеца, но премиерът Борис Джонсън все още държи на датата 31 октомври, предаде Би Би Си /BBC/.Поправката бе внесена за гласуване от Оливър Летуин с искането за отлагане на излизането на Кралството от ЕС, независимо дали Лондон и Брюксел ще успеят да съгласуват условията за Брекзита. Предложението му бе подкрепено от 322 депутати, против бяха 306.След обявяването на резултатите от вота почти всички представители на Консервативната партия напуснаха залата на заседанието на Камарата на общините.Според приетата поправка, след като до 19 октомври Джонсън не успя да постигне одобрението на парламента за споразумението с ЕС за напускането, той е длъжен днес до 23 ч. британско време /1 ч. българско време/ да поиска от ЕС отсрочка за Брекзита до 31 януари 2020 г.След обявяването на резултата премиерът Джонсън заяви, че възможността да се получи пълноценно гласуване е изпусната. Той добави, че депутатите, подкрепящи поправката на Летуин, не го плашат и не го смущават, и че няма да води преговори с ЕС за отлагането на Брекзит. Според него през следващата седмица правителството ще представи проектозакон, необходим за напускането на ЕС.Лидерът на лейбъристите Джереми Корбин изрази задоволство от вота и подчерта, че премиерът е длъжен да спазва закона, и да поиска от ЕС отсрочка. Лидерът на Шотландската национална партия Иън Блекфорд заяви, че ако Джонсън не поиска отлагането от ЕС, го очаква съд.Обсъжданията по новата сделка за Брекзит в Камарата на общините продължи около 5 часа. Гласуване на самата сделка няма. Депутатите ще очакват през новата седмица законопроекта на правителството за условията на споразумението, което също ще бъде внесено за гласуване.В социалните мрежи се появиха видеозаписи, от които се вижда радостта на британците по повод приетата отсрочка. Според българи в Лондон 1 милион души са излезли днес по улиците, развявайки сините флагове със звездите на ЕС.Припомняме, че референдумът за излизането на Великобритания от ЕС се състоя през 2016 г., 51, 9% подкрепиха това. Тогавашният премиер Дейвид Камерън подаде оставка. Заменилата го Тереза Мей постигна споразумение с ЕС за Брекзит, но сделката й не получи одобрението на парламента. Тази пролет тя също подаде оставка. На 18 октомври наследникът й на поста Борис Джонсън съобщи, че е успял да постигне ново споразумение с ЕС.", "date": "2019.10.19", "title": "Фиаско за Джонсън, британският парламент гласува за отлагане на Брекзит"}
{"url": "https://offnews.bg/futbol/zlatan-ibrahimovich-zagovori-za-zavrashtane-v-seria-a-713550.html", "text": "Нападателят на Лос Анджелис Галакси - Златан Ибрахимович, е готов да се завърне в италианската Серия А, но само в отбор с големи амбиции. Италианското първенство си върна в последните години позагубения блясък, а катализатор за тази промяна стана трансфера на Кристиано Роналдо в Ювентус.Шведският таран е играл преди години и за трите гранда на Апенините - Ювентус, Интер и Милан.\"На 38 години съм и все още имам ентусиазъм на дете и желание да побеждавам. Още не мисля за бъдещето, ще го обсъдим с цялото семейство. Трябва ми предизвикателство, което да поддържа огъня вътре в мен, независимо дали тук или на друго място.Италия е мой втори дом. Ще изслушам всички предложения, но искам отбор с високи цели. Искам да се боря за скудетото. Все още мога да решавам изхода от мачовете. Не съм животно от зоопарка, което да показват пред хората.Все още мога да вкарвам по 20 гола в Серия А\", коментира Златан Ибрахимович, цитиран от Гадзета дело спорт\".", "date": "2019.10.19", "title": "Златан Ибрахимович заговори за завръщане в Серия А"}
{"url": "https://offnews.bg/zdrave-i-krasota/kakav-da-bade-parfiumat-prez-studenite-mesetci-713602.html", "text": "Есента е тук! С малко съжаление и носталгия казахме довиждане на лятото, но с пълни сили посрещаме свежестта на новия сезон. Топли, меки дрешки, отпочинали и заредени с нови сили се настройваме на малко по-лежерен режим. Чакаме с нетърпение да заредим гардероба с последните модни тенденции. Подхранваме изтощените от слънцето кожа и коса, но как стои въпросът с любимите ?Трябва ни промяна. Неизбежно се налага да се съобразим със смяната на сезоните. Това само по себе си е нещо хубаво. Разнообразието е движещата сила в живота. Дори и да го правим при нужда, резултатите ни вдъхновяват за още. Силни ароматиАко през горещите месеци сте залагали на леки, въздушни и ефирни аромати, студеното време изисква по-задълбочено отношение. Нежният парфюм ще се изгуби и няма да остави желаната следа след себе си. Наложително е да изберете по-дълбоки и наситени аромати, които да ви отличат в тълпата. Повлияни от вашето настроение, те ще отразят индивидуалността на човека, който ги използва. Впечатляващ съставЗаложете на аромати, съдържащи в себе си някои от следните емблематични нотки, които ще активират и стоплят сетивата ви през студените дни. Основните акорди на ароматите са най – силната им част. Тях ги усещаме особено отчетливо през зимата. Няма да сбъркате ако заложите на дървесна основа, шоколадови или мускусни нотки, пачули и други силни ароматични подправки.Незабавно ще усетите затоплящо чувство, ако във вашия парфюм се съдържат някои от изкусителните съставки, като джинджифил, канела, смърч или ванилия. Това не означава да ухаете на коледна бисквитка. Основните аромати могат да включват в себе си някоя от горепосочените подправки, но те са смесени с много други и само най – чувствителните носове могат да ги отделят от цялостната композиция. Все пак те ще оставят следа след себе си, създавайки нужната нагласа и настроение. Пикантните аромати през зимата гарантирано ще повишат настроението ви.ИндивидуалностВажно е да следвате тенденциите, съобразявайки с тях избора си. Но все пак основното, което трябва да ви води, е вашият вкус и индивидуалност. Ароматът трябва да ви подхожда, да ви харесва и да се чувствате добре с него. Ако всеки път, когато го помиришете сте връхлетени от положителни емоции и приповдигнати чувства на задоволство, значи сте уцелили в десетката.Въпреки това не залагайте на тоалетните води. Парфюмът е много добро решение. В студа ще запазите много дълго неговите дълготрайни нотки. Ако искате да го усещате през целия ден, напръскайте шала или ръкавиците си. Така ще удължите аромата му.", "date": "2019.10.19", "title": "Какъв да бъде парфюмът през студените месеци"}
{"url": "https://offnews.bg/sviat/merkel-i-putin-obsadiha-sreshta-na-normandskata-chetvorka-i-situatciat-713552.html", "text": "Руският президент Владимир Путин и германският канцлер Ангела Меркел разговаряха днес по телефона и обсъдиха възможна лидерска среща на „Нормандската четворка“, съобщи пресслужбата на Кремъл.Инициативата за разговора е на Меркел, уточнява РИА Новости. „Колкото до възможното провеждане на поредната лидерска среща, тя трябва да бъде задълбочено подготвена и да приключи с конкретни резултати“, се посочва в съобщението. Работата за срещата на „четворката“ ще бъде продължена от помощниците на лидерите и ръководствата на външнополитическите ведомства.Отбелязано е, че Меркел и Путин са потвърдили важността на безусловното изпълнение на условията от Комплекса мерки от Минск и договореностите, достигнати в хода на срещите в „нормандския формат“.На първо място това се отнася до привеждането в изпълнение на „формулата на Щайнмайер“ в украинското законодателство, както и до разделението на силите и средствата на съгласуваните участъци по линията на границите при населените места Золотое и Петровское /Луганска и Донецка области, бел.ред./.В хода на разговора е отбелязано, че Киев под различни предлози отказва да изтегли военната си техника от граничната линия в Донбас.Меркел и Путин са обсъдили и ситуацията в Сирия. Те са коментирали важността на развитието на процеса на урегулирането в арабската република, в това число и свикването на първото заседание на конституционния комитет.Според съобщение на германския министерски съвет Путин и Меркел са говорили и за ситуацията в Либия, и за продължаващите преговори за транзита на газ през Украйна.По-рано посланикът на Франция в Русия Силви-Анес Берман заяви, че срещата на държавните лидери от „нормандския формат“ може да се състои в близко време, евентуално през ноември.Т.нар. „нормандски формат“ на преговорите за Украйна съществува от юни 2014 г. Тогава в хода на тържества по повод 70 г. от Нормандския десант лидерите на Русия, Украйна, Франция и Германия за пръв път обсъдиха урегулирането на конфликта в Донбас. След това се състояха редица телефонни разговори и срещи на високо равнище, както и контакти на външните министри.", "date": "2019.10.19", "title": "Меркел и Путин обсъдиха среща на Нормандската четворка и ситуацията в Сирия"}
{"url": "https://offnews.bg/zdrave-i-krasota/chetiri-zadalzhitelni-priznaka-na-komfortnite-bebeshki-kolichki-713604.html", "text": "Да избираш сред множеството предложения бебешки колички, може да се окаже истинско предизвикателство.Семействата, които очакват дете, не подозират, че изборът на  е огромен, докато не тръгнат на обиколка по магазините. Тогава се сблъскват с какви ли не модели, оферти и примамливи консултации, че се чувстват тотално объркани относно това, което трябва да закупят. Оказва се, че количката няма само естетическа функция, тя е нещо много повече – все пак осигурява комфорт за новороденото.Да, разбира се, че цветът и визията имат значение, но те не са най-същественият детайл, който да ви даде правилен ориентир при тази инвестиция. Младата майка тепърва ще се сблъска с неработещите асансьори, с неравностите на пътя, с тесните тротоари, често недостъпните подлези и какви ли не предизвикателства.От тази гледна точка бебешката количка трябва да отговаря на някои задължителни изисквания. Ето и какви са те:Тежест, която не се усещаСъвременният дизайн определено е във ваша полза, тъй като производителите се стремят да създават все по-леки колички. Понякога ще се налага да преодолявате сериозни препятствия и тогава ще оцените този вид предимство. Проблемът с по-тежките возила става особено осезаем, когато бебето започне да расте и да качва повечко килограми.По-големи гумиАко искаме да си гарантираме проходимост и маневреност, по-големите гуми определено са за предпочитане. Могат да са и среден размер, но най-малките в никакъв случай не са толкова удобни. Негостоприемните терени и дупките по улиците са част от родната действителност и те трудно могат да бъдат избегнати, колкото и да гледаме положително. Тествайте количката още в магазина, за да усетите разликите между моделите с по-малки и по-големи гуми. Не пропускайте да я проверите и как се държи, когато е повдигната само на двете си задни колела.Пълно легнало положениеТова е характеристика на коша, която е задължителна за мъничетата. Така ще им осигурите правилна стойка на гръбчето при спане и пълноценна почивка по време на разходка. Кошът също така трябва да е достатъчно широк, за да позволява и на по-едрите бебета да се чувстват удобно, имайки предвид, че през зимата те са по-облечени и завити с плътни одеялца.Завъртане на кошаФункция, която ще е удачна не само за бебето, но и за вас самите. Когато то е малко, с радост приема за нормално да вижда единствено вашите лица. Не след дълго обаче този факт се променя. Детето вече иска да контактува с околния свят, да наблюдава какво се случва с другите хора, да изучава света, който е способен да го удивлява непрекъснато. Ето защо кошът на количката трябва да има вариант за завъртане.", "date": "2019.10.19", "title": "Четири задължителни признака на комфортните бебешки колички"}
{"url": "https://offnews.bg/sviat/avaria-v-zlatna-mina-v-rusia-15-zaginaha-ima-izcheznali-713553.html", "text": "Дига на технологичния водоем в златодобивната мина в района на село в Красноярска област се срина, лавината от глина, камъни и мръсотия достигна 4-5 метра височина и потопи две работнически общежития, предадоха руските агенции.Загиналите са 15 души, други 14 са пострадалите, 6-има остават в неизвестност. Понеделник ще бъде ден на траур в цялата област.Дигата е собственост на холдинга Сибзолото, той ще трябва да заплати около 25 млн.рубли за компенсации на близките на загиналите.Губернаторът на Красноярска област Александър Усс посочва нарушенията на строителните технологии и климатичните условия като възможни причини за тежкия инцидент. Повредената дига е била изградена с маса нередности и не е регистрирана в Ростехнадзор.От министерството на извънредните ситуации съобщават, че и временните общежития за работниците, разрушени при пробива на дигата, също са построени с редица нарушения. Регионалният следствен комитет е образувал наказателно дело за нарушаване на правилата за безопасност в работни условия, довело по невнимание до смъртта на повече от двама души.За ликвидирането на последствията от аварията и за издирването на изчезналите са ангажирани 300 души, 6 хеликоптера и няколко малки плавателни съдове.Въведено е извънредно положение. Президентът Путин е разпоредил на пострадалите да бъде оказана необходимата помощ.", "date": "2019.10.19", "title": "Авария в златна мина в Русия, 15 загинаха, има изчезнали"}
{"url": "https://offnews.bg/politika/predi-zimata-remontirat-malki-uchastatci-ot-tretoklasni-patishta-713548.html", "text": "Започва ремонтът на 4-километров участък от третокласния път Мездра – Роман в отсечката между Мездра и село Горна Кремена, а напролет ще бъде готова и част от пътя Софрониево - Бутан, съобщиха от МРРБ.Това стана ясно при инспекция на част от републиканската пътна мрежа във Врачанска област, която направи днес министърът на регионалното развитие и благоустройството Петя Аврамова. В проверката се включиха и управителят на фирмата-изпълнител \"Пътинженеринг-М\" Тони Петров, директорът на ОПУ Враца Веселин Николов, техническият ръководител на обекта и служители на областното пътно управление, отговарящи за района.За ремонта на този участък са осигурени над 2.8 млн.лв. по програмата за текущ ремонт и поддържане от бюджета на АПИ. Предвижда се изпълнение на изцяло нова конструкция на пътното тяло, изграждане на банкети, канавки, както и дренажна система.До началото на зимния сезон се очаква ремонтът на участъка да бъде изцяло приключен, обещаха от строителната фирма.„За ремонтните дейности на 27,6 км от третокласния път Мездра – Роман има изготвен технологичен проект, който е одобрен\", обясни регионалният министър и допълни, че индикативната стойност на ремонтните дейности е 16 млн. лв.Срокът за изпълнение е до края на следващата година.До края на април следващата година ще приключи ремонта на част от пътя Софрониево – Бутан, стана ясно при днешната проверка на министър Аврамова.В момента се извършват превантивни ремонтни дейности на 6,3 км от третокласния път, които стартираха още през месец май тази година. За тях са осигурени почти 660 хил. лв. от бюджета на Агенция „Пътна инфраструктура\". В рамките на ремонтните дейности се предвижда изсичане на храсти и млада гора в обхвата на републиканския път, изпълнение на отводнителни мероприятия, частични ремонти на пътната настилка. Ремонт се прави и на мостовото съоръжение над река Огоста, което е строено 1966-та година. Ще бъдат подменени дилатационни фуги на моста, тротоарни конзоли и парапет за пешеходци.Ремонтът на моста трябва да приключи преди зимния сезон, увериха от фирмата – изпълнител.Временно, поради повреда на основна строителна машина работата е била спряна, но повредата е отстранена и ремонтните дейности на пътя продължават.", "date": "2019.10.19", "title": "Преди зимата: Ремонтират малки участъци от третокласни пътища"}
{"url": "https://offnews.bg/futbol/tcska-uvazhi-praznika-na-voennia-parashutist-713521.html", "text": "Ръководството на ЦСКА уважи празника на военния парашутист. Легендите Димитър Пенев и Пламен Марков, както и финансовият директор Трифон Попов, присъстваха на тържествен военен ритуал вчера и поднесоха почетен венец пред паметната плоча на загиналите парашутисти на площад \"Народно събрание\".Те бяха поканени лично от бригаден генерал Явор Матеев, който ръководи Командването на силите за специални операции на Българската армия.По този начин за пореден път ЦСКА и военните от Специалните сили демонстрираха уважение помежду си. Парашутистите бяха част от празненствата по случай 70-годишния юбилей на клуба, а няколко пъти футболистите бяха гости на поделението в Пловдив.През месец юни десетки военни от Специалните сили дариха безвъзмездно кръв и подкрепиха каузата на ЦСКА и ВМА \"Дари кръв, спаси живот!\".", "date": "2019.10.19", "title": "ЦСКА уважи празника на военния парашутист"}
{"url": "https://offnews.bg/lajfstajl/nuzhdaem-li-se-ot-videonabliudenie-na-detskite-ploshtadki-713605.html", "text": "За щастие на малки и големи в много от градовете са изградени редица увеселителни площадки и центрове. Особено привилегировани са майките на мъниците, които няма нужда да се чудят къде да разхождат децата в хубавото време. Активността и игрите носят неограничени предимства на подрастващите и не бива да се пропускат във всеки един удобен случай. До колко са обезопасени и защитени обаче децата при посещаването на обособените за игра места?Кой пази децата?За тях едва ли е от първа необходимост да бъдат наблюдавани от камери. Докато мама бди за безопасността на детето, камерата не може да бъде от полза освен в някои спорни моменти. Майките и детегледачките са единствените хора, които могат да реагират навреме и адекватно. Малките деца се нуждаят от непрекъснато внимание. Дори и когато са под пряк надзор, не винаги може да се реагира адекватно. Те са толкова бързи, че могат да изненадат и най–бдителните с мигновени движения, смяна на посоката или каква да е лудория. А до движещи се люлки или други увеселителни съоръжения, това може да бъде опасно.За какво могат да послужат ?Те са по скоро превантивна мярка срещу вандалски прояви и непристойно поведение от страна на големи деца или възрастни хора. Някои стигат твърде далеч в хулиганските прояви и под въздействието на различни вещества не се притесняват, че действията им могат да бъдат заснети. Все пак в тези моменти, камерите могат да представят нужния материал пред правоимащите органи. Те са предпазно средство и що се отнася до бързата ответна реакция при нужда.Къде другаде могат да са от полза?Навсякъде! Тяхното приложение вече е толкова широко застъпено, че почти няма област, в която да не се прилагат. Лесната им инсталация и употреба ги пригодиха за масова употреба. Всеки човек може да намери полза за себе си и в своята ежедневна дейност, която да му предоставят камерите за видеонаблюдение.До скоро беше прието, че само крупният бизнес или производствените компании налагат използването им. Сега това не е така. Най–просто действие стана дори наблюдението на детската стая, когато предоставяме свобода на наследниците си. Възрастни хора, обслужващ персонал или домашни любимци…употребата им просто няма ограничения. Веднъж свикнали на удобството, което предлагат, трудно ще се откажете от използването им.Наблюдението от всяка точка на света в реално време ги правят много удобни и функционални. При това няма нужда непрекъснато да се използва записващо устройство. Е, не останаха „против“, след всичките „за“ в подкрепа на тях. Оказва се, че можем само да се облагодетелстваме от умните устройства.", "date": "2019.10.19", "title": "Нуждаем ли се от видеонаблюдение на детските площадки"}
{"url": "https://offnews.bg/lajfstajl/kak-da-se-grizhim-za-domashnite-liubimtci-713606.html", "text": "За голяма част от хората животът без домашен любимец би бил немислим. Човечеството още от минали епохи е водило е прекарвало дните си заедно с четириногите приятели. Те възпитават в децата усет и грижа към близко същество, а често дори ни подкрепят в тежки моменти. Жизнерадостният и безгрижен нрав на животинките ни карат да гледаме на проблемите с други очи. Те лекуват депресии и предизвикват радост у потиснатите личности. Съжителството обаче със симпатичните представители на животинското царство води редица рискове със себе си.Какво трябва да се направи, за да водим безопасен и здравословен живот заедно с нашите неразделни приятели?Обезпаразитяване“Неприятните  не ходят по хората” - чували сте го, нали?! От части това е вярно, но истината е, че дори и да не се завъждат върху човешкия организъм, те могат да нанесат множество ухапвания, които са неприятни и вредни сами по себе си. Препаратите против досадните кръвопийци са задължителни, дори и да отглеждате животинка на двора. И да не е у дома, пак може да пострадате от вредителите. Страданията на животното от неприятните ухапвания също не е за пренебрегване. Съществуват изключително ефикасни препарати, които чрез периодично нанасяне ще ви отърват от проблема. Домашна обстановкаНе се залъгвайте, че ако не поставите пухкави настилки и меки килими, бълхите ще стоят дистанцирани. Дори и на гладки дървени плоскости те могат да се разпространяват. Веднъж започнали да се размножават, изтребването им е доста трудно. В тези случаи за сигурни и окончателни резултати може да се наложи да прибегнете към фирмите, специализирали се в борбата с вредителите. Изчистването трябва да е изцяло и поголовно. Частичното решение на проблема гарантира завъждането им отново. Веднъж плъзнали, могат да се настанят в чаршафите и дрехите ви. Много лесно и бързо ще направят живота ви немислим. Параноята, която съпровожда подобни състояния, е много трудна за преодоляване. Вземете бързи и сигурни мерки. Ще оцените резултатите подобаващо. ВаксинацииСъс самото взимане на домашно животно задължителна стъпка в опазване на здравето на вашето семейство е ваксинацията му. Ветеринарите ще ви дадат точна и ясна схема на поставянето на ваксините, които ще улеснят ежедневието ви. Това осигурява здрав живот на любимците и предпазва хората от някои опасни инфекции. Обучение и възпитаниеКакто и при малките деца, приучването към някои навици и въвеждането на ред изискват строга последователност. Бъдете неотстъпчиви. В последствие ще се радвате на постигнатите резултати. Всеки трябва да си знае мястото. Ако позволите на сладкото същество да проявява своеволия от ранна възраст, няма да го промените, когато порасне. Щастливо съжителствоНаред с всички грижи, радостта и емоциите, които ще ви носят, домашните любимци си струват усилията. Те ще изпълнят живота ви със съвсем други ценности. Невинно същество, което разчита на вас и вие сте всичко за него. Знае много добре как по първичен начин да изрази признателността и любовта си. ", "date": "2019.10.19", "title": "Как да се грижим за домашните любимци"}
{"url": "https://offnews.bg/futbol/dokument-za-zapor-na-smetki-na-levski-se-poiavi-v-mrezhata-713531.html", "text": "Сметките на Левски са запорирани, след като клубът не е изплатил в срок договорените с НАП суми по свои задължения.Това става ясно от документ, който е станал публично достояние в социалните мрежи.„Сините“ дължат на Националната агенция за приходите сумата от 5 472 210.48 лева.Документът е с дата 17 октомври.Преди време срещу Левски бяха заведени три дела за обявяване на клуба в несъстоятелност в последните години, които след това бяха спрени от съда.Информацията беше съобщена първо от сайта Топспорт, а след това тиражирана и от останалите водещи спортни медии.", "date": "2019.10.19", "title": "Документ за запор на сметки на Левски се появи в мрежата"}
{"url": "https://offnews.bg/futbol/rakovodstvoto-na-levski-s-ofitcialna-pozitcia-za-zapora-na-smetkite-713547.html", "text": "Ръководството на Левски излезе с официална позиция относно новината от днес, че сметките на клуба са запорирани. Новината бе публикувана от повечето медии, които се позовават на документ, който се е появил в социалните мрежи.Ето и пълната декларация на \"сините\":Левскари,Акцията “Нито ден без спекулация” продължава. Обикновено не им обръщаме внимание, защото идват от медии без значима аудитория и с ясен подател. Днешната пак е от такава \"медия\", обаче е сериозна, защото засяга финансовото състояние на ПФК Левски АД, а това е чувствителна тема за всички нас заради положението, в което бяхме преди по-малко от година. Сега по същество:Сметките на ПФК Левски са запорирани от януари 2017 г. От този момент оперативната дейност на клуба заради големите задължения се осъществява през сметка на дъщерно дружество.Въпросният запор, който се разпространява в интернет, е на сметки, които ПФК Левски откри само преди седмица с една-единствена цел – да предостави на своите привърженици несъществуващата досега възможност да платят с кредитна карта при покупка на клубни артикули в онлайн магазина ни.И сега най-важното: Още през февруари сме постигнали договореност с НАП за натрупаните задължения и тяхното разсрочване, като споразумението се обслужва редовно и в срок от ПФК Левски. Това е лесно проверимо.Запорирането на новооткритите сметки е част от процедура, която е задължителна по закон, но по никакъв начин няма да навреди на клуба. Дори напротив – на базата на това, че е коректен платец към държавата, Левски е съвсем близо до това запорът върху сметките му да бъде вдигнат и за първи път от три години да започне да оперира пълноценно.Останалото са спекулации, примесени с известна неграмотност, като евтин опит да се дестабилизира клубът. Естествено, неуспешен.", "date": "2019.10.19", "title": "Ръководството на Левски с официална позиция за запора на сметките"}
{"url": "https://offnews.bg/futbol/v-levski-otrichat-za-problemi-s-nap-713533.html", "text": "От Левски категорично отрекоха пред сайта dsport.bg, че имат проблеми с НАП. Подобна информация започна да циркулира в социалните мрежи в съботната сутрин.Фактори, които са запознати с делата на клуба заявиха, че Левски изплаща своите задължения към НАП по изготвения план и споразумение.\"Сините\" имат запор на свои сметки още от предишното ръководство, а това е причината да оперират с други сметки.Въпросната сметка, за която се пише в последните часове е с незначителна сума в нея, които са от закупуването на фенартикули. На практика тези пари се трупат във въпросната сметка.Ръководителите на Левски са категорични, че феновете на отбора не бива да се притесняват и гарантират, че изплащат в срок всички задължения, които Левски е натрупал през последните години.Доказателства за подобреното финансово здраве на Левски са направата на нови терени и изплащането в срок на заплати и премии в тима от стадион \"Георги Аспарухов\".", "date": "2019.10.19", "title": "В Левски отричат за проблеми с НАП"}
{"url": "https://offnews.bg/futbol/futbolist-na-tcska-chaka-nova-povikvatelna-ot-nigeria-713523.html", "text": "Крилото на ЦСКА Вив Соломон-Отабор отново ще получи повиквателна за националния отбор на Нигерия. Такива уверения е получил играчът на \"червените\" от селекционера Гернот Рор.\"Беше хубав опит и сбъдната мечта за мен да тренирам с отбора. С някои от момчетата се познаваме от Лондон. Имаме страхотен отбор и много добър мениджър.Той остана много доволен от мен на тренировките и ме посъветва да продължавам да работя здраво. Остана впечатлен от мен и ми каза, че при следваща възможност отново ще ми даде шанс\", заяви Отабор пред местни медии.", "date": "2019.10.19", "title": "Футболист на ЦСКА чака нова повиквателна от Нигерия"}
{"url": "https://offnews.bg/zdrave/dotc-d-r-vasil-karakostov-savremennata-hirurgia-pozvoliava-da-si-sat-713500.html", "text": "Доц. Каракостов, в последните години непрекъснато се говори за иновативна медицина, неотдавна имахте конференция, на която коментирахте нови методи на лечение в неврохирургията. Къде е пациентът в този преход към модерни технологии и практики?В нормалния свят пациентът е в центъра на усилията на специалистите. Ако резултатът, който постигаме тук, е трайно добър, и без да рекламираме целенасочено това, което правим, той ще сподели с други, че е доволен от оказаната медицинска помощ и на принципа на снежната топка информацията ще стигне до голям кръг хора. Всеки пациент означава много за нас.В последните 5 години в клиниката има трайна тенденция местата да са по-малко от желаещите да се възползват пациенти, не поради наше нежелание, а защото възможностите са такива. В този смисъл това е едно обективно доказателство, че качествената медицинска помощ, базирана на нови методики, е търсена. Добър резултат означава, след една хирургия пациентът да излезе с подобрение и без увреждания, свързани с операцията. Точно тези методики бяха обект на доклад на последната национална конференция на неврохирурзите, която се проведе неотдавна.Една от многото Ви специализации е \"евокирани мозъчни потенциали\". Какво означава това?Не можете да извадите жълтъка на едно яйце, без да разрежете или да увредите белтъка. За да стигнете до ядрото и същината на тумора, трябва да минете през зона, в която има и здрав мозъчен паренхим (мозъчна тъкан). Операцията може да бъде извършена и в будно състояние на пациента, без той да търпи негативите и стреса от интервенцията, т. е. да бъде в съзнание, да отговаря на определени въпроси, но да не усеща болка или някакъв дискомфорт.Точно в този момент ние можем да стимулираме определени зони на мозъка, да кажем на пациента да размърда пръстите на лявата си ръка например, дори да му покажем определени картинки и той да разпознае изображението. Така се изследват функционалните зони на мозъка, дали пациентът прави връзка между видяното и възможността да го назове.Излиза, че той Ви сътрудничи по време на операцията?Точно това е съвременната хирургия. Непосредственото сътрудничество на пациента с тази технология за стимулиране на определени зони и отвеждане на определени потенциали, дава гаранция, че няма да се увредят жизненоважните зони около туморния или някакъв друг процес и че образуванието ще бъде максимално отстранено. Това е възможно, защото ние имаме обратната връзка - отговор на мозъка чрез реакциите на пациента. В това се състои същността на методиката на евокираните или предизвиканите потенциали и директната мозъчна стимулация.Другата част от тая съвременна техника е свързана с това да се навигира всяка стъпка на хирурга така, че максимално точно, по най-прекия и безопасен път, да стигне до тумора или до някакъв съдов процес. Това е така наречената невронавигация.Мозъчен джипиес?Точно джипиес, при който направената снимка от магнитния резонанс се вкарва в компютър и при операция се следят определени маркери, координати. Ние работим с инструменти, върху които са закачени датчици. Всяко докосване в мозъка съответства на снимката, която е направена на магнитния резонанс – така че с този джипиес ние предварително сме си избрали пътя до тумора, очертали сме неговия обем и кои са най-близките важни места около него. Този джипиес ни дава сигурност, че сме запазили жизнено важните зони и сме отстранили тумора напълно.Как стигате до мозъка, след като не се прилага традиционната хирургия – да се отвори черепа? Чувала съм, че това може да стане през носа. Странни места за достъп намирате.Съвременната медицина се основава на това да се стигне до болното място по възможно най-краткия и безвреден за пациента път. Още в египетските папируси един от начините за махане на хипофизата е през носа. Носните кухини са мястото, през което въздухът облива основата на черепа.Ендоскопът, който ние използваме, прилича на гъвкав кабел с размерите на химикалка. Иначе казано това е един оптичен маркуч, който осветява и заснема с камера всичко по пътя си. През другата ноздра със така наречената работна канюла се извършва самото манипулиране върху патологичния процес. Хирургът не гледа към пациента, а към един голям екран, на който всичко е увеличено достатъчно, за да се виждат и обработват и най-малките детайли.Ендоскопската хирургия изисква хирургът да има опит и бърза реакция, тъй като мозъкът е пластична структура. Същевременно не е приложима за всички зони на мозъка, а само там, където може да се достигне безпрепятствено и да се осъществи това, за което говорихме – туморът да бъде махнат тотално. Този метод е по-малко травматичен.Какво представлява лечението на злокачествени мозъчни тумори с радиовълни?Това един един хит в момента, който е в края на експерименталния си период. Въведен е в три клиники в Германия. Това е лечение, което трябва да последва оперативната интервенция. Пациентът е опериран, лошият тумор е изваден, но поради неговото естество (той е като пясък хвърлен в брашно) има малки песъчинки, които остават и имат неприятната склонност много бързо да се развиват.Този апарат наподобява каските, с които се обезопасяват малките деца. Представлява едно електромагнитно поле, с което се обръщат полюсите на клетките, така че да не се делят бързо, пречи им се да се развиват. Смята се, че този апарат има двоен ефект - намалява вероятността за рецидиви и развитие на остатъчни туморни клетки и дава възможност на пациента да се чувства сигурен, че по някакъв начин контролира този процес.Резултатите от проучването, което е в последната си година на изпитване в Германия, ще покажат окончателно до каква степен това е възможно. Но при тази хирургия, при лошите тумори, продължаването на живота, дори с месеци, се смята за грандиозен успех. Все още нямаме представа какъв тип продължителност на живота осигурява, но това е нещо ново и различно от всичко традиционно, което се прави в целия свят до този момент.И вие бихте искали да го развиете тук…Определено, защото все пак това дава шанс на болните да получат нещо, което има някакъв позитивен отговор. В този смисъл важно е за пациента.Наскоро посрещнахте група немски специалисти, как ще си сътрудничите с тях?В рамките на ЕС се зараждат нови предизвикателства. Осъществява се по-строг контрол върху импланти, методология, медикаменти, които трябва да бъдат в еднакъв режим в целия Евросъюз. При нас условията са много благоприятни ние да сме хората, които могат да въвеждат нов тип импланти преди тяхната окончателна фаза на сертифициране, така че те да бъдат официално внедрени във всички страни от ЕС.Разговорите, които сме водили с представителите на немските клиники, са за съвместна работа – т. е. за области, в които ние сме напреднали - да речем в операциите на хипофизата или в ендоскопската хирургия. Има възможност да идват колеги, които да работят съвместно с нас или пък ние да изпращаме специалисти за обучаване в работа с апаратите, с които там разполагат – като апарата за лечение с радиовълни, за който стана дума.Същевременно ще имаме възможност чрез финансирането на съвместни европейски проучвания, да разработваме заедно нови методологии и инструментариум. Голяма част от утвърдените ни хирурзи са имали възможност дълги години да специализират във водещи клиники в Германия, Франция, в САЩ и това ги е заразило със стремежа към новостите. Всеки се стреми към иновациите. Така или иначе времето ни минава в работа и е за предпочитане тя да е интересна.Какви нови умения изисква от един неврохирург иновативната медицина?Неврохирургията изисква изключително много търпение. Човек трябва да бъде организиран, подреден. Това са основните умения, които гарантират добро развитие в нашата специалност. Когато човек е организиран, търпелив може да усвои всяка нова методика. Има една крива на научаване - първите пациенти се оперират по-дълго, докато човек премине на „ти“ с апаратурата и добие сигурност във всяка своя стъпка.Суперспециални умения не се изискват, достатъчно е човек да е концентриран, търпелив и подреден във всяко действие. Това е като протокол. Трябва да извършиш едно и след това другото, за да няма грешки. Когато има последователност, успехът е предопределен. И в този смисъл всяка нова методика изисква известно адаптиране.Колко време отнема изграждането на един такъв специалист?Курсовете на макети са в рамките на седмица, след това е необходима практика от 6 месеца до една година за натрупване на умения и опит.Оценен ли е адекватно този специализиран труд?Това, което в момента се опитва да се тиражира е, лекарите да не разчитат на клинични пътеки – а на какво – ние не гледаме прасета, нямаме частна зеленчукова градина...В този смисъл по-големият обем дейност, например 2400 операции на година, има по-голяма доходност от пътеки.Същото е в Германия. Там болниците се надпреварват - колкото повече пациенти се оперират, толкова по-голям е приходът от здравноосигурителните фондове. Разбира се, ние трябва да се разпростираме според чергата си. Бюджетът на НЗОК е такъв, какъвто е. Друг е въпросът дали той се разпределя според пациента наистина и дали в някои структури не се извършват повече операции, отколкото е необходимо. Но това вече е въпрос на контрол.При последното си медийно участие бившият ни директор д-р Дечо Дечев, който сега е шеф на НЗОК каза, че стремежът на касата е да се осигури качествена медицинска помощ. Това не може да е за сметка на големия обем, защото ние сме страна в ЕС с толкова заболеваемост, колкото има и в другите страни. Абсолютно невярно е, че заболеваемостта от сърдечносъдови, белодробни, неврологични или онкологични заболявания е по-различна.Значи не сме най-болната нация?Не, ние сме нацията с най-калпавата медицинска статистика. Вие виждате, че има болници в периферията, в които се отчитат повече травми, отколкото в „Пирогов“, като същото важи и за много други заболявания. Това е невъзможно, но те се опитват по някакъв начин да се хранят. Здравноосигурителните ни фондове не са толкова много, че хората да си направят съответната застраховка и тя да покрие всички тия медицински дейности.В Германия здравните каси са над 100, научихме наскоро.Да, защото те се сформират и по чисто професионален или по икономически принцип. Отделна компания примерно Фолксваген сама или в комбинация формира отделен здравен фонд. Няколко такива структури със собствени фондове се обединяват, за да станат по-мощни. В края на годината, ако една болница, не е задължително да е в някакъв голям град, има много добро качество и много голям обем дейност, сключва с фонда договор за следващата година с по-голям обем дейности и по-голямо количество застраховки.Дават й повече пътеки, така ли да разбирам?Не точно пътеки, а дейности, но е точно така. Докато тук има лимит. Това е, за да има за всички.Да не би да сте привърженик на демонополизацията на касата?Не бих казал. Какво ще рече \"демонополизация\"? Ако същата дейност се поддържа и от други частни фондове, ще е същото. Ако едно нещо се оцени по качество – увеличи му обема с още 50%. Така или иначе тези хора трябва да се лекуват някъде, защо да не е там, където се предлага качествена услуга и има възможност да се поемат още повече пациенти. Няма как всички да са еднакви.Адекватно ли са остойностени клиничните пътеки за различните видове операции, които правите?Не. Все още в България не е настъпила тази очаквана реформа, според която да се прави строга оценка или остойностяване на всяка пътека според сложността й. По-скоро съществува известен елемент на лобизъм, който е довел до сегашното статукво. Има достатъчно ясни правила за категоризиране на отделните заболявания и по-конкретно на отделните оперативни интервенции.Например една операция на тумор на гръбначния мозък според директиви на ЕС се равнява по сложност на една трансплантация на бял дроб т. е. най-висша сложност. В следващия момент тоя тип операции, за които говорим, у нас се заплащат като операция на дискова херния. Така че тук има дисбаланс. Нещата не са си дошли все още на мястото. Но не знам дали това е поради финансови ограничения и възможности – за всички да има по нещо - или е чисто закъсняване в организацията на точно тази дейност.Неврохирургията не е от най-ощетените специалности. Има раздвижване, но това е пак по инициатива отдолу, от самото съсловие. А това са неща, които до голяма степен зависят от консенсусни политически решения - да се направи такава реформа, която ще коства и някои лишения, и някои позитивни неща. Много пъти съм давал следния пример: независимо къде са намира - в малка област или в голям град, пациентът има право да получи качествена медицинска помощ. В една малка, зле оборудвана, недофинансирана, с лош сграден фонд болница това няма да се случи. Този проблем е решен по един много добър начин в Швейцария например. Има водещи клиники – големи, добре оборудвани, и перфектен транспорт.За да стане възможно у нас, на такива отдалечени места трябва да има една много спретната съвременна поликлиника, в която да се окаже необходимата помощ и експресна триажна диагностика на пациента, така че да бъде насочен там, където ще му осигурят най-доброто и своевременно лечение. Иначе другото е дискриминация. Не е едно и също една възрастна жена да си счупи тазобедрената шийка в София или в едно по-затънтено, по-отдалечено място.Понеже говорим за пациентите, предполагам, че този вид операции имат много по-кратък възстановителен период?Протоколът, който сме въвели като неврохирургична гилдия за пациента е съобразен със стандартите навсякъде по света. Обикновено изписването е на 6-7 ден от клиниката, при стандартните интервенции. По-леките случаи изискват двудневен престой максимум или малко по-дълъг, ако е някоя суперсложна операция. В 90% от случаите пациентът се изписва на 7-ия ден. До края на първия месец той има право поне 1-2 пъти да посети лекаря си за контролни прегледи.Колкото по-малка е травмата по време на операцията, колкото по-малко увреждане има вследствие на самата интервенция, толкова по-бързо е възстановяването.Оперирате по осем часа разбрах. Това как се издържа, дори чисто физически?Когато човек е ангажиран и съсредоточен, не усеща как минава времето. Ако е необходимо, може да се направи и смяна на екипа, но когато един хирург си е хванал работата, той трябва да я довърши, защото и медът, и жилото, и отговорността са в неговите ръце.", "date": "2019.10.19", "title": "Доц. д-р Васил Каракостов: Съвременната хирургия позволява да си сътрудничим с пациента по време на операция"}
{"url": "https://offnews.bg/politika/manolova-fandakova-e-edna-pochtena-zhena-no-tia-ne-e-istinskiat-upra-713527.html", "text": "Ясно е кой е истинският управляващ в София. Това не е г-жа Фандъкова, която е една почтена жена. Всъщност градът се управлява от нейния началник, нейния ментор - от г-н Борисов. Около този политически модел има и бизнес кръг - това са хората, които печелят обществените поръчки, заяви пред Нова телевизия независимият кандидат за кмет на София Мая Манолова.В момента проблемите в политическия живот са по вертикалата. Има една малка група хора, които са окупирали властта и огромна група граждани, които сме ние. Тази група, която е окупирала властта, не е нито лява, нито дясна. Тя е корумпирана. А гражданите са тези, които са партийни, безпартийни, леви и десни. Битката на тези избори е на гражданите срещу малката група хора, която е безцветна, която е черно-бяла, коментира Манолова.Нямам политически амбиции. Каузата ми е да подкрепям и да помагам на гражданите на София. Разликата между кмета и омбудсмана е, че кметът разполага с инструменти, има власт. Като омбудсман успях да прокарам много важни за хората закони. Успях да накарам институциите да слушат гражданите. Но в момента, в който властта, притеснена от енергията, която се събира в институцията на омбудсмана, започна да блокира всяко мое действие, аз нямах право да превърна поста на омбудсмана в един обикновен административен пост, каза кандидатът за кмет.Четири години аз съм безпартийна. Работя и с леви, и с десни. И за каузи, които се подкрепят и от левите, и от десните, и от безпартийните граждани. Това, което правя в тази кампания, е същото: да се срещам, да разговарям и да слушам хората. Виждам това, което виждах и като омбудсман. Аз разчитам на подкрепата на тези, които идваха и търсеха подкрепа при мен като омбудсман - хората, които са мачкани от администрацията, хората, които са рекетирани от \"Топлофикация\", бизнеса, който трябва да плаща \"такса спокойствие\", заяви Мая Манолова.", "date": "2019.10.19", "title": "Манолова: Фандъкова е една почтена жена, но тя не е истинският управляващ в София"}
{"url": "https://offnews.bg/obshtestvo/ogranichava-se-dvizhenieto-po-pat-i-9-v-burgas-za-provezhdaneto-na-ral-713456.html", "text": "В събота и неделя се ограничава движението по път I-9 в гр. Бургас за провеждането на рали „Писта – Бургас – 2019“, съобщават от Агенция Пътна инфраструктура.От 10.30 ч. в събота (19 октомври) до 15.30 ч. в неделя (20 октомври) мерките ще са в сила по първокласния път I-9 в гр. Бургас, съвпадащ с отсечки от ул. „Крайезерна“ и бул. „Яким Якимов“, за провеждането на рали „Писта – Бургас – 2019“.Трафикът ще се пренасочва по уличната мрежа на града.Необходимо е шофьорите да спазват пътната сигнализация и указанията на контролните органи, обясняват от АПИ.", "date": "2019.10.19", "title": "Ограничава се движението по път I-9 в Бургас за провеждането на рали"}
{"url": "https://offnews.bg/obshtestvo/pochitame-sv-ivan-rilski-lekarite-praznuvat-713495.html", "text": "Църквата почита днес Свети Иван Рилски Чудотворец – покровителят на българския народ.Днес е и храмовият празник на Рилския манастир, където се пазят мощите на светеца. До него се намира и пещерата, където е живял Иван Рилски. Вярва се, че ако поклонниците преминат през тесния ѝ проход, нямат грехове. Вярващите измиват очите и лицето на чешмата в близост до светата обител. Край каменната стена на тази чешма могат да се оставят листчета с молби, които светецът да изпълни. Листчетата се събират в малка урна, която се закрепя на дърво. Вярва се, че това дърво е било последното място, на което Иван Рилски се е молил.Свети Иван Рилски е и покровител на българските лекари, които празнуват днес професионалния си празник. Свети преподобни Иван Рилски е роден е в бобошевското село Скрино, вероятно през 876 г., и умира на 18 август 946 г. Иван Рилски живее по времето на трима велики български владетели - княз Борис I, цар Симеон Велики и цар Петър I.Житията му посочват, че до 25-годишна възраст Иван Рилски е пастир. Има информация, че когато родителите му умират, той раздава част от наследството си на бедни и нуждаещи се. После постъпва като послушник в манастира \"Св. Димитър\" под връх Руен във Влахина планина. Именно там придобива богословско образование и получава духовнически сан.Иван Рилски се подвизавал на много места, докато най-после се установил в прекрасната рилска планинска пустиня, където останал до края на живота си. Там той основал манастир, който съществува вече хиляда години. Извършил много чудеса през живота си и подир смъртта си: нахранил овчари, излекувал с молитвата си един побъркан, изцерил и изцерява от разни болести благочестиви люде, опазва манастира си чрез своята благодатна сила, пише в подробното му житие.Славата на отшелника постепенно се разпространила по цялата страна и достигнала чак до столицата. Използвайки едно свое пътуване до София, цар Петър I изминал около 120 километровото разстояние до планината, за да се види с благочестивия старец. Праведният Иван обаче не го допуснал до себе си, а само му се поклонил отдалеч, като монархът отговорил със същото. Отшелникът, естествено, върнал обратно и изпратеното му от цар Петър злато. Това още повече увеличило славата му и към него започнали да се присъединяват ученици, които строели за себе си колиби наоколо. Такова било началото на най-известния български манастир.Преди смъртта си преподобни Иван отишъл на пълно уединение, там съставил своето \"завещание\". Починал на 18 август 946 година на около 70 годишна възраст и бил погребан в притвора на църквицата в каменна гробница, която е запазена и до днес. Неговото успение Църквата възпоменава всяка година на същата дата.След смъртта си през 946 година св. Иван бил погребан в основаната от него Рилска обител, но скоро след това цар Петър (927-969) наредил мощите му да бъдат пренесени в гр. Средец (София). Вероятно тогава този първи и най-велик български светец е бил и канонизиран. Византийският историк Йоан Скилица свидетелствува, че в Средец мощите му излекували византийския император Мануил I Комнин (1143-1180).През 1183 г., по време на поредната унгарско-византийска война, унгарският крал Бела ІІІ превзелСредец и отнесъл мощите на свети Иван в своята столица Гран (Остергом). Според преданието, местният католически архиепископ твърдял, че не му е известно да съществува такъв светец, за което св. Иван го наказал с онемяване. След като се преклонил пред мощехранителницата и поискал прошка, говорът му се възвърнал. Впечатлени и обезпокоени от това чудо, през 1187 г. унгарците върнали мощите на светеца в Сердика.Малко по-късно, след като цар Асен І освободил България от византийско робство, мощите били пренесени през 1194/5 г. в столицата Търново. Те оцелели по чудо след плячкосването на града при превземането му от турците през 1393 година.С разрешение на султан Мурад II през 1469 г. монаси върнали мощите в обновения Рилски манастир, където и до днес са предмет на преклонение. Като едно от значимите събития в нашата духовна история, Църквата е всяка година празнува връщането на мощите на св. Иван Рилски на 1 юли.", "date": "2019.10.19", "title": "Почитаме Св. Иван Рилски, лекарите празнуват"}
{"url": "https://offnews.bg/obshtestvo/slancheva-esen-do-dimitrovden-713499.html", "text": "Слънчево ще е времето днес, ще е почти тихо. Съществена промяна на времето не се очаква до Димитровден. Максималните температури ще бъдат между 22 и 27, в София – около 25 градуса, според прогнозата на НИМХ.  Над планините ще бъде слънчево. Ще духа слаб до умерен вятър от юг-югозапад. Максималната температура на височина 1200 метра ще е около 20, а на 2000 метра - около 13 градуса.Край морето ще има повече слънце след обяд, вятърът ще е слаб. На брега и сред вълните от 1-2 бала термометрите ще се качат до 21 градуса. ", "date": "2019.10.19", "title": "Слънчева есен до Димитровден"}
{"url": "https://offnews.bg/obshtestvo/prodalzhava-tapata-na-kanala-zaradi-metro-3-tramvai-smeniat-marshruti-713488.html", "text": "Промени в движението по столичния бул. \"Евлоги Георгиев\" предстоят от сряда, 23 октомври, заради третия лъч на метрото, съобщи Столична община.  До 15 ноември ще бъде забранено влизането на превозни средства по южното пътно платно на бул. „Евлоги и Христо Георгиеви” в участъка между ул. „Мизия” и ул. „Шипка”. Движението ще се извършва по временна пътна лента от северната страна на южното пътно платно на бул. „Евлоги и Христо Георгиеви” в същия участък. Днес до 16:00 часа предстои да бъде извършен ремонт на релсовия път по бул. „Рожен“ по маршрута на трамвайни линии №№ 6, 11 и 12. За времето на ремонтите ще бъде направена следната организация на движение:От 04:30 часа до 16:00 часа трамвайна линия № 6 ще се движи от ж.к. „Иван Вазов“ до метростанция “Хан Кубрат”.Трамвайна линия № 11 ще се движи от кв. „Княжево“ до транспортен надлез „Надежда“ (трамвайно депо „Банишора“).Трамвайна линия № 12 ще се движи от площад „Журналист“ до транспортен надлез „Надежда“ (трамвайно депо „Банишора“).Ще бъде разкрита временна автобусна линия № 12-ТМ с маршрут: автостанция „Илиянци“, ул. “Джерман”, бул. “Рожен”, ул. “Илиянско шосе”, бул. “Рожен”, транспортен надлез „Надежда“, бул. “Княгиня Мария-Луиза”, надясно по бул. “Христо Ботев”, надясно по бул. “Сливница”, надясно по ул. “Опълченска” и наляво по бул. “Княгиня Мария-Луиза” по маршрута, двупосочно. От 00:30 часа днес до 04:15 часа на 21 октомври. ще се въведат следните промени в организацията на движение:Забранява се влизането на превозни средства по северното пътно платно на бул. „Патриарх Евтимий” между ул. „Граф Игнатиев“ и ул. „Хан Крум“. Движението ще се извършва еднопосочно в една пътна лента по южното пътно платно на бул. „Патриарх Евтимий“ в дадения участък в посока бул. „Витоша“;Забранява се влизането на превозни средства по лявата пътна лента за обратен завой на бул. „Васил Левски” между ул. „Проф. Н. Михайлов“ и ул. „Граф Игнатиев“. Движението ще се извършва еднопосочно в три пътни ленти по южното пътно платно на бул. „Васил Левски“ в дадения участък в посока ул. „Граф Игнатиев“;Забранява се престоят и паркирането на превозни средства по бул. „Патриарх Евтимий” между ул. „Граф Игнатиев” и ул. „Хан Крум” – южна страна.", "date": "2019.10.19", "title": "Продължава тапата на Канала заради метро 3, трамваи сменят маршрутите днес"}
{"url": "https://offnews.bg/obshtestvo/na-gosti-v-novoto-metro-den-na-otvorenite-vrati-v-dve-stantcii-ot-tr-713524.html", "text": "Жителите и гостите на София ще могат да разгледат две метростанции от третата линия на метрото днес. Поводът за отворените врати е годишнина от завършването на първата линия на софийското метро, която свързва кварталите Люлин и Младост. Желаещите ще могат да разгледат напълно завършените станции \"Красно село\", която се намира на кръстовището на бул. \"Цар Борис Трети\" и ул. \"Житница\", както и \"Бул. България\" - на кръстовището на булевардите \"България\" и \"Иван Гешов\", уточняват от Столична община. Денят на отворени врати ще започне от 10.00 ч. и ще продължи до 17.00 часа.Следващите три станции от третата линия на метрото желаещите ще могат да разгледат през ноември. ", "date": "2019.10.19", "title": "На гости в новото метро - ден на отворените врати в две станции от трета линия"}
{"url": "https://offnews.bg/analizi/koi-sa-kiurdite-i-zashto-niamat-sobstvena-darzhava-713231.html", "text": "Между 25 и 35 милиона кюрди живеят в планинския район край границите на Турция, Ирак, Сирия, Иран и Армения. Те представляват четвъртата по големина етническа група в Близкия изток, но никога не са имали национална държава. Кюрдите са едни от най-ранните обитатели на Месопотамия, населяващи платото между Югоизточна Турция, Североизточна Сирия, Северен Ирак, Северозападен Ирак и Югозападна Армения. Днес те формират общност, обединена от расата, културата и езика, въпреки че нямат общ диалект. Поклонници са също така на различни вероизповедания и религии, макар че в по-голямата си част са мюсюлмани-сунити. Защо нямат държава?В началото на 20-ти век много кюрди се замислят за създаването на своя държава, наричана често от тях Кюрдистан. След Първата световна война и падането на Османската империя, победените западни съюзници предвиждат създаването на кюрдска държава в Севърския договор от 1920 година (мирен договор, подписан между държавите победителки в Първата световна война и Османската империя, който е част от Версайската система от договори).Надеждите потъват три години по-късно с Договора от Лозана, който определя границите на съвременна Турция, не предвиждал кюрдска държава и оставя кюрдите със статут на малцинство в съответните им страни. През следващите 80 години всеки опит на кюрдите за създаването на независима тяхна държава бива брутално отхвърлян.Защо кюрдите бяха начело на войната срещу Ислямската държава?В средата на 2013 година, джихадиската организация Ислямска държава насочва вниманието си към три кюрдски анклава, които граничат с територия под техен контрол в Северна Сирия. Започват многократни атаки, които до средата на 2014 г. са отблъснати от Отрядите за защита на народа - въоръженото крило на сирийската кюрдска Партия на демократичния съюз. Военното настъпване на Ислямската държава в Северен Ирак през юни 2014 година въвлече кюрдите във военните действия. Правителството на автономната област Кюрдистан в Ирак изпраща въоръжените сили Пешмерга в районите, изоставени от иракската армия. През август 2014 г. джихадистите започват изненадваща офанзива и Пешмерга се оттеглят от няколко области. Падат редица градове, населени с религиозни малцинства, по-специално Синджар, където бойци от ИД убиват и пленяват хиляди язиди.В отговор Мултинационалната коалиция, ръководена от САЩ, започва въздушни удари в Северен Ирак и изпраща военни съветници да помогнат на Пешмерга. На помощ пристигат и отрядите за защита на хората и Кюрдската работническа партия, която се бори за кюрдска автономия в Турция от три десетилетия и притежава бази в Ирак.През септември 2014 година, Ислямската държава организира покушение срещу анклава около северния сирийски град Кобане, населен с кюрди, принуждавайки десетки хиляди хора да избягат през близката турска граница. Въпреки близостта на събитията, Турция отказва да вземе участие в нападението над анклава или да пусне турските кюрди да се включат. През януари 2015 година, след взела 1600 жертви битка, кюрдите си връщат контрола си над град Кобане. Кюрдите воюват заедно с няколко местни арабски милиции под знамето на Сирийските демократични сили и подпомагат ръководените от САЩ коалиционни въздушни удари, оръжия и съветници - след това стабилно изтласкват ИД с десетки хиляди квадратни километри територия в Североизточна Сирия и установяват контрол върху голям участък от границата с Турция.През октомври 2017 година изтребителите на Сирийските демократични сили превземат фактическата столица на Ислямска държава Ракка, а след това тръгват на югоизток към съседната провинция Дейр ал Зур - последната територия на джихадистите в Сирия.Последното парче територия, държана от ИД в Сирия - около село Багуз - пада от Сирийските демократични сили през март 2019 г. Те приветстват \"пълното премахване\" на \"халифата\" на Ислямската държава, но предупреждават, че джихадистките спящи клетки остават \"голяма заплаха\".Сирийските демократични сили са оставени да се справят с хилядите заподозрени бойци от Ислямската държава, заловени през последните две години от битката, както и с десетките хиляди разселени жени и деца, свързани с бойците на джихадиската организация. САЩ, от своя страна, призовава за репатриране на чуждите граждани сред тях, но повечето от собствените им страни отказаха това.През октомври 2019 г. американските войски се изтеглят от границата с Турция, след като президентът Ердоган заявява, че е напът да започне операция за създаване на 32-километрова дълбока \"безопасна зона\", чиста от бойци на Отрядите за защита на народа, и да пресели до 2 милиона сирийски бежанци там. Сирийските демократични сили отвръщат, че за тях това е \"нож в гърба\" от страна на САЩ и предупреждават, че офанзивата може да преобърне поражението на Ислямската държава - борба, която вече не може да бъде приоритет. Турските войски и съюзническите сирийски бунтовници постигнат стабилни победи през първите няколко дни. В отговор Сирийските демократични сили се обръщат за помощ към сирийското правителство и постигат споразумение за разгръщане на сирийската армия по границата. Сирийското правителство обещава да си върне контрола върху цяла Сирия.", "date": "2019.10.19", "title": "Кои са кюрдите и защо нямат собствена държава?"}
{"url": "https://offnews.bg/futbol/petar-hubchev-v-tciala-balgaria-ima-rasizam-713520.html", "text": "И докато се опитваме да убедим себе си и света, че проблем с расизма в България няма, а наши сънародници в чужбина страдат от позорното клеймо, бившият национален селекционер Петър Хубчев каза в прав текст пред “Билд”, че се е сблъквал с него по стадионите в цялата страна.Треньорът на Левски беше потърсен за коментар от популярното германско издание на скандала по време на евроквалификацията с Англия в понеделник, довела до искане и получаване на оставката на президента на БФС Борислав Михайлов. Вчера той официално отстъпи поста, като до конгрес централата ще бъде ръководена от вицепрезидента Михаил Касабов.“България има проблем с расизма. Навсякъде в страната, където съм работил, аз самият съм имал проблеми. За мен тези хора просто не са футболни фенове.Истински фенове като дядо и внуче или цяло семейство просто не ходят на мачове. Вместо тях на стадионите идват хора, които искат да излеят агресията си. Ако човек чуе какви думи излизат от устите им, е наясно, че е по-добре да не води децата си на стадиона”, казва в типичния си откровен стил Хубчев.", "date": "2019.10.19", "title": "Петър Хубчев: В цяла България има расизъм"}
{"url": "https://offnews.bg/politika/poduiane-shte-ima-informatcionen-tcentar-za-kultura-i-sport-fandakova-713546.html", "text": "\"Заедно с Обединени спортни клубове „Левски“ създаваме информационен център за култура и спорт в район „Подуяне“. Инициативата е на кандидата за кмет на „Подуяне“ Ева Митова и Обединени спортни клубове „Левски“ и днес я обсъдихме с председателя на Обединени спортни клубове „Левски“ Бранимира Цветанова, председателя на клуба по художествена гимнастика „Левски“ Нешка Робева, председателя на баскетболен клуб „Левски“ Юлия Боянова и треньори и състезатели\", заяви Йорданка Фандъкова.Информационният център ще бъде в помещенията, използвани някога от спортисти на „Левски“, които ще бъдат ремонтирани.Кандидатът за кмет на София посети фолклорен концерт в парк „Герена“ и турнир по шах. На събитието присъстваха и треньорът на „златните момичета“ от Рио - 2016 Ина Ананиева и волейболната легенда Владимир Николов.„В район „Подуяне“ възстановихме и обновихме цялостно парк „Герена“. Благодаря за работата на г-жа Ева Митова. Като кмет заедно с г-жа Митова започнахме обновяване на междублокови пространства, което трябва да продължим“, каза Фандъкова.Тя посочи, че за района е важно изграждането на третата линия на метрото и проекта за разширението му към „Левски Г“, който е готов и за който предстои да бъде защитено финансиране.На събитията присъстваха още народните представители Евгения Алексиева, Тома Биков и Евгени Будинов и кандидатите за общински съветници Силвия Христова, Милена Янкулова, арх. Ивайло Петков, Симеон Колев, Димитър Вучев, Михаела Иванова, д-р Борислав Бориславов и д-р Антон Койчев.", "date": "2019.10.19", "title": "Подуяне ще има информационен център за култура и спорт, Фандъкова обеща"}
{"url": "https://offnews.bg/futbol/chuzhda-firma-shte-upravliava-balgarska-armia-713522.html", "text": "Единият от собствениците на ЦСКА-София - Юлиян Инджов, говори пред “Тема Спорт” за плановете на клуба за нов стадион на мястото на “Българска армия”, които стават все по конкретни. Той заявява, че всичко между “армейците” и държавата е наред и през новата седмица съвместното дружество би трябвало да бъде гласувано от Министерски съвет.“Нещата около дружеството се движат. Правителството и общината са дали зелена светлина. Очакваме до изборите всичко да се финализира. Процесите не ги свързваме с изборите, просто така идват като административни срокове. Другата сряда очакваме дружеството да бъде гласувано. Готови сме с конкретен проект за стадиона.Имаме фирма оператор, която ще проектира и построи стадиона с наши пари и след това ще го мениджира. Това е международна компания с много сериозен опит по цял свят. Те мениджират над 80 стадиона в Европа и света. Тази фирма ще избере изпълнителя за построяванатето. Възможно е да е чуждестранна фирма, а не българска. Операторът на стадиона ще организира процедурата.С други думи - мои фирми няма да строят “Армията”. Стадионът ще бъде проектиран и построен по всички правила на ФИФА и УЕФА и едновременно с това ще е в помощ на клуба, като ще носи приходи. Има още някои технически съображения за изчистване, преди да представим предложението на въпросната фирма пред широката общественост.Ще поканим и журналистите и ще се види какво имаме предвид. Въпросът е само да минат административните процедури”, каза Инджов, според когото има вече и разбирателство как точно ще се осъществи строителството, като решението е техническо и няма проблем.Бизнесменът говори и за срещата с феновете, на която е присъствал и той.“Считам, че трябва да се правят по-често. В крайна сметка всичко се прави за тях. Получихме много конструктивни предложения. Има и такива, които ще използваме. Няма да ги назовавам, за да не ги прихване конкуренцията. За финал - нека се надяваме, че футболно ще се развиваваме с все по-ускорени темпове. Искаме да зарадваме феновете с добри игри и добро представяне на международната сцена”, завърши Инджов.", "date": "2019.10.19", "title": "Чужда фирма ще управлява ''Българска армия''"}
{"url": "https://offnews.bg/politika/manolova-zaradi-dalga-na-toplofikatcia-ima-risk-ot-spirane-na-dostavk-713536.html", "text": "Столичното ръководство се отнесе към \"Топлофикация\" ЕАД абсолютно безхаберно. Над 860 млн. лева са дълговете на това общинско дружество и са нараснали с 200 млн. лева за последните години. Искам да ви съобщя за едно писмо на \"Булгаргаз\" до Столичната община, министъра на енергетиката и \"Топлофикация\". Писмото не е публично огласено. В него се посочва, че ако до Нова година не се платят 100 млн. лева на \"Булгаргаз\", това ще постави под риск доставката на природен газ в страната. Не само за София, заяви пред Дарик радио независимият кандидат за кмет на столицата Мая Манолова.Проблемът става национален, не само за София. Сметката ще се плати не от столичани, а от гражданите на България, заради това безхаберно отношение и под риск са доставките на газ навсякъде в България, обясни тя.До фалит \"Топлофикация\" бе доведена от това кметско ръководство и от този общински съвет, категорична е Манолова.По думите й столичният кмет нито веднъж не е защитил гражданите от високите и неразбираеми сметки - за цялото това време от 14 години, които е в общината.Манолова припомни, че сега, исторически погледнато, се плаща най-високата цена на парното и гражданите плащат от джобовете си този дълг от над 860 млн. лева.Ще се направи ревизия, ще се спре източването чрез частния субект, който купува на ниски цени тока, произведен от \"Топлофикация\" и го продава скъпо на борсата - купува го за 90 лева, продава за 150-200 лева на борсата и прибира печалбата. Трябва да се спре това безобразно източване, при което кмет и общински съвет си затварят очите, категорична е Манолова.\"Проблемът бил в рекетьорския договор с \"Булгаргаз\" - оправда се г-жа Фандъкова. А защо тогава не сключи договори с други доставчици? Защо не го направиха, след като по закон имат право? Управляват 14 години - попита кандидатът за кмет.По отношение на столичното ВиК-дружество Манолова каза, че ще го подготви в следващите 4 години, за да поеме то услугата на водоснабдяването на София, а не концесионери, както е сега:\"Концесията свършва през 2025 година и по-следващият кмет трябва да бъде улеснен - общинското дружество да поеме дейността. Аз ще подготвя това, защото хората са недоволни от качеството на ВиК-услугите в София\".По-рано през деня в интервю за Нова телевизия Манолова посочи, че сред основните й приоритети ще бъде до края на мандата да има детска градина за всяко дете:“Поколения наред деца израснаха в списъците на чакащите. Изчислили сме, че това ще струва около 15 млн. лева на година и Столичната община може да си позволи тези средства - все пак дават се за какво ли не, а тук говорим за децата”.“При столица с толкова огромен бюджет не е справедливо пред младите хора, активните, семействата, пред хората, които искат да се развиват и да раждат деца, да не се осигури 14 години най-елементарното - места в детските градини за техните деца”, каза още кандидатът за кмет.\"Малко е направено досега. А трябва частните терени, отредени за детски заведения, да се отчуждят. За 15 такива терени сроковете са изтекли поради бездействието на столичната община”, заяви Манолова и посочи, че не се отделят средства за отчуждения за терени за детски градини, градинки, училища, спортни площадки и др.\"Няма да вдигаме данъците, а ще оптимизираме разходите. Ще има звено, което ще следи за ефективността на разходите.В столичната община, по данни на НПО, има корупция за над 150-200 млн. лева - това са пари, загубени в корупция”, обърна внимание Манолова.“Вижте ремонтите - по над 20 млн. лева се дадоха за ремонта на \"Граф Игнатиев\" и пространството около НДК. Над 10 млн. лв. - за ремонта на Западен парк, който сега прилича на разораната целина. По 120 млн. годишно се дават за сметосъбиране и сметоизвозване. Това са огромни суми, които могат да се харчат по-ефективно. Ще запушим дупките и ще спрем да пилеем, за да останат пари за хората”, каза тя.“Каузата за чист въздух е другата ми кауза. Сега столичани ще плащат три пъти - санкции от ЕК, мерки за чист въздух и пари за лекарства на децата. Всяко четвърто дете в детските градини в столицата е с хронично заболяване, като астмите преобладават”, акцентира Манолова.Тя посочи, че едва сега предизборно столичната община прие да сложи 22 станции за измерването на качеството на въздуха:“А докато гражданите мереха със своите 500 станции, общината отричаше проблема”Манолова изброи конкретните мерки, които ще предприеме: в дните с високи емисии на замърсяване - безплатно пътуване с бял билет, ще се забрани горенето на дограми, дрехи втора употреба и гуми, ще се въведат зони с ниски емисии, където автомобилите ще се ограничават, ще се сменят уредите за отопление, които са на твърдо гориво, ще се забрани да се горят мокри дърва и въглища за отопление, енергийни помощи ще се предоставят само за ток, газ и парно.“По отношение на презастрояването имаме фундаментални различия с г-жа Фандъкова - тя досега залагаше на сгъстяване на застрояването, а аз залагам на разширението на града на север. Позволи се цели квартали в последите 14 години да изникнат без инфраструктура - без пътища, градини, тротоари, училища, паркове, площадки за децата и за спорт, зелени площи. Така възникнаха новите квартали Манастирски ливади, Витоша, Кръстова вада. Това трябва да се спре, не може повече да се съгстява строителството. Ще изградим Северния град, като първо изградим инфраструктурата - детски заведения, институции, паркове, улици, тротоари. В центъра му ще е летището на Доброславци, а строежите ще са нискоетажно еднофамилно строителство\", каза още кандидатът за кмет на столицата.", "date": "2019.10.19", "title": "Манолова: Заради дълга на Топлофикация има риск от спиране на доставките на газ в цялата страна"}
{"url": "https://offnews.bg/futbol/kamburov-pribira-naj-visokata-zaplata-v-beroe-713528.html", "text": "Съвсем според очакванията нападателят Мартин Камбуров и треньорът Александър Томаш са най-високоплатените служители на Берое. Нападателят прибира по над 12 бона на месец. В подобни граници е и заплатата и на Томаш. В договора на треньора има фиксирани и сериозни бонуси, пише \"Тема спорт\".От наставниците в елита повече от него получават само Петър Хубчев (Левски), Стамен Белчев (Арда) и Станислав Генчев (Лудогорец). Ако Томаш успее да класира Берое за участие в евротурнирите, ще получи много голяма премия, както и ако спечели Купата на България.Интересното е, че част от заплатата на Мартин Камбуров се плаща от пловдивски бизнесмен, който подпомага финансово школата на заралии. Той е поел този ангажимент още при преминаването на Камбуров от Локомотив Пловдив в Берое през август 2017 година.Защитникът Иван Бандаловски е третият най-високо платен българин в клуба след Томаш и Камбуров. Той също получава петцифрено възнаграждение. Очаква се в най-скоро време ръководството на заралии да започне разговори с бранителя за нов договор.", "date": "2019.10.19", "title": "Камбуров прибира най-високата заплата в Берое"}
{"url": "https://offnews.bg/politika/milka-hristova-reshenieto-na-problema-s-trafika-shte-dojde-kogato-v-713538.html", "text": "Решението на проблема с трафика в София ще дойде тогава, когато управляващите в Столична община видят реалните причини за него. Това заяви досегашният заместник-председател на СОС от БСП Милка Христова, която е втора в листата на социалистите за общински съветници. Тя участва в предизборен дебат по телевизия \"Европа\" в събота сутринта.\"Досега управляващите в Столична община не разглеждаха комплексно проблема по отношение на причините, поради които трафикът се увеличава. Взимаха решения \"на парче\", всеки проблем беше отстраняван сам за себе си, а гражданите се чудят защо няма ефект. Каква е истината? Паразитният трафик, например, е породен от липсата на места в детските градини и ясли. Това налага родителите да превозват децата си с автомобили от едно място на друго. Същото е и с учениците. Заради влошеното качество на образованието, предлагано в училищата в кварталите, децата и родителите им предпочитат тези в центъра. Това е само един от всичките примери\" - коментира Милка Христова.Тя отбеляза факта, че има закупени нови автобуси за градския транспорт, както и работата по изграждането на метрото. Според нея обаче, управляващите досега в Столична община не биха могли да кажат, че са на прав път в справянето с проблемите в транспорта в София:\"Трафикът в града от използваните лични автомобили се увеличава, а не намалява. За какво отстраняване на проблема можем да говорим изобщо? Градският транспорт не е предпочитан, защото нито е по-удобен, нито е по-евтин, нито е по-достъпен към момента. Хората чакат много време по спирките, линиите и връзките не са удобни, все още липсва довеждащ транспорт до метростанциите, няма навеси, които да подслонят гражданите при лошо време, цената на единичния билет е прекалено висока\".Според Милка Христова, една от най-важните стъпки за разрешаването на проблемите в транспрота е приемане на нов план за организация на движението в София. Освен това е наложително довършването на участъците от Околовръстния път и вътрешните рингове - бул.\"Тодор Каблешков\", пробивите на бул. \"Пенчо Славейков\" и \"Данаил Николаев\", връзката между ж.к. \"Люлин\" и \"Овча купел\".\"Проблемът с паркирането в София също е много голям - автомобилите са върху уличните платна, тротоарите и зелените площи. Липсват стратегия и последователни действия за трайното му решаване. Използването на активни ленти на улиците допълнително намалява пропускателната им способност и увеличава задръстванията и проблемите с трафика. Паркирането не бива да бъде само източник на пари. То е основно задоволяване на обществената потребност. Приходите на Центъра за градска мобилност от \"синя\" и \"зелена\" зона са около 30 милиона лева, които не ги използват за изграждане на паркинги. А алтернативата на \"синята\" зона е да приберем колите в подземни и надземни паркинги. Това дори е записано в генералния план за организация на движението. Решението, което ние, от БСП, предлагаме в този случай е ЦГМ ЕАД да бъде преобразувано. Да бъде отделено общинско предприятие \"Паркинги и гаражи\", което да организира дейността по паркирането в София. А приходите да бъдат използвани за изграждане на нови паркинги и за ремонт на тротоарите\" - заяви Милка Христова.", "date": "2019.10.19", "title": "Милка Христова: Решението на проблема с трафика ще дойде, когато в Столична община видят реалните причини за него"}
{"url": "https://offnews.bg/futbol/ejolfson-ot-levski-iska-da-katurne-ludogoretc-ot-varha-713526.html", "text": "Една от звездите на Левски Холмар Ейолфсон се завърна след 10-месечно лечение на контузия в коляното. Исландецът вече е напълно възстановен и си върна титулярното място в сърцето на отбраната на \"сините\".Защитникът даде интервю пред медиите в родината си Исландия, в което говори за столичния гранд и трудностите, докато бе с травма.\"Беше тежко и имах нужда от много психологическа сила по дългия път. Благодаря на Роберт Магнусон - рехабилитатор и кондиционен треньор, който беше с мен през цялото време и се грижеше добре за мен. Благодарение на него се върнах по-силен.В момента се борим с Лудогорец за първото място. Съперникът има най-добрия отбор и най-голямата група играчи, а в момента води с 4 точки пред нас в класирането. Ние обаче вярваме, че в един момент ще започнат да губят. Предимството на Лудогорец е в ширината на състава. Този тим играе всяка година в Европа, продава скъпо футболистите си. Затова се подсилва добре преди всеки сезон.Аз обаче се чувствам добре в Левски. Имам договор и за следващото първенство. Затова съм фокусиран единствено върху изявите си с тима и как да ставам по-добър. Искам да свалим Лудогорец от пиедестала и да стана шампион с Левски. След това ще трябва внимателно да планирам следващите стъпки в кариерата си, защото вече влизам в такава възраст\", заяви исландецът в навечерието на мача с Арда на \"Герена\", който е тази вечер от 20,00 часа.", "date": "2019.10.19", "title": "Ейолфсон от Левски иска да катурне Лудогорец от върха"}
{"url": "https://offnews.bg/politika/nikolaj-radev-plovdiv-zasluzhava-da-si-varne-slavata-na-tehnologichen-713537.html", "text": "„Индустриалният Пловдив се предаде. Закриха се предприятия. Няма икономика. В новите заводи се работи на ишлеме“, заяви Николай Радев, кандидат за кмет на Пловдив от „БСП за България”, в разговор с жители от кв. Гладно поле. Той ги запозна с идеята на левицата Пловдив да се превърне в град на високите технологии, привличащ водещи компании, в които да работят високоплатени специалисти, обучени в пловдивските професионални училища и вузове.Кандидатът за кмет на район \"Източен\" инж. Йордан Василев обясни, че в района има чудесен потенциал за икономическо и индустриално развитие на града.\"Младите хора ще остават трайно при възможности за добра работа, добри доходи и в обновен град\", категорични бяха Радев и Василев.Проблемът с детските градини, яслите и площадките бе коментиран от всички граждани, с които двамата кандидати от левицата се срещнаха.”Един от водещите ми приоритети е грижа за децата в района и облекчение на младите семейства“, заяви инж. Василев.„Социалното никога не е било приоритет на управляващите“, упрекна ръководството на града Николай Радев, изтъквайки, че БСП е единствената алтернатива.Разбитите и тъмни подлези, липсата на пешеходни пътеки и светофари, стопанисването на междублоковите пространства, липсата на паркоместа, неасфалтираните части от улици и още много други тревоги изразиха пред кандидатите на „БСП за България” гостите на срещата. ", "date": "2019.10.19", "title": "Николай Радев: Пловдив заслужава да си върне славата на технологичен център"}
{"url": "https://offnews.bg/bojni/nov-ukrainetc-zastava-mezhdu-kobrata-i-titlata-713529.html", "text": "Александър Усик ще се опита да измести Кубрат Пулев като следващ съперник на новия шампион в тежката категория на профи бокса. Украинецът ще пътува за Саудитска Арабия за реванша между Анди Руис и Антъни Джошуа на 7 декември и се очаква да се качи на ринга, за да предизвика победителя, пише „Труд”.\"Саша поиска от мен следващият му мач да е за световната титла – обяви Еди Хърн, който е агент както на Усик, така и на Джошуа. – Спечели всичко в полутежка категория, вече дебютира и в тежката.\"Спекулациите на Хърн идват в момент, в който Усик все още не е обявен за официален претендент, но агентът очаква украинецът да получи шанс от Световната боксова организация (WBO).Кубрат Пулев пък очаква победителят от реванша да направи задължителна защита на пояса на Международната боксова федерация (IBF). Кобрата също ще бъде в Саудитска Арабия, твърди \"Тема Спорт\" и ще се опита също да предизвика победителя измежду Руис и Джошуа.Междувременно Тайсън Фюри сякаш се отдалечава от боксовия ринг и е на път да се превърне в шоумен.Бившият шампион при най-тежките ще дебютира в кеча с „мач“ срещу Брет Строуман. Представлението „Разбиване“ също е в Саудитска Арабия, но на 31 октомври. Очаква се Краля на циганите да прибере 15 милиона долара за участието си, след което е възможно да подпише постоянен договор с организацията в „развлекателния спорт“.", "date": "2019.10.19", "title": "Нов украинец застава между Кобрата и титлата"}
{"url": "https://offnews.bg/sviat/izvanredno-polozhenie-v-stolitcata-na-chili-metroto-poskapna-713557.html", "text": "Президентът на Чили Себастиян Пинеро обяви режим на извънредно положение в столицата Сантяго и околностите зарази безредиците, провокирани от поскъпването на цената на билета за метрото, а за това той съобщи в своя Туитър в нощта срещу събота.Извънредното положение ще продължи 15 дни, след като на 18 октомври протестите в Сантяго се засилиха, а те започнаха още на 6 октомври. Протестите заляха столицата, след като билетът за метрото поскъпна от 800 на 830 песо /увеличението е с 0, 042 долара/.Демонстрантите подпалиха сградата на централния офис на италианската енергийна компания Enel. Полицията съобщи за 180 задържани, по време на сблъсъците са пострадали 57 униформени служители. Медии в Буенос Айрес обаче посочват други числа – задържани 308 души, 156 ранени полицаи, сред тях 5-има тежко, 11 граждани са пострадали. Освен това са повредени 49 полицейски автомобили и 41 станции на метрото, съобщава корпусът на карабинерите в Туитър.По улиците са разположени подразделения на армията и полицията, но все още не се съобщава за въвеждане на комендантски час. След изтичането на 15-дневния срок режимът може да бъде продължен с още толкова.Независимо от разразилото се напрежение, правителството на Чили заяви, че няма планове да преразгледа тарифите за пътуването с метрото.Телевизия „24 Horas“ съобщи, че през деня в събота в различни райони на столицата са регистрирани шумни звуци от удари по тенджери – така в много от страните на Латинска Америка гражданите демонстрират несъгласието си с едно или друго решение на властите.Много граждани са започнали да се събират по различните метростанции и да прескачат през преградите с отказ да плащат. В петък вечерта в много райони на Сантяго са регистрирани протести, столичани издигали барикади, тряскали по тенджери, в някои от станциите на метрото е имало пожари.Метрото в Сантяго, което дневно превозва 2, 8 млн. пътници, остава затворено до понеделник.", "date": "2019.10.19", "title": "Извънредно положение в столицата на Чили – метрото поскъпна"}
{"url": "https://offnews.bg/sviat/erdogan-zaplashi-s-novi-bojni-dejstvia-ako-kiurdite-ne-napusnat-sever-713558.html", "text": "Анкара ще продължи военната си операция в Сирия, ако кюрдите не напуснат зоната за сигурност до края на действащия режим на прекратения огън, заяви турският президент Реджеп Ердоган, цитиран от Анадолската агенция.Часове по-рано той обвини кюрдските формирования в нарушение на установения 5-дневен срок на въпросния режим.„През нощта във вторник този процес ще приключи. Ако дадените на Турция обещания не бъдат изпълнени, ние няма да чакаме, както преди. Ние ще продължим започналата операция и ще продължим да ликвидираме терористите“, заяви Ердоган в провинция Кайсери.Той посочи, че в района на операцията „Извор на мира“ са дислоцирани сили на сирийския режим на Башар Асад, които са под защитата на ВКС /Въздушно-космическите сили/ на Русия. „Този въпрос ще бъде обсъден с президента на Русия и ще намерим решение“, допълни Ердоган.В резултат на турско-американските преговори в Анкара от 18 октомври бе достигната договореност за ситуацията в сирийските райони на изток от река Ефрат. Турция се съгласи да преустанови за 5 денонощия операцията си, започнала на 9 октомври в североизтока на Сирия.Споразумението между Анкара и Вашингтон включва 13 точки и предвижда пълно оттегляне на отрядите на сирийското крило на ПКК YPG от крайграничните с Турция северно-сирийски райони.Двете страни се ангажираха да гарантират сигурността на мирните жители във всички населени места на сирийските райони, където ще бъде създадена зоната за сигурност. От кюрдските милиции YPG ще бъде иззето тежкото въоръжение и цялата военна инфраструктура, създадена от тях, ще бъде ликвидирана.Операцията „Извор на мира“, в рамките на която са неутрализирани над 700 терористи, ще бъде прекратена след пълното изтегляне на кюрдските бойци. Вашингтон обеща да отмени всички санкции, планирани срещу Анкара.", "date": "2019.10.19", "title": "Ердоган заплаши с нови бойни действия, ако кюрдите не напуснат Северна Сирия"}
{"url": "https://offnews.bg/politika/gen-kolio-milev-%c2%a0v-sliven-otnovo-horata-shte-vzimat-resheniata-713539.html", "text": "„Жителите на сливенските квартали ще имат думата при решенията за изразходване на средствата за благоустрояване по места. Предлагаме това да става чрез квартални съвети, излъчени от Общо събрание на квартала, които събират предложенията на гражданите, обсъждат ги с общината и следят за тяхното изпълнение. По време на моя мандат функционираше Обществен съвет към кмета, сега е време да имаме своя коректив по кварталите и селата“, каза кандидатът за кмет на община Сливен от \"БСП за България\" ген. Кольо Милев на среща в квартал „Дружба“.Изграждане и реконструкция на улици в квартала, разполагане на бетонови гаражни клетки и на паркоместа, благоустрояване зелените площи, нови детски площадки, нова читалищна сграда в квартала, павилион за нуждите на Детска млечна кухня – това са част от предложенията на ген. Милев и на кандидатите за общински съветнци от левицата за квартал „Дружба“. В срещата се включиха кандидатите за общински съветници Стефан Щилиянов, Васил Добрев, Митко Манев, Сиво Сивов и Иван Фарашев.Санирането продължава да вълнува хората в Сливен. Милев припомни, че последната програма за саниране е започнала в началото на 2015 г., когато до края на мандата му са сключени 51 договора между общината, етажните собствености и Българската банка за развитие.„Досегашното управление само сключи договорите с фирмите за саниране и за 4 години половината от тях все още не са завършени. Знаем, че повечето от фирмите за санирането не са от Сливен и се надявам, че при следващия етап на кампанията, парите, които държавата отпуска за саниране ще остават в сливенския бизнес“, посочи Милев.„Желанието ми е да възстановим диалога с хората. Аз имах редовен приемен ден всеки понеделник като кмет и през последните 4 години не съм спирал, затова и срещите ми сега минават по – скоро в работен режим, защото познавам проблемите и зная какво може да е решението им“, каза Милев.", "date": "2019.10.19", "title": "Ген. Кольо Милев: В Сливен отново хората ще взимат решенията"}
{"url": "https://offnews.bg/futbol/levski-postigna-trudna-no-sladka-pobeda-nad-arda-713560.html", "text": "Левски победи Арда с 2:1 в двубой от 13-ия кръг на efbet Лига, игран на стадион \"Виваком Арена Георги Аспарухов\"Футболистите на треньора Петър Хубчев доминираха почти през цялото време на срещата, но трудно стигаха до вратата на гостите и головете паднаха към края на мача.Първо Хали Тиам (70') успя да се разпише, а малко след това влезлият като резерва Станислав Иванов (80') вкара гола на успокоението. В добавеното време на срещата Пламен Крумов (90+2') оформи крайния резултат. Кърджалийци имаха възможност да шокират \"сините\", след като в 69-ата минута Сам нацели гредата.Така Левски вече има 29 точки и се доближи на 4 от първенеца Лудогорец. \"Сините\" са и на 3 от Локомотив Пловдив, който обаче има мач по-малко и има нелеката задача да възстанови разликата, ако утре успее да победи ЦСКА.Първата опасност в мача дойде в четвъртата минута. Тогава \"сините\" получиха право да изпълнят пряк свободен удар на удобна позиция, но изпълнението на Нашименто мина над вратата. Последваха минути на териториално надмощие, но без сериозни опасности пред Караджов, а в средата на полувремето вратарят на гостите изби опасен удар от дистанция на Тиам.Малко по-късно Робърта нахлу на скорост в наказателното поле, но бе спрян от капитана Крумов. До края на първата част темпото спадна и не се стигна до никаква опасност пред една от двете врати.В началото на втората част ситуацията на терена не се промени особено и Хубчев се принуди да пусне Станислав Иванов в търсене на подобряване на играта на тима. Първият удар на Арда във вратата пък дойде в 53-ата минута, когато Коконов стреля опасно, но Миятович внимаваше и изби в ъглов удар.След това пък Василев пробва задна ножица, но без проблеми за вратаря. В средата на полувремето Миланов пропусна да застраши Караджов от фаул удобна позиция и стреля в стената, а след това далечен удар от близо 40 метра на Рейш бе избит над вратата от стража.Така се стигна до 70-ата минута, когато \"сините\" откриха резултата. Тиам комбинира с Робърта и халфът стреля мощно от над 25 метра. Ударът му по земя бе достатъчно силен, за да не остави шансове на Караджов - 1:0.Десет минути по-късно Левски вече водеше с 2:0. Центриране на резервата Алар бе избито от Крумов, но това всъщност се превърна в отличен пас към Иванов, който без да се бави от удобна позиция прониза за втори път Караджов.В последната минута на двубоя Пламен Крумов вкара почетен гол от фаул.", "date": "2019.10.19", "title": "Левски постигна трудна, но сладка победа над Арда"}
{"url": "https://offnews.bg/horoskop/horoskop-za-19-25-oktomvri-ot-antonia-mechkova-712134.html", "text": "Динамично 7-дневие, напрегнато, ала и ползотворно. Група Овни не споделят нашироко вълнения, в едни случаи идеите им си пробиват път в екипа мъчно, в други близки се колебаят за предложенията им. В понеделник избягвайте по-остри спорове, важно е да привличате съмишленици. Във вторник може да станете изпълнител в чужд план, пак ще се радвате на постигнато и спечелено. Навярно в четвъртък шеф ще ви възложи повече отговорности. Но и да не ви дадат пост, околните се убеждават, че мислите в перспектива и за общо благо.Периодът е изпъстрен от различни и немалки пречки, не се хвърляйте „с рогата напред” за изпълнение на плановете, набелязани през уикенда. В понеделник Телците да избягват противопоставяне с шефове и колеги, във вторник да търсят услуги от познати, но да следят финансовата страна на отношенията, в сряда да не припират рода и приятели да се заемат с техни недовършени дела. Ако смятате да сменяте работно място, поизчакайте, а за лични изяви стриктно подгответе бюджет, разрешителни и др. Предпазливите ще се радват на успех.Този уикенд засилва критичността ви по делови и лични теми, напрежението май ви изнервя. А и не е кой знае колко плодотворно, много Близнаци още в понеделник ще се уверят: за новите им идеи не е дошло време. Някои от знака пък във вторник ще се върнат към стари планове и уговорки. В сряда укрепете взаимодействието с колеги, познати, близки, деликатно изяснете проблемите, а и промени в линията ви на поведение. Заложите ли на битки за надмощие, и да пожънете победа, ще е нетрайна. С такт и търпение се справяте с лични грижи.Почивните дни изострят критичността ви по делови и лични въпроси, хич не ви се слушат съвети. Някои са уместни, но Раците си знаят своето и току виж, че допуснат грешки. В понеделник обещавате много, околните имат нужда от помощ и не го крият. От вторник се съсредоточете във ваши по-спешни задачи, усилията ще бъдат плодотворни, ще спечелите доверието на още колеги и шефове. В петък сте склонни да се налагате, а е по-ефективно да се отдръпнете от съмнителни начинания и интриги, ще дойде време и за ваши идеи, добри са. За вас 7-дневието е ведро, при условие че сте по-бдителни и търпеливи. Част от Лъвовете прибързват от уикенда и вместо да разчистят проблеми, създават нови пречки. За други периодът е изпъстрен с празнични поводи, до вторник да сядат на маса с близки и познати, но да не прекаляват с удоволствията. От сряда до петък ще бъдете доста доволни от деловия си напредък макар и в по-рутинни неща, скоро ще дойде време и за новите ви проекти. Не ги забравяйте, а гответе реализацията, ако са за личния живот, привлечете и родата за помощ.Напрегнато 7-дневие, а вие се товарите още и още. Девите ще упорстват по плановете си от събота до четвъртък, ако не са доволни от признанието за приноса си, в петък ще се впуснат в спорове. Излишно е, сега трябва да бъдете по-пестеливи и стриктно да изпълнявате поетите задължения. Само че някои обещават съдействие за чужди проекти в понеделник и вторник, проявяват голяма строгост в сряда. Държите на принципите си и това ще предизвика уважение и при решаване на най-лични проблеми, но няма да става от раз...За вас 7-дневието поставя на строга проверка делови и лични партньорства, заслужавате най-доброто и няма да направите компромис с колеги, приятели, познати, даже в любовта. В понеделник Везните отделят доста време на по-близкия си кръг, във вторник ги чака сериозна работа, а се откриват и нови възможности. Няма да ви е лесно в начинания, от сряда до петък не споделяте за трудности, към разочарованията подхождате мъдро. Ще постигнете своите набелязани цели, макар и по-амбициозни. Но се щадете, тонусът ви не е висок.Периодът е труден, ала още в събота ви се ще да наложите интересни идеи за работа, у дома. Скорпионите да не настояват прекалено, пред проектите има пречки, но не за да ги възпрат, а да ги накарат да търсят по-добри решения. В понеделник се съобразете с плана на шефове, във вторник трябва да търсите нови пътища и информация, в сряда не се включвайте в противоборствата на колеги и роднини. Даже да не сте доволни от оценката за приноса си сега, тя скоро доста ще се промени, а стари познати ще молят за партньорството ви...Напрегнат период, но ако сте мобилизирани, трудните ситуации в работа или в лични отношения няма защо да ви плашат. От уикенда Стрелците да се запасят с търпение, в понеделник има да уреждат административни и финансови неща, сега не е време за разправии даже с близки. В сряда търсете нова информация и познанства, може да ви помогнат да преодолеете спънки, а и не надценявайте своите идеи и стил. В петък бъдете по-сдържани в обясненията за бъдещите си проекти, ще се открият условия да ги изпълните, следвайки своите принципи.Това 7-дневие ви кара да се съсредоточите в дела. Трудностите са доста, вие си знаете как да се справите с тях. Е, ако околните вдигат повече пара за едно или друго, Козирозите може да се разпрострат в обяснения, но иначе в понеделник и сряда няма да споделят детайлите от плана си, нито ще припират за неговата реализация. Във вторник може да седнете с близки на маса и пак няма да ви се говори за лични грижи. Четвъртък и петък са доста натоварени, ала вие ловите нови шансове за изява и доходи, показвате самообладание и работата ви спори.От деня на св. Йоан Рилски някои делови и лични неща не вървят както сте си представяли, търпеливо изяснете защо. Група Водолеи смятат, че всичко ще се оправи, ако в понеделник се заемат със самостоятелни начинания, едва ли ще е така. От вторник до петък търсете епизодични услуги от познати, трудностите в работата подсказват да привличате партньори, да формирате екип. Няма да е лесно, но усилията ви в четвъртък ще дадат резултат, може и да ви подкрепят и по-влиятелни хора. Любовните проблеми нека чакат, искате време за себе си...За вас периодът е изнервящ, очертава усложнения с рода и познати. Рибите да се пазят и от колегиални интриги, пречат в деловата сфера, там напрежението без друго е осезателно, а задачите по-трудни. От събота избягвайте конфликти с околните, макар че и в понеделник ще се чувствате силни с аргументацията си. Вторник ще ви покаже ясно, че сте по-силни с умението да сътрудничите, да влияете с отстъпки, дискретно. Истински приятели и някои роднини ще ви подкрепят в изяви, вярват в плана ви. С решения за личния живот не бързайте.", "date": "2019.10.19", "title": "Хороскоп за 19 – 25 октомври от Антония Мечкова"}
{"url": "https://offnews.bg/politika/ninova-pazete-rezultata-v-noshtta-na-izborite-pak-shte-se-opitat-713535.html", "text": "\"Хората са държани в подчинение години наред. Защото ако си кажат мнението, ще ги изгонят от работа. Голямата наша цел е освободим хората от потисничеството и бедността и те да имат по-добър живот. Пазете резултата в нощта на изборите – пак ще се опитат да подменят волята на народа. Нека народът реши и да избере свободно своите водачи\"Това заяви лидерът на БСП Корнелия Нинова на среща с гражданите на Видин. В града тя подкрепи кандидата за кмет на Видин Любомир Георгиев и кандидатите за общински съветници и кметове на населени места.\"Представям пред вас една инициатива за Северозапада, в която ви моля да се включите. Събират се подписи от Видин, Монтана и Враца за „Фонд Северозапад”. Средства от бюджета да бъдат отделени в специален фонд за развитие на Северозапада. Те са за вас, вашите деца и родители. Регионалните различия се увеличават. Обезлюдяват български градове и села. Северозападът тъне в бедност и безпътица\" - заяви лидерът на БСП.Един учител винаги работи за бъдещето, защото работи с деца. Такъв кмет ще бъде Любомир Георгиев - управник, който гарантира доброто бъдеще на Видин, каза Нинова.„Тук сме най-вече, за да подредим това, което ще направим за Видин. Нашият най-важен приоритет е социалната община. Това за нас означава безплатни детски градини, даване на общински жилища на млади семейства, помощ на млади хора да учат, но с уговорката след това да се върнат тук. А за възрастните хора ще продължим да настояваме за преизчисляване на всички пенсии на пенсионерите и за Закон за възрастните хора\", обясни лидерът на БСП.По темата за здравеопазването Корнелия Нинова беше категорична, че е наложително да отпадне търговският статут на болниците:„Нашите кметове ще работят за това общинските и държавните болници да се запазят и да работят\"Тя подчерта, че страната има най-много нужда от икономика и производство:\"Грижа на нашите кметове ще е да се привличат инвестиции. За тази цел ще намалят местните данъци на тези, които инвестират в региона, за да стартират и да осигурят работни места”.Лидерът на социалистите е категорична, че кметовете на левицата няма да разпродават общински имоти:„Ние сме за това общинските терени и земи да се вкарат в съвместни производства. Ние сме за създаване на общински дружества. Не концесионери да вземат сметопочистването, отоплението и други поръчки, а общинското дружество да извършва тези дейности. Така тези услуги ще бъдат по-евтини за вас”", "date": "2019.10.19", "title": "Нинова: Пазете резултата в нощта на изборите – пак ще се опитат да подменят волята на народа"}
{"url": "https://offnews.bg/dw/balgarskata-apolonia-prez-pogleda-na-edin-germanetc-713559.html", "text": "В старото рибарско селище Созопол, на Черно море, има малка крайбрежна улица, преминаваща покрай плажни барове и ресторанти. Непосредствено зад старата градска порта, под едно огромно смокиново дърво, има две пейки. В сянката на дървото пред погледа се простира заливът на Созопол, към който се спуска дървена стълба.Преди десет години, през септември 2009-а, присядах на тези пейки за последен път. Тогава, когато България току-що бе приета в Европейския съюз, посетих за първи път празниците на изкуствата \"Аполония\", които се провеждат в първата седмица на септември. Днес, десет години по-късно, отново съм там и размишлявам какво се е променило оттогава. Или пък не. И какво би могло да означава това за идеята Европа.Гръцкият бог и неговото наследствоПлаж и културен фестивал - понякога базата за едина добра идея е съвсем проста. Именно от това са се ръководили група български творци, когато през 1984-а, още във времената на Студената война, създават созополския фестивал, наречен на името на гръцкия бог Аполон. Оттогава насам фестивалът обхваща всички форми на изкуството - живопис, танц, театър, филм, класическа музика, джаз, български фолклор. Тази година бяха отбелязани 35 години от началото. Шест от тях под комунистически режим, а последните десет - с гордото членство в ЕС.Още името насочва - във времена, в които през 80-те години българските комунисти се стараят да се възползват от мобилизиращата сила на етноцентристкия национализъм - към общоевропейското културно наследство на гръцко-римската античност. Гръцко-римско име и съдържание, което трябва да бъде запълнено с българска култура. Не е известно дали основателите са замислили празниците в знак на тих протест срещу политиката на изолация, провеждана в социалистическия лагер, или пък в израз на \"Единството в многобразието\", както гласи днешното мото. Вероятно по малко от всичко.\"Аполония - българският фестивал!\"Под това мото стартира \"Аполония\" през 1984-а, когато Европа все още е разделена от Желязната завеса. Но и тогава туристическите центрове по Черноморието се явяват още от 1960-те години място за среща на цяла Европа. Под чадъра на плажа и на бира, цаца и задължителната шопска салата се събират европейци от Изтока и Запада, от Севера и Юга.Въпреки това \"Аполония\" бе и е на първо място национален български културен фестивал. И днес, на 35-ия й рожден ден, на сайта на фестивала е изписано: \"Аполония\" - българският фестивал!\". Чуждестранните творци се появяват едва постепенно по сцените, а чуждестранните посетители на повечето прояви могат и до днес да бъдат преброени на пръстите на двете ръци. Езикът на \"Аполония\" е единствено и само български, преводи или субтитри няма. Театърът, белетристиката, филмите и песните се представят изключително от български автори. Сред тях междувременно има известни имена като многократно превеждания писател и драматург Георги Господинов. Чуждестранните гости се изявяват предимно в сферите на музиката и живописта, в т.н. невербалните изкуства. През 2019-а година, например, това бяха аржентинският майстор на тангото Матиас Гонзалес и диксилендът на американската армия в Европа.\"Музика и любов\"Избягнах и двата концерта нарочно - в името на две представления на софийския \"Малък градски театър зад канала\" и на два други концерта (клавирен джаз и виолончело). И двете представления, уви, се оказаха пълно разочарование, което моята съседка в залата описа като \"невдъхновено вулгарно кряскане\". Докато двата концерта, поднесени в очарователната атмосфера на градския археологически музей, бяха истинско удоволствие. В съзвучие с европейския дух на \"Аполония\" джаз-пианистът Живко Петров отвърна с \"Музика и любов\". И макар да има и по-дълбоки размисли във връзка с европейската идея, това все пак бе определено начало. През 2019-а езикът на музиката е в състояние - както за българските, така и за международните гости - да предаде много по-ясно послание от всеки разговор.Точно преди отпътуването ми с автобуса към Бургас, който продължава да струва пет лева, както преди десет години, поседнах още веднъж на същата пейка под същото смокиново дърво. Големи табели изтъкват, че и този район е бил обновен в рамките на европейски проект. И тук един общоевропейски етикет над националното съдържание - и още едно огледало за състоянието на Европа.\"Аполония\" приключи без да мога да намеря специално европейско измерение на този толкова български фестивал и не се чувствам в Созопол нито повече, нито по-малко европеец, отколкото преди десет години. Вероятно това е символ на стагнацията на европейската идея, мисля. След което похапвам същата вкусна цаца, пия същата блудкава българска бира и гледам към същото прекрасно море. Може би стагнацията невинаги представлява непременно катастрофа, а понякога има и своите добри, успокояващи страни. И това е в някакъв смисъл символично за Европа през 2019-а.", "date": "2019.10.19", "title": "Българската Аполония през погледа на един германец"}
{"url": "https://offnews.bg/dom/arhitekturno-proektirane-osnovni-momenti-i-misia-713603.html", "text": "Създаването на собствен дом, отговарящ на всички индивидуални изисквания, е една сбъдната мечта Когато разполагаш със собствен парцел, най-естественият стремеж е да изградиш върху него дом за семейството си или лятна вила за почивка. Каквото и да е намерението ни, крайният резултат е една сбъдната мечта, а за специалистите, които предлагат  представлява мисия да задоволят очакванията на клиентите си.Какво ви предстои по пътя към заветната цел1. Контакт с професионална фирма, занимаваща се с архитектурно проектиране. 2. Изготвяне на проект за новото жилище или къща. 3. Финализиране и действителна работа по скиците.Посочените точки само грубо нахвърлят етапите от цялостния процес, който е свързан с подготовка, усилия и време, докато бъде завършен напълно. Ако сте избрали този вариант да се сдобиете с личен имот, вие вече сте наясно с какво ще се сблъскате и може би притежавате нужната нагласа. Това е и правилната стратегия. Не бързайте, а обмисляйте всички детайли. Консултирайте се с експертите и прецизирайте всеки елемент до последно, за да бъдете абсолютно убедени, че сте получили това, което искате.Основните моменти и стъпки към осъществяванеИмате възможност, както да закупите проект, така и да наемете архитектурно студио, което да работи върху индивидуалния план за дома ви. Изборът е изцяло ваш.При първия вариант си спестявате единствено времето за изчакване, докато бъде изготвен проектът. Все пак вероятно държите на конкретни изисквания, които може би липсват в готовите проекти, или желаете да се отличите по някакъв начин – ето защо е по-удачно да се спрете на втория.По време на срещата споделете вижданията си и идеите за проекта, като разчитате и на съдействие от страна на архитектите, за да получите ценни пояснения и напътствия. Следва одобрение от ваша страна на предварителните скици, върху които са работили от екипа. Тук е моментът да внесете необходимите корекции, да продължите с уточненията, да попълните липсващи детайли, да реорганизирате дадено пространство и т.н.Преди крайния вариант на проекта представители на компанията ще направят нужните измервания на място, за да се поставят параметрите при изграждането на обекта.Финалната стъпка се състои в изготвяне на окончателната концепция и представянето й пред вас, а след това и началото на същинските строителни дейности.Заедно с всички специалисти вие имате задачата да следите поставените изисквания, да наблюдавате прецизно изпълнението им и спазването на съответните стандарти за строителство. Ако сте избрали доверена фирма, ангажиментът ви ще е значително облекчен, но вашата информираност никога не е излишна, за да сте в крак с етапите на реализиране на проекта за мечтания дом.", "date": "2019.10.19", "title": "Архитектурно проектиране: Основни моменти и мисия"}
{"url": "https://offnews.bg/politika/zhandarmeriata-ohraniava-izvozvaneto-na-biuletinite-video-713525.html", "text": "Екипи на жандармерията охраняват извозването на бюлетините за предстоящите местни избори до областните центрове в страната. Бюлетините тръгват от три печатници в София, една в Пловдив и една в Плевен, съобщи пред БНР заместник-директорът на жандармерията комисар Петър Антиев.В четвъртък започна извозването и ще продължи до другия четвъртък. Днес има за транспортиране бюлетини по няколко маршрута. Първият ще бъде за Перник-Кюстендил, вторият - Враца-Монтана-Видин, третият - до Стара Загора, а четвъртият - до Смолян, каза комисар Антиев.Към момента тиражът на бюлетините, който е одобрен във връзка с подадените заявки на Общинските избирателни комисии, е 17 257 800. По отношение на общински съветници тиражът на бюлетините е 6 900 600. Същият е тиражът по отношение на бюлетините за кмет за община, тъй като съвпадат като данни. По отношение на кметове на райони - това включва кметове на райони в трите града София, Пловдив и Варна - е 1 858 100 броя, за кметове на кметства – 1 598 500 бюлетини, съобщи говорителят на ЦИК Александър Андреев.", "date": "2019.10.19", "title": "Жандармерията охранява извозването на бюлетините (видео)"}
