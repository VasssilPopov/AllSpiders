{"url": "https://offnews.bg/zimni/legendata-svindal-zavarshi-karierata-si-sas-srebro-iansrud-e-noviat-s-697267.html", "text": "Легендата в алпийските ски Аксел Лунд Свиндал сложи край на кариерата със сребърен медал. 36-годишният норвежец завърши втори в спускането на световното първенство в шведския зимен център Оре.Свиндал влезе в историята като едва третият скиор, който взима медал от шест различни шампионата. Свиндал има вече девет отличия – пет златни, два сребърни и два бронзови. Освен него с медали на шест първенства са Киетил Андре Аамод и Марк Жирардели.Иначе сънародникът му Шетил Янсруд стана световен шампион в спускането на шампионата. Новият първенец се спусна по трасето за 1.19.98 мин. Бронзовото отличие завоюва австриецът Винсънт Крихмайер, който се нареди на 33 стотни след победителя.Това е втори медал за австриеца на шампионата в Оре след поделенето сребро през седмицата с Йоан Клери в Супер-Г. Защитаващият титлата си швейцарец Беат Фойц завърши четвърти на 0.44 секунди след Янсруд.Спускането започна един час по – късно от предвиденото, заради лошите метеорологични условия. В неделя е спускането при дамите, с което и Линдзи Вон ще сложи край на кариерата си.", "date": "2019.02.09", "title": "Легендата Свиндал завърши кариерата си със сребро, Янсруд е новият световен шампион в спускането"}
{"url": "https://offnews.bg/zimni/avstria-triumfira-pri-otbornite-skokove-v-lahti-697272.html", "text": "Австрия спечели отборното състезание от Световната купа по ски скокове на голямата шанца във финландския зимен център Лахти.Филип Ашенвалд, Грегор Шлиренцауер, Михаел Хайбьок и Щефан Крафт стигнаха до успеха с общ сбор от 953.6 точки. Крафт триумфира на същата шанца, на която преди две години спечели два златни медала от световното първенство.На второ място остана Германия с 942.6 точки, където Карл Гайгер се отличи, прелитайки 130.5 метра при втория си опит. Това бе и най-силното изпълнение сред състезателите в челната тройка.Бронзовите медали завоюваха състезателите от Япония с 929.5 точки. Сензацията през този сезон Рьою Кобаяши не бе на ниво днес и направи много слаб първи скок от 115.5 метра. Единственият по-неуспешен опит в неговия отбор бе на ветерана Ито Дайки (114.5).В неделя в Лахти предстои индивидуално състезание с участието на топскачача ни Владимир Зографски. Надпреварата започва в 17:00 часа българско време.", "date": "2019.02.09", "title": "Aвстрия триумфира при отборните скокове в Лахти"}
{"url": "https://offnews.bg/futbol/spas-rusev-obiavi-otteglianeto-si-ot-levski-697268.html", "text": "Собственикът на Левски Спас Русев лично обяви оттеглянето си от клуба. В интервю за NOVA, което ще бъде излъчено в неделя в предаването \"Събуди се\", притежателят на мажоритарния пакет акции на \"сините\" внесе яснота и по въпроса за задълженията на отбора.Тази седмица излезе информация от новия изпълнителен директор Павел Колев, че дълговете на Левски са над 30 млн. лв. Русев обаче успокои, че те ще намалеят наполовина след официалното му оттегляне от властта на \"Герена\", като това се очаква да стане на Общото събрание на 6 март. Голямата въпросителна кой ще е новият собственик обаче остава, тъй като в последните дни има изключителна динамика в това отношение. На въпроса дали това ще стане чрез опрощаване на парите, които е дал като заем към клуба, Русев заяви: \"То във футбола друга формула няма\".", "date": "2019.02.09", "title": "Спас Русев обяви оттеглянето си от Левски"}
{"url": "https://offnews.bg/evropa/nasilie-v-parizh-bomba-s-gaz-otkasna-rakata-na-protestirasht-697271.html", "text": "Поредният протест на \"жълтите жилетки\" в Париж бе белязан с още повече насилие, в сравнение с предишните съботи. Френската полиция разпръсна със сълзотворен газ протестиращите, които изразиха недоволството си срещу правителството на президента Еманюел Макрон за 13-ти път.Протестното шествие започна от Триумфалната арка, превърнала се в арена на сблъсъци с полицията при предишни протести. След това те преминаха по площад „Шанс Елизе“ и се отправиха към сградата на парламента.При опит да съборят част от огражденията около сградата, която в момента се ремонтира, полицията използва сълзотворен газ срещу протестиращите.Местните медии съобщават, че при сблъсъците са пострадали двама демонстранти и двама униформени. Участник в протестите е бил тежко ранен, след като при избухване на граната със сълзотворен газ е била откъсната ръката му.Протестът на „жълтите жилетки” започна в средата на ноември 2018 г. като недоволство срещу поскъпването на горивата. След това демонстрациите преминаха в искания за подобряване на стандарта на живот, а протестите прераснаха в бунтове и сблъсъци с полицията, които взеха жертви.", "date": "2019.02.09", "title": "Насилие в Париж: Бомба с газ откъсна ръката на протестиращ"}
{"url": "https://offnews.bg/obshtestvo/vojvodinovo-pak-izleze-na-protest-sled-kato-romi-probvaha-da-se-varna-697269.html", "text": "Във Войводиново отново се събират на обичайното място пред църквата хора от селото, за да изразят недоволството си от ромското присъствие.По-рано днес група от малцинството, което се изсели скоростно от селото след побоя на командоса Валентин Димов, пробва да се върне заедно с представител на правозащитна организация и адвокат. Което разгневи отново местните.В селото се опитаха да се върнат само жени.Днес по обед в махалата ромите обясняваха, че искат да нощуват в домовете си. Според тях имали право на това, защото още не са приключили съдебните процедури за събарянето на незаконните постройки, за 17 от тях заповедите се обжалват.За да не се стигне до ескалация на напрежението, улицата към махалата беше охранявана от полицията.Той в крайна сметка успя да убеди пристигналите да не остават.Тосев не се ангажира със срокове за събарянето на останалите незаконни къщи в ромската махала във Войводиново, като подчерта, че ще трябва да преминат всички тези съдебни процедури.През януари принудително бяха съборени няколко постройки, а това стана след няколкодневни протести на жители на селото. Недоволството им беше провокирано от побой над военнослужещия Димов от двама млади роми.", "date": "2019.02.09", "title": "Войводиново пак излезе на протест, след като роми пробваха да се върнат в селото"}
{"url": "https://offnews.bg/dw/koj-pecheli-ot-kompromisa-za-severen-potok-2-697258.html", "text": "Съпротивата на Франция към проекта “Северен поток 2” продължи по-малко от един ден. На 7-и февруари Париж официално обяви намерението си да подкрепи измененията на газовата евродиректива, които можеха да блокират или поне значително да усложнят изграждането на най-важния газопровод за руския концерн \"Газпром\".А на следващия ден (8-и февруари) стана ясно, че Германия и Франция са постигнали компромис, който гарантира завършването на проекта от руска компания с участието на европейски фирми. Няколко часа по-късно промените бяха почти единодушно одобрени в Брюксел от представители на страните от ЕС.Демаршът на Париж и победата на БерлинВ какво се състои компромисното решение: отговорност за газопровода ще носи държавата-членка на ЕС, на която се намира пунктът за получаване и разпределяне на суровина към европейските енергийни мрежи, идващ от държава извън ЕС. С други думи, за регулацията на \"Северен поток - 2\" ще отговаря Берлин, а не Брюксел. И съответно никой няма да може да се меси в неговите решения.В същото време Европейската комисия също ще може да контролира газопровода. Това е втората част от компромисното решение, което получи най-голямо одобрение в Париж. Франция е загрижена за зависимостта на Европейския съюз от руския газ, заради което правителството подчерта, че европейският контрол е важен именно, за да се гарантира енергийната независимост.Такъв ход на събитията прилича на пълна и бърза дипломатическа победа за Германия и канцлерката Ангела Меркел. В същото време остава загадка защо Париж, който има много добре функциониращи комуникационни канали с Берлин, първоначално така публично и дори предизвикателно се опита да се отдели от германската позиция, но веднага направи обратен завой. Наистина ли не беше възможно този тъй бързо направен компромис да се постигне без излишен шум и зад затворени врати? В крайна сметка цялата история очевидно не допринесе за укрепване на престижа на френския президент.Истинските победителиВ руско-говорящата социална мрежа се разпространява версия, в която се твърди, че Еманюел Макрон се е обърнал срещу \"Северен поток - 2\" под натиска на големия американски противник на проекта, а именно Доналд Тръмп и неговата администрация. Е, ако това е вярно, то Меркел, както видяхме, изненадващо бързо помогна на френския президент да си смени позицията.Независимо от това истинският победител в тази история е \"Газпром\": той защитава интересите си чрез действията на Меркел. Като допълнителен бонус за Кремъл се смята фактът, че Германия, която с постигнатия компромис в ЕС всъщност налага позицията си, не допринесе особено за засилване на сближаването в Европейския съюз, където много страни все още са против „Северен поток 2“. Дългогодишната тактика на Москва - да подклажда противоречията в ЕС, да сее раздори, да предизвиква конфликти - в случая се наложи сякаш от само себе.Защо Меркел подкрепя газопровода на раздора?Възниква въпросът защо Меркел, твърд привърженик на европейското единство, толкова ревностно защитава този газопровод на раздора? Има редица причини. Най-важният от тях е, че след като в сряда (6 февруари) поради антимонополни съображения Брюксел наложи вето върху сливането на железопътния бизнес на \"Сименс\" и \"Алстом\", германската канцлерка не можеше да допусне второ голямо поражение във външната политика на правителството за три дни: подобна слабост би поставила под въпрос лидерството на Германия. Нещо повече, според Меркел \"Северен поток 2\" ще бъде от полза за германската икономика и за енергийните доставки на страната. Особено в ситуация, в която Германия поема курс към отказ от използване на въглища в електроенергетиката до 2038 година. Освен това за германската канцлерка е твърде късно да се откаже от проекта, тъй като няма убедителни правни основания. А едно изцяло политическо решение би подкопало доверието в надеждността на германската правна система.Основната причина за ангажимента ѝ към „Северен поток 2“ обаче е друга: Ангела Меркел се числи към многобройните германски политици, които искрено вярват, че за да се запазят мира и стабилността в Европа, е необходимо по един или друг начин да се поддържат добри отношения с Русия, а енергетиката е именно областта, в която най-добре се постига взаимноизгодно сътрудничество. Меркел не желае да изгаря мостове или- в този случай - да потапя газопроводи.Шансовете на България да се договори за Турски поток нарастватВ същото време Меркел трябва да се примири с факта, че такава позиция до известна степен поставя козове в ръцете на Москва. Освен това не само Русия ще се възползва от постигнатия компромис - партньорът на Германия, България, също ще извлече ползи. Новата концепция за “газопровод, влизащ в Европейския съюз от трета държава, да се регулира от държавата, на чиято територия за първи път се свързва с европейските мрежи” увеличава шансовете на България да стане първи получател и транзитна страна на руския газ, който \"Газпром\" възнамерява да доставя в ЕС по втората газова линия “Турски поток”.В края на краищата в сегашната политическа ситуация София и Москва вероятно ще се разберат много по-лесно, отколкото Москва и Брюксел.Б. ред. - Статията е от Дойче веле. Коментарът изразява личното мнение на автора. То може да не съвпада с мнението на българската редакция и на „Дойче веле“ като цяло.", "date": "2019.02.09", "title": "Кой печели от компромиса за Северен поток 2"}
{"url": "https://offnews.bg/tenis/medvedev-fuchovich-e-finalat-na-sofia-open-697270.html", "text": "Руснакът Данийл Медведев и унгарецът Мартон Фучович ще спорят за титлата на турнира от сериите АТР 250 Sofia Open в неделя от 17 часа в \"Арена Армеец\".Двамата стигнаха изненадващо до финала, като в началото никой не ги слагаше в сметките. В полуфиналите Медведев, който е 16-и в световната ранглиста, отстрани силния французин Гаел Монфис с 6:2, 6:4 за 76 минути на корта.Сблъсъкът можеше да приключи дори по-бързо, но при 5:2 във втория сет, когато сервира за мача, руснакът допусна пробив на 0 и забави момента на триумфа.Фучович имаше далеч по-труден мач срещу италианеца Матео Беретини, но успя да го обърне след 5:7, 7:5, 6:3 като опроверга прогнозите, които сочеха съперника му за фаворит. При успех Медведев ще направи най-добрия подарък за 23-ия си рожден ден, който е на 11 февруари.Фучович пък отпразнува 27-ата си годишнина два дни преди финала, а с представянето си в София той вече си осигури завръщане в топ 40 в светаПреди финала на сингъл в \"Арена Армеец\" ще бъде разиграна титлата на двойки в мача между Хсие (Тайван)/Рунгкат (Индонезия) и Никола Мектич (Хърватия)/Юрген Мелцер (Австрия).", "date": "2019.02.09", "title": "Медведев - Фучович е финалът на Sofia Open"}
{"url": "https://offnews.bg/ikonomika/demografskata-katastrofa-mozhe-da-prerasne-v-ikonomicheska-697215.html", "text": "Демографията се превръща в абсолютната отправна точка за анализ и прогнози на случващото се в българската икономика. На всеки 10 години населението, поне по официални данни, намалява с по половин милион души. Ерго, имаме намаляване на работещото население, а с малко работещо население не може да се очаква голям ръст на икономиката. Следователно имаме предпоставки за икономическа катастрофата.Отделен проблем е, че липсва адекватна статистическа информация за България, което допълнително изкривява прогнозния потенциал за правене на политика. Включително липсва оценка на щетите, нанесени от забавянето на реформите и корупцията през изминалите 11-12 години. Реално нямаме основна и надеждна информация за актуалното състояние на държавата ни. За него разбираме от външни организации и структури като ООН, ЕС, Евростат, Трансперънси интернешънъл и други.Надеждата, след приемането ни в ЕС през 2007, икономическото развитие да се ускори вследствие на европейските фондове също не се оправда. Така наречените европейски пари се оказаха изгубени и лошо управлявани, а те са структуроопределящи за икономическото развитие.Отделно, много от тях бяха използвани само за конюнктурно усвояване, а не за създаване на устойчиви бизнеси. Примерите са много, но добра илюстрация е гледането на картофи и купуването на трактор във високопланински район. След края на програмата производството на картофи свършва, тракторът ръждясва на двора, а собственикът вече се насочва към гледане на зайци или ако не успее да влезе в новата „схема“ много често емигрира.Десетки директни евросанкции за неизпълнение на международни договори, които старателно се крият от обществото. В допълнение има малко чуждестранни инвестиции, много неподписани договори за приключващия период на еврофинансиране и загуба на средства по програмите от ЕС.Управляващите имат интерес от увеличаване на разходите. Лек срещу това харчене е безусловната публичност на намеренията, решенията и изпълнението на решенията за харчене на средствата на данъкоплатците.Както и намаление на държавната администрация.На база на ревизираните данни и прогнози, дали са откровени с нас по отношение на реалната икономическа ситуация?МВФ давал ръст на българската икономика 3,3% за 2019 г.Прогнозите се менят на всеки 3 месеца като нивото на река Дунав.През последните години икономиката ни бележи доста анемичен растеж без изгледи за значителна промяна, ако останем с настоящия екстензивен икономически модел.А иначе ревизирането и изглаждането на данните статистически се постига с иконометрични манипулации на данните. Има множество варианти за такива манипулации, включени във всички разпространени иконометрични приложения.Като малка и отворена икономика, България изцяло зависи от това, което се случва извън страната – ако световната икономика се забави, неизбежно и българската икономика ще се забави, дори и това да стане със закъснение.Така че, в крайна сметка, тенденциите и голямата картина са общо взето ясни.Забавянето на растежа в Еврозоната и реалните рискове от световна рецесия, поставят и съответните рискове пред растежа на България.", "date": "2019.02.09", "title": "Демографската катастрофа може да прерасне в икономическа"}
{"url": "https://offnews.bg/tenis/pironkova-grigor-otnovo-shte-bade-v-top-10-v-sveta-697256.html", "text": "Бившата първа ракета на България при жените Цветана Пиронкова сподели пред bTV, че Григор Димитров ще се завърне в Топ 10 на световната ранглиста.\"Той беше трети, което е извънземно постижение, така че аз не виждам каква е логиката да не го направи отново. Просто му трябва малко повече време и спокойствие.Когато си имал много добър сезон, вече всички очакват от теб нещо още по-велико. Знам, че той има потенциала да го направи и вярвам, че един ден ще го направи.Въпрос на време е той да се върне в топ 10. Дано отново попадне в топ 5, пожелавам му го\", каза Пиронкова.", "date": "2019.02.09", "title": "Пиронкова: Григор отново ще бъде в Топ 10 в света"}
{"url": "https://offnews.bg/politika/krum-zarkov-segashnata-tcik-e-opitna-no-ne-polaga-usilia-da-razreshi-697255.html", "text": "Има нужда от нова Централна избирателна комисия (ЦИК) - провела е поредица от избори, но проблемите отпреди 5 години са същите. Това заяви заместник-председателят на БСП Крум Зарков пред Дарик радио. Преди няколко дена от БСП , тъй като мандатът на сегашната изтича на 21 март. Управляващите отговориха, че тази е достатъчно опитна и няма нужда да се назначават нови хора толкова близо до датата на европейските избори.Според Зарков обаче членовете на ЦИК не полагат никакви усилия да разрешат съществуващите проблеми и не само не са успели, но не са се и опитали да изпълнят изискванията на закона за машинното гласуване. По думите му, при избор на състав на ЦИК, не става въпрос за преговори и компромисни решения, а да се отвори процедура за избор и всяка партия да каже кои от членовете иска да номинира отново или да номинира нови.Социалистът подчерта, че законът важи за всички - дори за тези, които го пишат. Според него никога досега обаче не е имало прецедент, в който органът, който трябва да назначава, просто да каже: \"Аз не виждам смисъл да изпълня закона\". По думите му, ако не се спази ИК и остане същият състав, не само ще бъде нарушен законът, но и тези от членовете, които биха искали да бъдат номинирани отново, ще бъдат подвластни на натиск. Зарков допълни, че основният проблем на ИК е, че държавата 30 години не може да уточни изборните списъци, за да се знае кой реално гласува.На въпрос за предложението от БСП  ако те са довели до осъдителните решения срещу България на съда в Страсбург, Зарков отговори, че е внесъл предложения в НС българските граждани да бъдат обезщетявани за вреди, нанесени от държавата в резултат на незаконни и отменени като нищожни административни актове.По думите му тези предложения са били отхвърлени без една дума дебат от управляващите. Според него целта на тези промени е била всеки да знае, че носи отговорност за своята дейност.По отношение на наложеното вето на президента върху Закона за защита на личните данни Зарков заяви, че държавният глава е напълно прав да постави въпроса още веднъж. Има само една разпоредба, която е върната - за журналистическа и изследователска дейност.", "date": "2019.02.09", "title": "Крум Зарков: Сегашната ЦИК е опитна, но не полага усилия да разреши проблемите отпреди 5 години"}
{"url": "https://offnews.bg/interviu/vapreki-brekzit-festival-na-iztochnoevropejskata-kultura-v-london-697260.html", "text": "На 5 май българите във Великобритания ще се включат в първия Фестивал на източноевропейската култура. За пореден път те ще покажат уникалната прелест на родния фолклор, която не забравят и там. Ще има песни и танци на народите, въпреки Брекзит и неясното бъдеще. Това разказа Нишан Джингозян – експертът от Варна в лондонското кметство Брент, който близо 20 г. живее в британската столица.- Г-н Джингозян, кой даде идеята за фестивала на източно-европейската култура?- Идеята за този фестивал е част от стратегията на East European Forum – платформа на 45 организации във Великобритания, подкрепящи и работещи с гражданите на ЕС от Източна Европа, депутати и общински съветници. Целта е да се промотира културата на страните от Източна Европа и да се наложи визия, различна от тази, която в продължение на години бе внушавана от крайнодесни политически партии и таблоиди във Великобритания. Над 2 млн. граждани на ЕС от Източна Европа живеят в Кралството. Един милион от тях са в Лондон. Нашият принос към това Лондон да е един от най-проспериращите градове в света и да е магнит за имигрантите от цял свят е безспорен. Ние плащаме такси, цели отрасли от икономиката на Лондон зависят от нас. От хотелиерство, ресторантьорство, строителство, до здравеопазване.Ние сме част от това общество, ние сме данъкоплатци и гласоподаватели и участваме активно в икономическият, културен и социален живот на Лондон. С този фестивал ще се опитаме да покажем, че това изключително разнообразие на култури, религии и етноси, което е уникално, е богатство и Великобритания е една от малкото страни в света, успяла да привлече имигранти от цял свят.До момента над 10 български групи за народна музика и танци са потвърдили участие, както и представители на общностите от Румъния, Полша, Сърбия, Унгария, Русия, Украйна, Словения, Словакия, Молдова, Македония, Литва, Латвия, Босна и Херцеговина.- За кога е предвидена проявата, как ще привлечете местните британци за публика?-Фестивалът ще се проведе на 5-и май във Forty Hill Park в Енфийлд, Северен Лондон. Кметство Енфийлд предостави сградата и парка безплатно. Разчитаме на масирана рекламна кампания за привличане на възможно повече гости. Работим активно и с екипа на кмета на Лондон г-н Садик Кан. Очакваме много гости, представители на изброените по-горе общности, както и представители на посолствата на страните от Източна Европа.- Колко са българските самодейни групи на територията на Великобритания, предимно във фолклора ли са фокусирани? Кой ги обучава и ръководи?- Не знам точния брой, но само в Лондон са десетки групите за български народни танци и песни. Наскоро бях в Дорсет и за моя изненада се оказа, че дори в тази част на Англия съществува такава група, както и българско училище, български магазин, добре организирана общност със собствена фейсбук страница и т.н. Тези групи се издържат от участниците, не получават финансиране от България и усилията, които полагат за поддържане на културните традиции заслужават адмирации.- Фестивалите на българската култура са традиция на Острова. Кога е сложено началото и само българи ли се събират като публика?- Един от най-популярните фестивали е традиционният Пролетен фестивал на българския фолклор и традиции в Лондон. Друга също много популярна проява е Гергьовското хоро в Лондон. И двете прояви се организират години наред от Марина Иванова, която неуморно популяризира българските традиции и култура във Великобритания. Десетки групи за българска народна музика от цяла Великобритания, както и от цяла Европа вземат участие в този фестивал, както и хиляди гости.- Четох, че има таен план на правителството за евакуация на британската кралица в случай на бунтове след Брекзит без сделка. В същото време вие подготвяте фестивал. Не се ли опасявате, че тази веселба може да съвпадне с евентуални размирици?- Това е предпазна мярка, която винаги се взима при прогнози за масови безредици. Британският монарх, кралица Елизабет II, е държавен глава на Великобритания. Нормално е да бъдат взети предпазни мерки. Не е тайна, че се очакват масови протести в Лондон и цяла Великобритания по повод напускането на ЕС. Правителството официално оповести, че допълнителни 3 500 военнослужещи ще бъдат в готовност за обезпечаване на реда. Брекзит е тема, която разкъсва обществото и политическите партии във Великобритания. За една голяма част от хората това решение е крайно неприемливо и откъсва страната от Европа. Аз лично нямам притеснения от това, че едни евентуални протести в Лондон по някакъв начин ще повлияят върху този фестивал.- Кой ще финансира толкова мащабна проява?- Всички разходи се покриват от участниците в тази проява. В разговори сме с кметство Енфийлд, както и с екипа на Садик Кан. Уверен съм, че ще получим подкрепа за тази проява.- Как властите в Лондон се отнасят към хората от Източна Европа на територията на Кралството? На практика те са застрашени от Брекзит. Възможно ли е този фестивал да се окаже тяхното сбогуване с Великобритания?- Много често между политически послания, отправяни от политици, и реалността съществува несъответствие. Да, имаше и все още съществува негативна кампания срещу чужденци, емигранти, бежанци във Великобритания. Кампания, която бе инициирана от крайно-десни, реакционни, евроскептични политици. За съжаление, българите бяха една от общностите, които бяха на прицела на тази кампания. Но реалността е следната – както споменах в началото, цели отрасли от икономиката на Великобритания зависят от емигрантите от Източна Европа, както и от цял свят.Няма политическа партия в страната, която да не е декларирала, че желае и настоява тези около 4 милиона граждани на ЕС да останат и да работят след Брекзит. Кметът на Лондон Садик Кан инициира огромна кампания –London is Open, която си постави за цел да промотира столицата като мултикултурен, отворен към външния свят, уникален град, който е магнит за хора от цял свят, дори и след Брекзит. И това е самата истина. В глобалния свят, в който живеем, свят на модерни технологии и модерни общества, идеята за изолация от всеки, който е различен, е присъща само на една група от политици с крайно-десни разбирания. Не съществува модерно общество по света с просперираща икономика, което да няма политика за привличане на имигранти, на работна ръка. И това не е модна тенденция или прищявка, а необходимост, обусловена от времето, в което живеем.- Какви са настроенията сред българите, имат ли опасения и страхове от принудително напускане на Великобритания?- Не бих казал, че цари паника, но обяснимо голяма част от тях се тревожат за бъдещето си в държава, в която анти-имигрантската риторика достигна невиждани размери. Брекзит и бъдещето на Великобритания касаят директно България. Не само поради огромната българска общност в Обединеното кралство, а поради това, че всички живеем във взаимно-обвързан свят и имаме еднакви проблеми. Този възход на крайно-десните в Европа и този тон на нетърпимост към бежанци, чужденци, гей-обществото, мюсюлманите е изключително тревожен. В България всички тези общности присъстват, имаме голяма мюсюлманска общност у нас. Толерантност, търпимост и разбиране се възпитават. Това е бъдещето.", "date": "2019.02.09", "title": "Въпреки Брекзит: Фестивал на източноевропейската култура в Лондон"}
{"url": "https://offnews.bg/futbol/berbatov-napomni-za-uspehite-si-i-se-posheguva-s-visshata-liga-697257.html", "text": "Бившият национал Димитър Бербатов не пропусна да напомни, че за първи път от 2011 година насам, футболист и мениджър на Манчестър Юнайтед печелят заедно наградите на Висшата лига за месеца.Вчера нападателят на \"червените дяволи\" Маркъс Рашфорд спечели отличието за януари. По-рано през деня мениджърът на тима Оле Гунар Солскяер също се сдоби с месечна награда. За последно, индивидуалните отличия отидоха при Бербатов и сър Алекс Фъргюсън именно през 2011.Бербатов регира мигновенно реагира на случилото се, публикувайки колаж, в който се пошегува с Висшата лига чрез следния коментар:\"Е, поне едно нещо е ясно, наградите стават все по-малки и по-малки, и по-малки... Какво? Нямате пари ли във Висшата лига?\".Реакцията не закъсняха и сред първите бе Маркъс Рашфорд, който също се забавляваше на коментара на Бербатов.Има и друга интересна случка около българина на този ден. На 9 февруари 2013 година Бербатов и Станислав Манолев за първи път се появиха на терена рамо до рамо при срещата от 26-ия кръг на Висшата лига. Тогава отборът, чийто цветове те защитаваха - Фулъм завърши наравно 0:0 с Норич.", "date": "2019.02.09", "title": "Бербатов напомни за успехите си и се пошегува с Висшата лига"}
{"url": "https://offnews.bg/evropa/sazdadoha-partia-za-brekzit-vav-velikobritania-697253.html", "text": "Създадоха партия за Брекзит във Великобритания, предаде Telegraph. Новата политическа формация получи подкрепата на Найджъл Фараж - бившият лидер на Партията за независимост на Обединеното кралство (UKIP) и едно от главните действащи лица на кампанията \"Leave.EU\", която подкрепяше излизането на Великобритания от Европейския съюз.Формацията бе формално призната от Електоралната комисия във Великбритан и се нарича \"The Brexit Party\" (\"Партията за Брекзит\"). Фараж е заявил официално, че я подкрепя и че е готов за битка срещу Торите и Лейбъристите по време на изборите за Европейски парламент.Лидерът на новосформираната партия също е бивш кандидат на UKIP - Катрин Блейклок. Тя е известна с това, че по време на кампанията си за парламентарните избори през 2017 г., разпространява нейна снимка със съпруга ѝ от Ямайка, в опит да демонстрира, че от партията не са расисти. \"Спя с някого, който е черен\", заявява по-късно тя в интервю за Vice.След скорошното си завръщане в светлините на прожекторите, Блейклок отново предостави няколко цветущи цитата. Според нея бедните хора във Великобритания е редно да последват примера на етническата група Шерпа, която живее в Хималаите, чиито членове \"на практика ядат само сварени картофи с малко сол и люти чушки\".Партията заяви, че очаква да спечели подкрепата на хиляди настоящи гласоподаватели на Консерваторската партия. От формацията още съобщават, че ще приемат кандидати от Англия, Уелс, Шотландия и Европа. ", "date": "2019.02.09", "title": "Създадоха партия за Брекзит във Великобритания"}
{"url": "https://offnews.bg/futbol/etar-shamarosa-tcska-v-debiuta-na-liubo-penev-697265.html", "text": "Новият треньор на ЦСКА Любослав Пенев започна работа при \"червените\" със загуба в контрола. \"Армейците\" отстъпиха с 0:1 пред Етър в проверка, която се игра на стадион \"Българска армия\".Столичани обаче не впечатлиха с играта си в последната контрола преди подновяването на първенството и остави сериозни съмнения дали отборът е готов да се бори с Лудогорец за първото място.По-лошо от поражението за домакините е играта на отбора. В големи периоди от мача ЦСКА беше надиграван от великотърновци, а в предни позиции не се създаде почти нищо интересно.Етър може да съжалява, че не постигна по-изразителна победа на \"Българска армия\", тъй като гостите пропуснаха няколко чисти положения. Единственото попадение падна през първото полувреме и бе дело на Флорент Боджадж.", "date": "2019.02.09", "title": "Етър шамароса ЦСКА в дебюта на Любо Пенев"}
{"url": "https://offnews.bg/obshtestvo/balgarski-milioner-ot-chikago-dari-1-milion-dolara-na-bolnitcata-v-mad-697266.html", "text": "Българският милионер от Чикаго Шефкет Чападжиев дари 1 милион долара на болницата в родния си град Мадан. Парите постъпиха в специална сметка на община Мадан. По волята на 79-годишния дарител, който живее в Чикаго от 1964 г., средствата трябва да бъдат използвани само и единствено за ново медицинско оборудване и обзавеждане в местната МБАЛ “Проф. д-р Константин Чилов”, съобщи \"24 часа\".С огромоно дарение ще бъдат закупени най-необходимата апаратура, а списъкът за нея вече е предаден на кмета на общината Фахри Молайсенов. В него са включени скъпоструващ скенер и ЕКГ апарат, мамограф, транспортен кувьоз, лазер за операции, инструменти за микрохирургия. Предстои събиране на оферти и закупуване на оборудването.", "date": "2019.02.09", "title": "Български милионер от Чикаго дари 1 милион долара на болницата в Мадан"}
{"url": "https://offnews.bg/ot-vas/razkazat-na-edna-majka-kak-se-prevarnah-v-tezhak-prestapnik-697262.html", "text": "Кратко за мен: казвам се Мадлена Иванова Цветкова, по професия съм геолог и работя в Геологическия институт при БАН. Имам две деца. Момиче на 5 години от предишна връзка и момченце на 6 месеца от текущия ми брак. С бащата на дъщеря ми, професор от МУ Сoфия, сме разделени от четири години. Омъжена съм от половин година. Мъжът ми е архитект и има собствена фирма. След прекарано заболяване на 6 години е останал без слух.Считам за важен факта, че дъщеря ми има добра връзка с баща си. След раздялата ни тя остана да живее с мен, а аз не съм пречела на контактите им, включително излизания в чужбина на детето.Историята започна скоро след като се омъжих и непосредствено преди раждането на сина ми, когато в рамките на 1 месец се случи следното:1. Беше ми повдигнато първо дело за отнемане на родителските права. Обвинявана съм основно като некомпетентна и ограничена, без почти никаква финансови възможности, живееща с глух човек, вреден за развитието на дъщеря ми, от когото чакам дете, заради което няма да имам толкова време да полагам грижи за дъщеря ми. Причини да се дадат правата на бащата са голямата финансова и имотна независимост, доброто образование и достатъчно свободно време за грижи на дъщеря му.2. Последва поредица от четири нотариални покани от бащата и майка му, с които съм призовавана детето да отиде за дадени периоди при съответно единия или другия.3. Заведено второ дело от страна на бабата по бащина линия за установяване режим на виждане, тъй като липсвало такова.4. Трето дело от страна на бащата за искане детето да пътува в чужбина. Бяха посочени конкретни пътувания. В тях влизат и два круиза и ходене в Канада с обща продължителност 3 месеца, както и съдэт да даде разрешение детето до навършване на 18 години да пътува с бащата.Въпреки този тормоз, аз се съгласих дъщеря ми да прекара няколко седмици за лятната ваканция с баща си, с определени срокове в изпратената от него нотариална покана. Така през месец юли тя отиде при него.Вместо да върне дъщеря ми както се бяхме разбрали, бащата я задържа, а аз получих:5. Четвърто дело за домашно насилие. Обвинявана съм в насилие над дъщеря ми – заключване на тъмно, пускане на филми на ужасите, пердах и сексуален тормоз. Съпругът ми индиректно също беше засегнат - поискано бе чрез съда да се получи информация от НОИ относно степента на увреждане на мъжа ми с причина за цитирам: „дъщеря ми живее в семейна среда, в която трудно комуникира и има нужда да има нови преживявания, да общува, да пътува и разширява кръгозора си. Макар и да живее към настоящия момент с майка си, последната има дете от глухоням човек, с когото живее, но считам, че за дъщеря ми не е здравословно да живее постоянно в такава среда“.За уточнение мъжът ми не е глухоням, а има запазен нормален говор. Бащата знае тази подробност.Последваха няколко месеца в които не виждах дъщеря си. Чувахме се само по телефона. В началото тя ме питаше кога ще се прибере. В последствие разговорите се провеждаха само когато тя е беше игра и забавления и нормално за едно дете, не искаше да говори с мен. Междувременно търсих съдействие от социални от МВР, но за всички тях всичко бе нормално. Тъй като нямам брак с бащата, ние сме с равни права, той не е в никакво нарушение, а това, че се чуваме е още „по прекрасно“ и няма отчуждаване, няма повод за притеснение.През септември, три месеца след като последно видях дъщеря си, разбрах, че бащата, майка му и детето са дошли в София. Аз не издържах и заедно с двама свидетели (по препоръка на приятели) отидох да се опитам да видя дъщеря си. Успях да я видя, но нито бащата нито бабата бяха доволни от факта. Бабата се изяви доста силно. Крещеше как съм зарязала детето си, как сега ли съм се сетила да бъда майка, как съм разбила семейството, и всичко това пред детето ми. Случката завърши като дъщеря ми беше прибрана в дома на бащата си, а докато бягаше с нея на ръце ме изрита в корема. Естествено накрая пред властите се оказа, че аз съм се опитала да удуша бабата и почти съм счупила ръката на бащата. За всичко това и двамата си извадиха солидни медицински свидетелства. Като хора с връзки в медицинските среди медицинското не е било проблем. След това последва:6. Пето дело срещу мен от бащата за домашно насилие. С молба да се издаде незабавно срещу мен ограничителна заповед и да не доближавам нито бащата нито детето.7. Шесто дело срещу мен за домашно насилие от името на детето ми. Причинила съм ѝ панически атаки и куп психически травми след случката. Отново молба за издаване на ограничителна заповед срещу мен да не доближавам детето.8. Седмо дело срещу мен от бабата за домашно насилие. С молба за издаване на ограничителна заповед срещу мен да не доближавам бабата и детето.9. Осмо дело срещу мен от страна на бабата по Наказателния кодекс (пуснато 20 дни след делото за домашно насилие) за причиняване на телесни повреди.Всички тези дела с изключение на наказателното дело, бяха пуснати и с молба за издаване на ограничителна заповед срещу мен.Така аз се превърнах в „тежък престъпник“.От моя страна, заведох дело срещу бащата и бабата за домашно насилие относно случката. Съдът издаде ограничителна заповед срещу бабата, която нямаше право да доближава мен и детето, а самото дете трябваше да дойде да живее при мен. Тази заповед се оказа напълно НЕИЗПЪЛНИМА. Съдята отказа да издаде изпълнителен лист, МВР не можели да съдействат, социалните също. Имаше заповед, но за какво ли – не разбрах. Бабата и бащата се направиха, че не са информирани за заповедта в резултат на което започнаха да пътуват с кемпер из цялата страна и да се крият. Тази заповед е нарушавана и към настоящия момент. Оказва се изключително трудно за доказване на нарушението на заповедта, макар да има свидетели, както и документи, че бабата знае за съществуването ѝ и въпреки това се вижда с детето.Важни моменти през това време бяха следните: чрез социалните служби октомври месец успях да имам срещи с детето си в присъствието на социален работник към Център за обществена подкрепа. В една от тези срещи детето извади от раницата си заедно с играчките и едно записващо устройство. То беше взето и предадено от мен в 4-то РПУ. Устройството бе пратено за експертиза откъдето бяха снети всички записи на него. Оказа се, че е носено и е записвано едно от съдебните заседания. Междувременно местната квартална полицайка (на която мога да кажа само едно огромно БЛАГОДАРЯ), разпита бащата и бабата относно записващото, където те си признали, че поставили в раницата на детето въпросното устройство.Детето през цялото време не посещаваше градина с цел да не мога да я взема от там. Беше водено на психолози, психиатри и куп други лекари с цел да се получи освидетелстване. Така тя пропусна почти всичките си предучилищни занимания за 2018 г със само 5 посещения в градината,.Куриоз за нас се оказа и решението на съда да даде достъп на информация на бащата относно процента увреждане на мъжа ми. Основанията за тази информация бяха цитирам отново: „дъщеря ми живее в семейна среда, в която трудно комуникира и има нужда да има нови преживявания, да общува, да пътува и разширява кръгозора си. Макар и да живее към настоящия момент с майка си, последната има дете от глухоням човек, с когото живее, но считам, че за дъщеря ми не е здравословно да живее постоянно в такава среда“. Това явно е напълно достатъчно за съдебната система да разреши достъп до лична конфиденциална информация.Най-ужасното предстоеше и то бе след първото заседание за родителските права. В него съдия Ц.К. след близо час четене на морал и все умни и разумни приказки, в закрито заседание даде определение в което правата над детето са дадени на бащата, а аз имам режим на контакт и четири дни месечно виждане с детето. Мотивите за това решение са, цитирам: \"физическите и емоционални потребности на детето, възрастта и пола му, интереса на детето, неговата ниска възраст и пол, емоционална привързаност към бащата, както и вземайки предвид обстоятелството, че към момента последното живее при своя баща, който полага основните грижи за него\".", "date": "2019.02.09", "title": "Разказът на една майка: Как се превърнах в тежък престъпник"}
{"url": "https://offnews.bg/politika/tcvetanov-nasrocheno-e-izslushvane-za-sluchaia-s-otravianeto-na-emili-697259.html", "text": "В четвъртък в Комисията за контрол над службите ще има изслушване за случая с отравянето на Емилиян Гебрев.Това заяви днес в Харманли заместник-председателят на ГЕРБ Цветан Цветанов във връзка с  по случая \"Скрипал\" е свързан с отравянето на българския оръжеен бос Емилиян Гебрев.Председателят на ПГ на ГЕРБ подчерта, че в последните 3-4 години България, ЕС и САЩ са подложени на хибридна атака от Русия. \"Има информации за руска намеса посредством онлайн и социалните медии в изборите в няколко държави, което във всеки един от случаите доведе до дестабилизация. Съществува мнение, че дори \"Брекзит\" се е случил под такова влияние\", коментира той.Цветанов изрази мнение, че случаят \"Скрипал\" само е затвърдил позицията на ЕС за продължаване на санкциите срещу Русия. По думите му Русия иска да отклони ЕС от политиката му за единство в името на всеобщия просперитет.Според международната разследваща група Bellingcat и нейният руски партньор The Insider руски офицер на ГРУ Сергей Вячеславович Федотов, който е бил във Великобритания по време на покушението на Сергей Скрипал с невропаралитичното вещество Новичок през март 2018 г., е пристигнал в България само няколко дни преди оръжейният търговец Емилиян Гебрев и синът му да се разболеят сериозно. По-късно е установено, че те са отровени с неидентифицирано вещество.В отговор прессекретарят на руския президент Дмитрий Песков обаче  и доколко са компетентни твърденията на Bellingcat за връзката на делото \"Скрипал\" със събитията в България от 2015 г.Цветан Цветанов сподели и своята позиция във връзка с лансираната от ВМРО концепция за ромската интеграция, която според него трябва да бъде подложена на широко обществено обсъждане, в което дейно участие да вземат всички заинтересовани страни и институции.Според него социалните помощи на ромите трябва да се обвържат с тяхната ангажираност, защото днес в обществото ни съществува усещането, че представителите на тази общност получават средства от държавата, но не изпълняват в замяна на това своите задължения както всички останали граждани. Той сподели, че към момента не може да има окончателна позиция във връзка с концепцията и уточни, че до една седмица трябва да се проведе коалиционен съвет, като на него това ще бъде една от обсъжданите теми.Цветанов направи изявлението на традиционното зарязване на лозовите масиви в Харманли. По време на церемонията водосвет отслужи Старозагарският митраполит Киприян в съослужение с местни православни свещеници, а Цветанов пожела берекет и богата година на всички производители в България.", "date": "2019.02.09", "title": "Цветанов: Насрочено е изслушване за случая с отравянето на Емилиян Гебрев"}
{"url": "https://offnews.bg/obshtestvo/28-godishen-mazh-zagina-pri-pozhar-v-kashtata-mu-v-selo-dragomir-697243.html", "text": " 28-годишен мъж е загинал при пожар в къща в пловдивското село Драгомир, предаде \"Фокус\" по информация на пловдивската Регионална дирекция \"Пожарна безопасност и защита на населението\". В 23.36 часа снощи е получено съобщение за възникнали пламъци в къща в селото. На мястото на произшествието са изпратени 2 противопожарни екипа с общо 6 пожарникари. Единият екип е от Участъка за пожарна безопасност и защита на населението в Съединение, а другият – от Първа районна служба \"Пожарна безопасност и защита на населението\" в Пловдив. Къщата и домашното имущество са унищожени.", "date": "2019.02.09", "title": "28-годишен мъж загина при пожар в къщата му в село Драгомир"}
{"url": "https://offnews.bg/futbol/georgi-dermendzhiev-vsichko-shte-bade-nared-697241.html", "text": "Треньорът на Левски Георги Дерменджиев побърза да успокои феновете с коментар след последната контрола на отбора с Чукарички, която завърши без победител и с резултат 1:1.\"Мисля, че първото полувреме беше много различно от това, което отборът показва до момента. Двамата нови футболисти подобряват играта на Левски. Това, което виждам, ме кара да съм оптимист. Има още доста работа за вършене.Разговарял съм с Павел Колев, но това е разговор между нас. Променя се мотивацията с нови попълнения. Отговорността е различна у всички играчи. Божинов е много адаптивен футболист и имаше много адаптивност между него и другите футболисти\", заяви Георги Дерменджиев.\"Райнов също има добра рутина и съм доволен, че се ориентира бързо в обстановката. Той трябваше да разбере моята концепция, а аз исках да видя неговите виждания за играта. Винаги има затормозяване, когато не печелиш. Когато се приберем в София, отборът ще бъде освободен психологически. Вярвам в отбора и чакаме първия мач. До началото на първенството всичко ще бъде наред.Доста пъти разговарях с Кабрал и му дадох да разбере за какво става въпрос. Казах му, че трябва да играе за отбора на 100%. Той се съгласи и ще навакса. Ще направим всичко възможно да има човек на поста централен защитник\", завърши специалистът.", "date": "2019.02.09", "title": "Георги Дерменджиев: Всичко ще бъде наред"}
{"url": "https://offnews.bg/tenis/bashtata-na-aleksandar-lazarov-otkaza-oferta-ot-kolezh-za-da-stane-p-697242.html", "text": "Страхотно впечатление на тазгодишното издание на София Оупън остави Александър Лазаров, който премина два мача от пресявките, а в основна схема бе спрян от своя идол и звезда на световния тенис - Фернандо Вердаско. Неговият баща Красимир, който е дългогодишен състезател и национал на България с 15 победи и 24 загуби за Купа \"Дейвис\" също похвали Алекс за представянето му в турнира.\"За мен като треньор, като тенисист, изключвам това, че нямам болни амбиции да стане нещо голямо, ако не може да стане и да го мъча да ходи на кортовете, той има голям потенциал и това се вижда от всички треньори в юношеските състезания и мъжките от по-ниските категории като \"Futures\". С тези мачове той доби увереност в себе си, че може да бъде на това ниво, на което са добрите\", сподели Лазаров-старши пред Диема спорт.Той разкри и много любопитни неща, свързани с обещаващия талант. Оказва се, че Александър е отхвърлил предложение от един от най-качествените университети в САЩ, за да продължи своята професионална кариера. Това решение пък е било подкрепено от Карлос Моя, който след тренировка с Лазаров през миналата година е заявил, че според него българинът има потенциал да стигне до топ 30 на света.\"Имаше предложение от един университет в Америка, Уейк Форест, който миналата година стана шампион на всичките колежи в Америка. Главният треньор дори беше три пъти да го гледа в България, а преди това го бе гледал за Купа Дейвис в Тунис. Той обаче каза, че иска да играе, да е професионалист и не отиде. Аз бях със смесени чувства, защото преди всичко трябва да има образование.\"\"Миналата година бяхме в академията при Надал и Карлос Моя. Той два часа и половина игра с Карлос Моя. Аз споделих с него, че изпитвам такова чувство, че той не отиде да играе в колежа, дали съм сбъркал, че не съм го накарал да отиде, но той не искаше де. Карлос Моя потвърди моите впечатления и виждания. Каза: 'Напротив, добре, че не е отишъл, защото той има потенциал да бъде в първите 30 в света.' Оттам, нямам какво да коментирам.\"\"От това по-хубаво да има такива турнири няма. Може да се докоснеш до такива играчи. Той беше на върха на щастието, че ще играе с Вердаско. Преди турнира си пожела да играе срещу Вердаско. Единственият проблем беше, че бе толкова притеснен и с респект, че не даде това, което може. Но така се върви напред, няма как да стане иначе.\"", "date": "2019.02.09", "title": "Бащата на Александър Лазаров: Отказа оферта от колеж, за да стане професионалист"}
{"url": "https://offnews.bg/sviat/huan-guajdo-ne-izkliuchva-vazmozhnostta-za-voenna-interventcia-ot-stra-697249.html", "text": "Самопровъзгласилият се за президент на Венецуела Хуан Гуайдо изяви готовност да разреши военна интервенция от страна на САЩ, за да принуди досегашния държавен глава Николас Мадуро да се оттегли, в интервю за AFP. \"Ще направим всичко, което е необходимо, всичко, което ние трябва да направим, за да спасим човешки животи, за да престанат децата да измират\", заяви той в отговор на въпрос дали ще използва законовите компетенции, които има в качеството си на председател на парламента и временен президент, за да разреши евентуална чужда интервенция.\"Ще направим всичко, което е възможно. Това е един очевидно полемичен въпрос, но използвайки нашия суверенитет, упражнявайки нашите прерогативи, ние ще направим необходимото\", заяви Гуайдо. \"Тук във Венецуела всеки ден, който минава, се брои в човешки животи\", допълни той.Изказването идва дни след като американският президент Доналд Тръмп . Опозиционният лидер Гуайдо се обяви за временен президент на държавата миналия месец и спечели подкрепа от САЩ и около 40 други държави, сред които 20 членки на Европейския съюз. По време на управлението на Мадуро във Венецуела настъпи най-дълбоката икономическа криза в историята на държавата, която доведе до хиперинфлация, рецесия и недостиг на стоки от първа необходимост като храна и медикаменти. \"Ще направим всичко, което ще коства на обществото възможно най-малко, и което би довело до управляемост и стабилност, за да се справим с кризата\", заяви 35-годишният лидер. Гуайдо прави опити да внесе храна и лекарства от САЩ, но те са блокирани в складове в Колумбия, тъй като венецуелските военни отказват да ги допуснат в държавата. Мадуро се зарече да не позволява \"фалшива хуманитарна помощ\" да влезе във Венецуела и заяви, че кризата е \"изфабрикувана от Вашингтон\", за да оправдае военна интервенция от тяхна страна.", "date": "2019.02.09", "title": "Хуан Гуайдо не изключва възможността за военна интервенция от страна на САЩ"}
{"url": "https://offnews.bg/futbol/galin-ivanov-izbra-predposlednia-v-ungaria-pred-levski-697261.html", "text": "Халфът Галин Иванов предпочете офертата на последния в унгарското първенство Халадаш, който му предлага 500 000 евро за следващите 18 месеца.Футболистът разтрогна със Славия в началото на седмицата и отива там като свободен агент. Очаква се Ивнаов да бъде представен в понеделник. Както е известно, той имаше и оферта от Левски. Истина е, че имах оферта от Левски, но на този етап най-приемливото ми предложение идва от Унгария. Живот и здраве утре ще пътувам, като взехме най-доброто решение за мен и семейството ми на този етап. Искам да благодаря специално на президента Венцеслав Стефанов, на цялото ръководството, треньорите, играчите и феновете на Славия.Никога няма да забравя, че ми подадоха ръка в много труден момент, както и подкрепата, която ми даваха през целия ми престой в Славия. Оставям приятели и незабравими мигове, като този през месец май миналата година, когато спечелихме Купата на България срещу Левски.Страхотен момент за всички нас и обичащите клуба. На \"Овча Купел\" чакаха този трофей 22 години, като зарадвахме много хора. На всички в клуба пожелавам много успех от сърце\", каза Иванов пред Sportal.bg.През тази кампания футболистът има общо 25 мача и три гола в Първа лига. Галин има и три попадения в евротурнирите. През изминалата есен той изигра три мача и вкара един гол с екипа на България в турнира Лига на нациите.", "date": "2019.02.09", "title": "Галин Иванов избра предпоследния в Унгария пред Левски"}
{"url": "https://offnews.bg/evropa/eksperimentat-s-bezusloven-bazov-dohod-vav-finlandia-ne-e-namalil-bezr-697250.html", "text": "Експериментът с безусловния базов доход (ББД) във Финландия не постига желаните резултати. Предварителните резултати сочат, че хората се чувстват по-щастливи, но са все така безработни.От януари 2017 г. до декември 2018 г. 2000 безработни финландци получаваха безусловен месечен доход в размер на 560 евро. Целта беше да се изследва дали гарантираната финансова сигурност и замяната на социални помощи с безусловен доход ще помогне на хората да намерят работа.В експеримента участваха две групи - контролна група, която е получавала социални помощи, и групата, на която е бил осигурен ББД. Според доклада, който е сформиран на база резултатите от първата година от експеримента, получателите на ББД са работили средно само 0.5 дни повече. Получателите на ББД обаче имали усещането, че се чувстват по-щастливи и са подложени на по-малко стрес.Министърът на здравеопазването и социалните въпроси Пирко Матила оцени влиянието на базовия доход върху безработицата като \"пренебрежителен\". Главният икономист на експеримента Ото Каниайнен пък заяви, че резултатите не са изненадващи. \"На икономистите от много време им е звестно, че финансовите стимули не работят по начина, по който някои хора очакват\", допълва той.Финландия беше първата европейска държава, която изпробва идеята за безусловен базов доход. Експериментът бе проведен от финландска държавна агенция, а участниците бяха произволно избрани 2000 граждани, които получаваха социални помощи за безработни, независимо дали полагаха усилия да търсят заетост.Инициативата на финландското правителство привлече международен интерес, но резултатите от експеримента повдигат въпроси за това колко всъщност е ефективна подобна стратегия.", "date": "2019.02.09", "title": "Експериментът с безусловен базов доход във Финландия не е намалил безработицата"}
{"url": "https://offnews.bg/futbol/cherven-entusiazam-poveche-ot-3000-fena-shte-nabliudavat-kontrolat-697251.html", "text": "Днес от 15:00 часа ЦСКА ще излезе в първия си мач под ръководството на Любослав Пенев след повторното му заставане начело на клуба. \"Червените\" ще са домакина на Етър, а на \"Армията\" се очакват поне 3000 привърженици, които ще приветстват Ел Голеадор. Неговото назначение бе доста солидно подкрепено от феновете.\"Добре дошъл отново у дома, Генерале! Могъщата червена армия е плътно зад теб!\", написаха от фенклуб \"Сектор Г\". Очакванията са след връщането на Любо Пенев публиката в домакинските мачове да се увеличи след сериозния спад в края на есенния дял. Първият официален мач на \"Българска армия\" за тази година ще е на 19 февруари (вторник) от 17:30 часа срещу Ботев Враца.Входът за контролата с Етър днес е свободен, а отворен ще е единствено Сектор А. От клуба обявиха, че проверката ще бъде излъчена директно по клубната телевизия ЦСКА ТВ. Официално представяне на отбора най-вероятно няма да има, тъй като няма новопривлечени в състава.Пенев бе посрещнат в Панчарево от консултанта в клуба Люпко Петрович. Двамата се прегърнаха при влизането на бившия нападател в съблекалнята. Сръбският треньор ще запази поста си, макар да се появиха слухове, че е гласен за спортен директор. Този пост в момента е вакантен, след като Пламен Марков бе преназначен като изпълнителен директор.", "date": "2019.02.09", "title": "\"Червен\" ентусиазъм - повече от 3000 фена ще наблюдават контролата с Етър"}
{"url": "https://offnews.bg/knigi/stariat-shkaf-697026.html", "text": "Старият шкаф се издигаше достолепен в ъгъла на дневната.Беше масивен и тежък, ненатрапчиво стилен. Преди близо век минаваше за последна дума на европейската мода, а сега – за изискано старомоден. Едрото му тяло от червен махагон бе разделено на две части – долната беше долап с двукрила врата разполовен с дъска на горен и долен рафт, а над тях се мъдреха две чекмеджета с метални дръжки като изплезени езици. Горната част представляваше витрина с кристални стъкла на резбованите врати, деликатно стъпила на четири колонки върху долапа, но с плътен дървен гръб. В младостта му го наричаха бюфет – беше някак по-елегантно, по-френско, но и при думите има мода – постепенно се превърна в прозаичен шкаф.Бюфетът-шкаф бе достатъчно голям и достатъчно дискретен, за да побере и опази в махагоновата си снага съдбите на няколко поколения жени от фамилията Карабелчеви.Бе закупен през първата четвърт на миналия век от старите Карабелчеви – тогава младоженци – и пристигна от Виена заедно с останалата мебелировка за трапезарията. Но това бе толкова отдавна, че Карабелчеви се бяха превърнали в прах, а разтегателната маса и шестте ѝ стола се разпиляха и разпарчетосаха от превратностите на съдбата. Може би останките на някой разкикерчен стол се спотайваха още на тавана. С годините и преломите на времето успя да се справи само старият шкаф – прояден на места от дървояди, но все така строен и внушителен.От младостта му на бюфет бе останала жива само Филипа – дъщерята на Карабелчеви. Сега тя беше суха старица над 80-те, с оредяла и плътно прибрана бяла коса, сивеещи очи и пергаментово бледо набраздено лице. Костеливите ѝ артритни ръце с поддържан маникюр често вадеха оръфана колода карти от лявото шекмедже, за да прогонват скуката с пасианси и гадания. Но шкафът познаваше и друга Филипа – кипяща от младост и страст, с буйна черна коса, млечно-бяла кожа и морско сини очи. Шкафът бе безмълвен свидетел на любовния живот на Филипа. Тогава живееха в друг дом и той се мъдреше по средата на стената, а не сврян в ъгъла както сега. Подпряла гръб в една от страните му, Филипа загуби девствеността си. Родителите ѝ бяха на вечеринка, Кирил дойде да ѝ донесе някакви лекции, но само след няколко думи и погледи, двамата жадно впиха устни един в друг, а останалото дойде от само себе си. Старите Карабелчеви често ходеха на вечеринки и на шкафа му се налагаше да предлага опора ту от едната, ту от другата си страна. Не знаеше защо бяха избрали него за място на любовните актове, но се стараеше да удържи на натиска и да не се сгромоляса под напора на страстта.После времената се объркаха и промениха. В къщата всички ходеха тревожни и унили, слугинчето, което го подреждаше и бършеше от прах, напусна, а господата станаха другари. Старият Карабелчев се спомина, преди да е остарял съвсем. Филипа се омъжи за Кирил, а обедняващата ѝ майка, като нямаше с какво друго да помогне на новото семейство, им подари шкафа и четири столa от гарнитурата във вестибюла. Така шкафът се премести в сегашния си дом и младите се върнаха към любовните си навици около него. Филипа зачена първородния си син върху плота му. Кристалните витрини дрънчаха, чиниите по рафтовете подскачаха възмутено, винените чаши едва се удържаха на столчетата си, а едно скрито под приборите евангелие се блъскаше обезумяло в дървото, но шкафът успя да запази всичко здраво и за пореден път прояви стабилността си.След това годините потекоха в релсите си. Прахта се сменяше с нова прах, на мястото на счупените чинии идваха здрави, хасените покривки и книжни салфетки замениха ленените.Марина бе плод на по-улегнали страсти и не бе зачената като брат си върху шкафа, но тя му повери най-съкровените тайни на живота си.Дебело тесте пожълтели писма тънеха в забрава в кьошето на долния рафт. Сега Марина почти бе забравила за съществуването им или не искаше да си спомня, но някога... някога всяко от тези писма бе източник на вълнения, сълзи, отчаяние и страх. Подателят бе един и същ – Георги Златев. Той бе младежката голяма любов на Марина. Но Георги избяга в чужбина, като остави Марина бременна в третия месец. Към личното ѝ нещастие се притури и смазващият натиск на държавната машина. Принудиха я да абортира в края на четвъртия месец, за да не роди плода на народен враг и изменник. Отгоре на всичко Георги има глупостта на започне да ѝ пише отчаяни любовни писма. Писмата, естествено, се получаваха в милицията. Колко я обичал, колко съжалявал, защо не дойдела при него. Да бе, защо не? Инспекторът ѝ диктуваше отговорите, а като награда ѝ позволяваше да задържи писмата. Марина се прибираше със смачкана душа и смачканите хартийки вкъщи – плачеше, целуваше ги, а после ѝ се искаше да ги разкъса на парченца и да се събуди от този кошмар. Шкафът попиваше сълзите ѝ и скърцайки приютяваше поредното писмо. Баща ѝ Кирил не издържа да гледа терзанията на любимата си дъщеря и ненадейно си отиде от този свят вбесен и безпомощен. Играта с писмата продължи повече от година, докато един ден Марина влезе в болница с нервно разстройство и прерязани вени. Тогава писмата спряха да пристигат. След години Марина се стабилизира, омъжи се и на бял свят се появи Мирослава. После се разведе и заедно с дъщеричката си се върна да живее при майка си. Там в шкафа я чакаха старите писма. Не ги прочете отново, но не ги и изхвърли. Мирослава бе хубаво и вятърничаво момиче и не обръщаше много внимание на махагоновия старец в ъгъла. Засега го използваше само, за да крие в най-тъмната му част увита в плат бутилка с любимата ѝ метакса. Спеше по-сладко и сънуваше по-интересни сънища, ако преди лягане отпиеше скришом няколко глътки от ароматната кехлибарена течност. След развода баща ѝ се пропи и стигна до най-долното стъпало на алкохолизма. Марина изпитваше панически ужас, че дъщеря ѝ може да наследи порока на баща си, затова безмилостно унищожаваше всеки алкохол, появил се в къщата. Превърна се във фанатичен трезвеник, като очакваше Мирослава да последва досадния ѝ пример.Филипа, естествено, знаеше за бутилката – от нея шкафът не можеше да скрие нищо, - но се правеше, че не я забелязва. Така животът в дома на трите жени продължаваше със своите малки тайни и лъжи, на които се крепи мирът в ежедневието. Всеки ден Филипа, Марина и Мирослава отиваха до шкафа, за да вземат или оставят нещо, да го избършат от прах или просто несъзнателно да се подпрат на него или да погалят лъскавия му плот. С всяко докосване жените оставяха по него нещо от себе си – аромата на дланите си, настроението на мислите си, вибрациите на чувствата си, прибираха в него съдбата си – ден по ден, година по година, живот по живот. А старият шкаф ставаше все по-стар и препълнен със спомени.Б. ред. - .", "date": "2019.02.09", "title": "Старият шкаф"}
{"url": "https://offnews.bg/obshtestvo/neno-dimov-imame-zakonovata-vazmozhnost-da-nakarame-razrushitelia-na-697248.html", "text": "Имаме законовата възможност да накараме разрушителя на дюната на \"Смокиня\" да я възстанови, което би било прецедент за България.Това заяви министърът на околната среда и водите Нено Димов в \"Тази сутрин\" по bTV. Той обясни, че в момента районната инспекция е спряла административното наказание, защото прокуратурата се самосезира и води наказателно разследване.\"Докато това наказателно разследване не свърши, ние трябва да изчакаме като институция, защото ако то свърши с осъдителна присъда на финал, при всички положения това е по-тежкото\", заяви той. Димов подчерта, че ако няма наказателна мярка, ще бъде наложена административна такава.\"Независимо как завърши, имаме законова възможност да накараме този, който е възстановил дюната да я възстанови. Между другото казвам това, давайки си сметка, че до момента не е използвана тази възможност в закона\", допълни още той.Димов подчерта, че има такива случаи в Европа, но би било прецедент за България. \"Факт е, че нещо, което се е формирало десетилетия, може би столетия, а може би хилядолетия, не се възстановява за 10 дена, 100 дена или 1000. Така или иначе то няма да бъде абсолютно автентично. Трябва да се даде пример, че когато рушиш нещо, което нямаш право, трябва да го възстановиш\", допълни още министърът. Димов още коментира концепцията на Красимир Каракачанов за ромска интеграция. Той се възпротиви на някои коментари, че е фашистка, определяйки я обратното на това. Според него от десетилетия е наложен либерален подход, който очевидно се проваля както в България, така и е Европа. \"Тази концепция е точно обратното на фашизъм, от гледна точка на това, че такъв тип концепция прави хората полезни за обществото. Когато имате образование, възможност за кариерно развитие, жилище, в което да живеете нормално, то да е законно, съответно да можете да си покриете сметки, вие сте интегрирани\", заяви още министърът.Според Димов ромската интеграция може да бъде успешна само ччрез образование, труд и вкарване в нормалните рамки.", "date": "2019.02.09", "title": "Нено Димов: Имаме законовата възможност да накараме разрушителя на дюната на Смокиня да я възстанови"}
{"url": "https://offnews.bg/futbol/dimitar-penev-triabva-da-sme-realisti-697236.html", "text": "Почетният президент на ЦСКА Димитър Пенев бе част от пресконференцията на която племенникът му Любослав Пенев бе представен като нов треньор на \"червените\". След официалната част Пената говори пред “Тема Спорт”, като призова за реализъм в очакванията към бившия нападател.“Любо ще плува в свои води. Той си е от дете в ЦСКА. Може да не е бил неизменно в клуба, но това е неговият дом и той принадлежи на него. Трябва да сме реалисти и да отчетем, че ще му бъде трудно този сезон. Шест точки са много, но знаем как лидерът губи точки.ЦСКА е най-големият български клуб. Летвата е вдигната много високо. Толкова високо, че другите не могат да я видят. ЦСКА винаги се е борил за титлата, за върха, за силно представяне в Еввропа. Сега няма да е по-различно. Пожелавам успех и здраве на Любо и вярвам в него”, сподели Стратега.", "date": "2019.02.09", "title": "Димитър Пенев: Трябва да сме реалисти"}
{"url": "https://offnews.bg/sviat/zadarzhaha-grupa-balgari-iztochvali-bankomati-na-ostrov-bali-697246.html", "text": "Петима български граждани бяха арестувани за проникване в банкомати и събиране на лични данни на о-в Бали, предаде индонезийският Detik. Един българин все още е издирван от полицията.  Все още не е оповестена точната сума, която е била източена, но по първоначални данни става въпрос за над 780 млн. евро.  Четирима от задържаните са от София, а петият е от Пловдив. Извършителите таргетирали чуждестранни туристи, като това далеч не е първият случай на заловени за източване на лични данни нашенци в Бали.  Полицията е събирала доказателства под формата на свидетелски показания и видео кадри от района на банкоматите в продължение на няколко дена. На 3 февруари полицейският екип прави опит да задържи заподозрените, но те не се предават и започват да бягат. Единият от българите дори се блъска и разбива автомобила си на пътя, но въпреки това успява да се измъкне. Останалите петима обаче са задържани, а в техните домове са открити още веществени доказателства.  ", "date": "2019.02.09", "title": "Задържаха група българи източвали банкомати на остров Бали"}
{"url": "https://offnews.bg/zimni/silno-predstaviane-na-zhenskata-ni-shtafeta-v-biatlona-germankite-s-t-697244.html", "text": "Българската щафета - Даниела Кадева, Десислава Стоянова, Емилия Йорданова и Милена Тодорова записа първи добър резултат от доста време насам, заемайки 11-то място на състезанието в Кенмор, Канада.Силното индивидуално представяне на Кадева и Стоянова и безпогрешната им стрелба ни отреди шесто място след първите два поста, давайки заявка, че по-силните ни постове, на които бяха Йорданова и Тодорова, имат възможност да се преборят за място на подиума.Изявите на щафетата ни напомниха за най-силните години на женския ни биатлон, когато бяхме сред силните в този спорт. За съжаление Йорданова и Тодорова не успяха да поддържат темпото на съотборничките си. Нуждата от допълнителни патрони бе най-сериозна на последния пост, което повлия и на крайното ни класиране. Българките завършиха състезанието с време 1:15:02.2 часа.Немската щафета, която бе представена от Ванеса Хинц, Франциска Хилдебранд, Денизе Херман и Лаура Далмайер финишира с първо време от 1:10:16,3 часа.Втори останаха норвежките в състав Емили Калкенберг, Ендрид Тандреволд, Тирил Екхоф и Марте Рьоселанд, които бяха с 30,2 секунди по-бавни. Трети на почетната стълбичка се качиха французойките. Анаис Шевалие, Жюстин Бреза, Анаис Бескон и Жулия Симон останаха на 41,6 секунди от победителките.", "date": "2019.02.09", "title": "Силно представяне на женската ни щафета в биатлона, германките с триумф в Канада"}
{"url": "https://offnews.bg/medii/po-albanskata-televizia-tragva-predavane-na-balgarski-ezik-697263.html", "text": "В края на януари за първи път в албанския телевизионен ефир бяха излъчени новини на български език. Така беше поставено началото на предаване за българското малцинство в Албания.Започването на излъчване на предаване на български език в националния ефир на Албания е изключително събитие, каза пред БНР посланикът на България в Тирана Момчил Райчевски. Той посочи, че наши сънародници живеят по тези земи много отдавна, но до момента те не са били признати като национално малцинство. От 2017 г. те бяха включени в Закона за защита на националните малцинства и вече имат правона свое предаване в специален блок на обществената телевизия.Със съдействието на албанската телевизия ще се излъчва и модул „Аз уча български“. Продукцията е съвместна на БНТ и МОН, посочи Райчевски. По думите му сънародниците ни са изключително доволни от предаването.Посланикът ни в Албания отбеляза също, че ще се търсят възможности за изучаване в по-широк обем на български език.Момчил Райчевски подчерта, че признаването на малцинството е било първа стъпка, но работата тепърва започва.", "date": "2019.02.09", "title": "По албанската телевизия тръгва предаване на български език"}
{"url": "https://offnews.bg/offtopic/otroviha-kucheto-archi-aktivist-na-bsp-v-kiustendil-697264.html", "text": "11 кучета и котка са намерени отровени в близкото кюстендилско с. Соволяно, каза пред БНР кметът Пламен Илиев, който е ветеринарен лекар.Сред починалите е и Арчи, любимец на кюстендилските социалисти, участвало и в предизборната кампания на левицата преди няколко години.Екип на криминална полиция, на регионалната ветеринарна служба, пожарната и от общината разследва на място инцидента с отровените домашни любимци в Соволяно. В понеделник ще бъдат взети и записите на единствената камера за видеонаблюдение пред кметството. Засега извършителят на отравянето не е открит.Когато общински лидер на БСП в Кюстендил беше Катя Янчева, тя често водеше със себе си Арчи в партийната централа. На парламентарните избори преди 5-6 години тя му сложи червено елече на гърба с номера на бюлетината на БСП за България и така Арчи дефилираше по центъра на Кюстендил, припомня кореспондентът на БНР.", "date": "2019.02.09", "title": "Отровиха кучето Арчи, активист на БСП в Кюстендил"}
{"url": "https://offnews.bg/zimni/norvezhkata-shtafeta-s-triumf-v-kenmor-697240.html", "text": "Норвежките биатлонисти продължиха силното си представяне в стартовете за Световната купа провеждащи се в Северна Америка. След победата на Йоханес Тингнес Бьо в индивидуалния старт на 15 км, този път норвежците се поздравиха с успех в щафетата 4 по 7,5 км при мъжете.Състезанието отново се проведе в много студено време, като термометърът показваше малко под минус 20. Битката за златото се водеше предимно между норвежците и френския отбор, а развръзката настъпи на последния пост, в който за скандинавците бе Йоханес Тингнес Бьо, който с безпогрешна стрелба излезе лидер.Така той и съотборниците му Ларс-Хелге Биркеланд, Вестле Кристиансен и Ерленд Бьонтегорд бяха най-бързи, финиширайки за 1:16:36.6 часа и използвани седем допълнителни патрона. Французите останаха на 1:10.4 минути (+8 патрона), а на третото място се класира щафетата на Русия - на 1:48.4 минути и 9 допълнителни патрона. От стартиралите 23 отбора, само 13 завършиха.Българите, в състав Михаил Клечеров, Антон Синапов, Димитър Герджиков и Владимир Илиев, бяха затворени с обиколка още на втория пост и приключиха участието си. По-слабо от нашия тим се представи единствено Китай.", "date": "2019.02.09", "title": "Норвежката щафета с триумф в Кенмор"}
{"url": "https://offnews.bg/futbol/slavia-predstavi-novite-697252.html", "text": "Ръководството на столичния Славия представи новите футболисти. Дарко Тасевски, Давид Муньос, Алекс Боримиров, Радослав Кирилов, Георги Георгиев и Хоя Ким позираха с екипа на \"белите\" по-рано днес. Това се случва преди последната проверка на \"столичани\" с втородивизионния Добруджа (Добрич).Стана ясно и бъдещето на Галин Иванов. Бившият футболист на Славия, който разтрогна с клуба в началото на седмицата, продължава кариерата си в унгарския Халадаш. Той благодари на президента Венци Стефанов и цялото ръководство на клуба, както и на играчите и феновете на отбора от \"Овча купел\"", "date": "2019.02.09", "title": "Славия представи новите"}
{"url": "https://offnews.bg/futbol/simeone-ulichniat-boetc-i-vechen-optimist-s-nozh-mezhdu-zabite-697247.html", "text": "За никого не е тайна, че Диего Симеоне е винаги готов да даде всичко от себе си, за да победи, пишат от BBC. Но 48-годишният треньор на Атлетико Мадрид следва една максима - En la vida, hay que creer. В превод от испански - \"В живота трябва да вярваш\".Дори когато всичко сочи, че аржентинецът няма да успее, той винаги намира сили да убеди себе си и околните, че успехът е възможен.Историята ни връща 30 години назад. Тогава 17-годишният Диего Симеоне е повикан за първи път в националния отбор на Аржентина до 20 години. Той е трябвало да се появи в офиса на Аржентинската футболна федерация в Буенос Айрес.Явил се по-рано, Симеоне стоял и чакал. Изминал половин час, а никой не се появявал. Разтревожен, младокът си купил вестник и попитал продавача дали е виждал съотборниците му. Отговорът, който получил, го изненадал - те били заминали още в 7 сутринта. Тогава паниката обхванала него и другия дебютант Антонио Мохамед. Това било първата им повиквателна, а те вече се издънили.Или може би не.\"Веднага разбрахме, че сме разбрали уговорката погрешно. Втурнахме се към метрото, слязохме на централната гара, а оттам трябваше да хванем два автобуса, за да стигнем при отбора. Качихме се на първия и всичко беше наред, но осъзнахме, че нямаме повече пари. Това не ни попречи да се качим на втория автобус, а Диего отиде при шофьора и му каза: \"Запомни лицето ми. Един ден ще стана професионален футболист и ще играя за Аржентина. Ще бъда звезда, запомни името ми както и неговото. Не ни забравяй. Нуждаем се просто от малка услуга...\", разказва Мохамед. Той си спомня всеки детайл от тази реч и споделя, че шофьорът ги закарал без да им иска нищо.На слизане от автобуса оставали 6 километра до тренировъчната база, а единственият начин да стигнат бил да тичат до там. И всеки път, в който Антонио е бил на крачка да се откаже, Диего му вдъхвал кураж и го убеждавал, че все още има шанс да стигнат навреме.Когато пристигнали, тренировката вече била свършила. Плувнали в пот, двамата обяснили на треньора Карлос Пачаме какво се е случило и как са стигнали. В разговор със селекционера на мъжкия отбор на Аржентина Карлос Билярдо, Пачаме му разказал случката на Симеоне и Мохамед, а Билярдо останал толкова впечатлен, че ги поканил да тренират с мъжете, чиято тренировка още не била започнала.Седмица по-късно младежите заминали за Германия с отбора на Аржентина, където Билярдо ги използвал за спарингите на тима в подготовката за Мондиал 1990.Година след това Диего Симеоне и Антонио Мохамед се утвърдили в националния отбор под ръководството на Алфио Базиле и били членове на отбора, спечелил Копа Америка през 1991 и 1993 година - последните две титли на Аржентина. Симеоне станал ключова фигура в отбора, заедно с колегата си в полузащитата Фернандо Редондо и легендата на Фиорентина Габриел Батистута. \"Ел Чоло\" участва на три световни първенства между 1994 и 2002 година с трима различни треньори, всеки от тях със собствена философия. Учителят му по музика Бруно Амасино си спомня, че лидерските качества на Симеоне проличали още в училище, а на въпроса какво ще прави в живота младият Диего му отвърнал: \"Професоре, не се съмнявайте. Аз ще стана футболист.\"Откакто води Атлетико Мадрид аржентинецът превърна клуба във религия. Той прощава на играчите си, че не са се постарали достатъчно, но не и ако не са повярвали в себе си. Първо са вярващи и след това футболисти. Философията на Симеоне е много различна от тази на повечето топ треньори в Европа. \"Футболът е като лов. Една секунда може да промени всичко, но не коя да е секунда, а премигване. В единия момент плячката е пред теб, а в следващия вече я няма.\" Така подготвя и отбора си - за точната секунда, в която да нападне. Тази стратегия се отплаща и срещу отбори като Реал Мадрид. Преди \"Ел Чоло\" да поеме \"дюшекчиите\" Реал не бе губил от този съперник в продължение на 14 години. От назначението му тази статистика е коренно променена - 9 победи, 10 равенства и 9 загуби в 28 мача. Макар да загубиха финалите в Шампионската лига през 2014 и 2016 именно от Реал достигането на това ниво в Европа бе немислимо за клуба преди ерата \"Симеоне\". Седемте трофея от 2011 година насам утвърдиха Атлетико сред топ отборите, а преди това дори не бяха смятани за \"спящ гигант\".За Симеоне футболът е като война. Друго интересно сравнение, което той е прави е между футбола и уличните боеве. \"И в двата случая има един момент, в който виждаш страха в очите на съперника. Във футбола е същото - когато усетиш, че съперника изпитва елемент на страх, възползваш се без капка милост.\"Веднъж, преди мач срещу Уругвай, Симеоне описал стила на игра, който е познат в Южна Америка от десетилетия, като \"да играеш, държейки нож със зъбите си\".Тази вечер неговият войнствено настроен Атлетико Мадрид се изправя в нова схватка с големия враг Реал Мадрид. Войник като играч, той се превърна в генерал, готов на всичко да накара своите подопечни да повярват в себе си и да се борят до последния сантиметър. Дали ще успее в битката с Реал? Отговорът ще разберем в 17:15, а единственото сигурно е, че \"дюшекчиите\" ще се раздадат за своя генерал.", "date": "2019.02.09", "title": "Симеоне - уличният боец и вечен оптимист с нож между зъбите"}
{"url": "https://offnews.bg/obshtestvo/malko-oblatci-i-predimno-slantce-dnes-697239.html", "text": "Намалена облачност и предимно слънчево време очакват днес в страната от НИМХ. На места в равнините и котловините видимостта ще е намалена в сутрешните часове. В Източна България ще духа слаб вятър от север-северозапад, но в останалите райони ще остане спокойно. Максималните температури ще са между 4 и 9°, в крайните югозападни райони - до 10-12°.През деня слабо ще се понижи атмосферното налягане, като ще достигне до средните стойности за месеца.Над Черноморието облачността също ще се разкъса и намалее. Ще духа слаб северен вятър. Максималните температури ще са 5°-6°. Температурата на морската вода е 6-7°. Вълнението на морето ще бъде 2 бала. Над планините облачността ще се разкъсва и намалява до предимно слънчево. Вятърът ще се ориентира от северозапад и ще е умерен. Максимална температура на височина 1200 метра - около 4°, на 2000 метра - около минус 2°.", "date": "2019.02.09", "title": "Малко облаци и предимно слънце днес"}
{"url": "https://offnews.bg/futbol/otborat-na-ivajlo-chochev-pred-bankrut-697238.html", "text": "Италианският Палермо, чийто цветове защитава Ивайло Чочев, може да обяви фалит още на 15 февруари, информират медиите на Апенините. Футболистите все още чакат възнагражденията си за ноември и декември и ако до посочената дата 15 февруари не им бъде платено, то клубът трябва да обяви банкрут.Предишният собственик Маурицио Дзампарини е поставен под домашен арест по обвинения в счетоводни измами и пране на пари.Изпълнителният директор Емануеле Фачиле пък е провел срещи с местния бизнесмен Рафаело Фолиери за придобиване на клуба, но преговорите са били прекратени, а “Ла Републиа” съобщава, че те няма да бъдат подновени. Единственият шанс за спасяване на Палермо е в американски инвеститор, но времето е малко. На терена отборът не личи да има проблеми като към момента \"росанерите\" заемат второто място в Серия Б, само на точка от лидера Бреша и е сред фаворитите за промоция.", "date": "2019.02.09", "title": "Отборът на Ивайло Чочев пред банкрут"}
{"url": "https://offnews.bg/horoskop/horoskop-za-9-15-fevruari-ot-antonia-mechkova-696154.html", "text": "Динамично 7-дневие, а като се добави и изобилието от поводи за празнуване – планирайте си много внимателно времето. Доста Овни в понеделник следва да действат предпазливо, имат шансове за печалби, но и рисковете, особено в екип, не са малко. От вторник до четвъртък е добре да разчистите някакви слабости в работата, новите ви ангажименти ще са плодоносни, ала и малко по-трудни. Ще ви окуражи благодарност на хора, на които помагате от сърце, а и стари колеги ви ценят високо. За лични неща си намерете подходящия кръг.За вас 7-дневието не е леко, трябва да бъдете много бдителни при обвързване в партньорства, при уреждане на общи финансови неща. Телците да се държат настрана от хора, които пренебрегват писани и неписани правила. Уикендът носи доста спорове, и в следващите ще бягате от такива теми, срядата е и уморителна, и притеснителна. В четвъртък изберете между по-самостоятелна изява и други сътрудници. Петък е за път и проучване на нова информация, не са изключени раздели, но ако сте посели добро семе – ще дочакате добър плод. Предстоящите 7 дни просто летят и в деловата сфера, и при уреждане на лични дела, а като се добавят и куп празнични поводи... От уикенда още Близнаците да си наложат режим, и килца се трупат, и глътка им се отваря. В понеделник пречките ги подтикват да търсят услуги, съюзници, от вторник до четвъртък имат енергия за преуспяването на цял екип. Добре е да не се претоварвате, а и да намерите компромис за спорове с отдавнашни опоненти. Не всички от знака ще протегнат ръка за помирение. Необвързаните да не се хвърлят в авантюри...Периодът е динамичен, очертават се промени, вероятно е вие да ги искате или да сте ги подготвили. Влюбените могат да открият у себе си и у избраника си положителни качества, които да направят връзката им по-здрава и щастлива. В работата за Раците ще има повече и по-отговорни задачи, от понеделник – и шансове за постъпления. Бъдете внимателни с близките – до четвъртък можете да ги ободрите, да им дарите чудесни мигове за отдих и развлечения. Това не намалява деловите ви усилия, а сте бдителни за изненади, няма как без такива.През тези 7 дни се заредете с търпение и благоразумие, макар че сигурно ви се ще да се хвърлите в битки за осъществяване на деловите си проекти. Лъвовете до четвъртък ще следват чужди идеи, от тях също могат да извлекат полза, ако проявят гъвкавост, такт. В понеделник се отворете за общуване, припомняйте стари идеи и уговорки. Във вторник се товарите с куп задачи, за доброто и на близки е. От сряда контролирайте амбициите си, не за всички цели е време, а и силите ви не са безкрайни. В любовта не допускайте самозаблуди като някога.Хубав период, вероятно е чувството ви за удовлетворение в деловата и личната сфера да идва от преодолените пречки, а и от постигнатото съгласие по важни въпроси. През уикенда Девите да бъдат по-грижовни към тонуса си, чакат ги куп задачи. В понеделник сте доволни от постигнатото, но няма да афиширате това пред околните. Във вторник-сряда поемете и от задълженията на колеги и близки, после избягвайте спорове, а и напомняне за приноса си. В любовта има разногласия, но намирате решението, с което връзката ви предизвиква възхита.Това 7-дневие носи куп делови и лични задачи, но вие сте мобилизирани и ще се справите с отговорностите. От уикенда Везните чувстват прилив на сили, да внимават да не избият в спорове с близки, познати и колеги, вторник и сряда са напрегнати. Просто заложете на присъщия си такт и на отстъпчивост, така всичко ще се развие по добър начин. За Свети Валентин може да си доставите голяма радост, поемате инициативата в любовта в свои ръце, уреждате важни въпроси или поне ги задвижвате. Скромност и строгост ви придават силен чар.За вас 7 уморителни дни, още от събота се погрижете за тонуса си, помъчете се да привлечете подкрепа и разбиране от по-близки. Доста Скорпиони ще се спъват в тези проблеми до сряда, в ред случаи може да повторят стари грешки, но и в работата, и в личен план усилията им са упорити, последователни и искрени, така че ще отбележат добър развой. От Свети Валентин се радвате на по-хармонични отношения, задачите потръгнат, някъде и с помощ от роднини и приятели, печалби и повишение се очертават. Вие вече сте наясно с нещата...Напрегнат период за вас, имате куп идеи и ви се ще да ги видите осъществени точно сега, но едва ли може да стане толкова бързо. Част от Стрелците да си изяснят важни детайли, в понеделник навярно са за финанси, във вторник за помощници, организация на начинанията. От сряда сте готови да спорите, но бързо ще разберете, че няма смисъл, по-добре помолете за епизодични услуги. Петък е тежък, а вие поемате нови и нови ангажименти. Бъдете грижовни към тонуса си. Все още не е момент за големите любовни и житейски откровения.През следващите дни съзнателно издигнете стена между себе си и околните, не искате да ви влияят в лични неща, а в работата има куп проблеми за оправяне. Козирозите ще поддържат равномерно темпо, но дали са достатъчно бдителни? Едни се въодушевяват бързо от шансове за успех и печалби, втори подценяват ситуации, предупреждаващи за щети. В понеделник се товарите и с чуждите задължения, после малко залитате по финансови изгоди, а резултатите ще се множат с упорити старания. Помирите ли се с любим, загърбвате миналото...Динамична седмица, ще упорствате по плана си, но дръжте и сметка за своите сили. Още през уикенда се преуморявате, нагърбвате се със задачи на близки и познати. Водолеите да не споделят идеи за работа от понеделник. Някои хора в кръга им не заслужават доверие, други от знака пък да внимават за обективни спънки, а и от критичността на околните ще боли. Във вторник сте готови да отговорите в същия тон, но от сряда енергията ви расте, подреждате нещата лека полека. За някои проблемите са в любовта, чужд съвет не им трябва сега.Хубав период, а вие отделяте доста време за близки и обичани, така че ще заздравите взаимоотношения, а и ще ги опазите от опити на интриганти да ви се месят. Някои Риби са имали делови колебания, от уикенда се ориентират към хора, с които делата им ще тръгнат. Е, има и други, които избират по-самостоятелни изяви, но те с времето ще привлекат съмишленици, помощ. В понеделник и вторник се радвате на постигнатото, срядата е за общуване, в четвъртък мобилизирате екипа си за успехи. В петък забавете темпо, отморете.", "date": "2019.02.09", "title": "Хороскоп за 9-15 февруари от Антония Мечкова"}
{"url": "https://offnews.bg/na-tozi-den/tcarkvata-pochita-sv-nikifor-697237.html", "text": "На 9 февруари православната църква отбелязва деня на Св. мъченик Никифор и хората, като носещи неговото име празнуват имен ден. Името на древногръцки означава \"победител\".Християнинът Никифор и свещеникът Саприкий живеели в град Антиохия. Двамата били приятели, но вражда ги разделила. След време Никифор разбрал колко грешни са тези чувства и потърсил прошка от своя най-верен някога другар. Но Саприкий не искал да му прости.След това настанали тежки времена за християните, тъй като императорът предприел сериозни гонения. Като свещеник, Саприкий бил един от първите заловени. Той бил подложен на огромни мъчения, но така и не се отричал от Иисус Христос. Заради това бил осъден на смърт.По пътя към екзекуцията Никифор излязъл изпод тълпата и отново поискал с все сърце прошка от Саприкий. Свещеникът обаче не трепнал дори и преди смъртта си. Слугите надигнали брадвата над главата му и тогава Никифор за трети път помолил осъдения да се помирят. Той пак отказал, но в същия миг се и отрекъл от Христос, поради страха си от гибелта. Тогава Никифор го запитал защо се отрича от Божията вяра и изкрещял, че самият той също е християнин.Така Саприкий бил освободен, а Никифор обезглавен. Делото на втория обаче е достойно за възхищение, затова след смъртта му на 9 февруари, Църквата го обявява за светец.Повече за Св. мъченик Никифор можете да прочетете .", "date": "2019.02.09", "title": "Църквата почита Св. Никифор"}
{"url": "https://offnews.bg/ikonomika/nad-9-mln-chuzhdestranni-turisti-sa-posetili-balgaria-prez-2018-g-697254.html", "text": "Над 9 милиона чуждестранни туристи са посетили България през 2018 г. Това обяви министърът на туризма Николина Ангелкова на конференцията \"Естествено в България - 2019-та - година на вътрешния туризъм\", предаде БНР.С 2.6 процента пък е нараснал броят на нощувките от българи на територията на страната. \"Процентът е много малък, но той е показателен, че ние вървим нагоре, защото това е с всяка една изминала година\", допълни Ангелкова.Амбицията на министерството е страната ни да се превърне в целогодишна туристическа дестинация и да се увеличи броят на българските туристи в страната.\"Мотото на тази година е \"Естествено в България. Година на вътрешния туризъм - 2019\", за да можем с тази инициатива да насърчим малко познатите и интересни, прекрасни места в България\", коментира Ангелкова.\"С днешната инициатива допълнително ще се насърчат пътуванията на българи във вътрешността на страната. Предстои до 2-3 седмици да се изготви календар на събитията през тази година\", допълни министър Ангелкова и уточни, че в Смолянска област предстои ключова дискусия за развитието на СПА туризма. Министерството на туризма е разработило 8 културно-исторически дестинации, 12 винено-кулинарни дестинации и 7 балнео - и СПА дестинации.Министър Ангелкова отчете миналата година като изключително успешна и подчерта, че в страната ни е имало над 9 милиона чуждестранни туристи. По думите ѝ тази година ще бъде динамична, трудна в борбата за всеки един турист и е важно да се обединят усилията ни, допълни още тя и благодари на председателя на Народното събрание Цвета Караянчева, под чиято егида се осъществява днешният форум.Караянчева поздрави участниците и отчете напредък в усилията да се превърне страната ни в целогодишна туристическа дестинация. Притежаваме неповторимо и безценно богатство - природните забележителности и хилядолетна култура, допълни тя. Според нея българинът трябва да открие живописната родна природа, да види разнообразието и богатството на България, да се радва на пълноценен отдих, да се убеди, че може да получи и тук качествено обслужване.Поли Карастоянова от Националния борд по туризъм каза, че устойчивата тенденция за ръст на туристите трябва да се запази и предложи 0.5 на сто от приходите в туризма да се насочат към национална реклама.", "date": "2019.02.09", "title": "Над 9 млн. чуждестранни туристи са посетили България през 2018 г."}
