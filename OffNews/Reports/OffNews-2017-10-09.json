{"url": "https://offnews.bg/futbol/sarbia-i-islandia-se-klasiraha-na-svetovnoto-666974.html", "text": "Станаха ясни имената на още два сигурни участника на финалите в Русия догодина.Това са отборите на Сърбия и Исландия. И двата тима постигнаха трудни, но много ценни победи. Западните ни съседи спечелиха с минималното 1:0 срещу Грузия пред 40 000 зрители в Белград, а исландците надиграха с 2:0 Косово.Така и двата тима завършват на първите места в своите групи “D” и “I”. Сърбия не беше участвала на голямо първенство от 2010 година насам и класирането за Мондиал 2018 беше прието с огромна радост.За Исландия постижението също е историческо, защото никога до този момент страната не се беше класирала за мондиал.Освен това два отбора си гарантираха участие на бараж. Това са Ейре и Хърватия. Ирландците спечелиха с 1:0 прекия сблъсък за втората позиция в група “D” срещу Уелс като гост.В група “I” пък Хърватия спечели също като гост на Украйна с 2:0 и също си осигури втората позиция.С достигането си до световното Сърбия и Исландия се присъединиха към компанията на вече сигурните участници Русия, Бразилия, Иран, Япония, Мексико, Белгия, Южна Корея, Саудитска Арабия, Германия, Англия, Испания, Нигерия, Египет и Коста Рика.", "date": "2017.10.09", "title": "Сърбия и Исландия се класираха на световното"}
{"url": "https://offnews.bg/koloezdene/valverde-propuska-tur-dio-frans-2018-666961.html", "text": "Испанецът Алехандро Валверде ще пропусне следващото издание на Тур дьо Франс, тъй като смята, че няма да бъде сред фаворитите в него.Сезон 2017 се очертаваше като един от най-силните в кариерата на Валверде, но бе съкратен през юли, когато испанецът получи тежка контузия в коляното при падане в етап точно от Тура.За новия сезон отборът на \"Мовистар\", част от който е и Валверде, се подсили с привличането на Микел Ланда от Скай и с присъствието на Найро Кинтана ще стане много конкурентен.\"Привличането на Ланда ще даде достатъчно сили на отбора и не мисля, че и моето присъствие на Тура е нужно.Това ще ми даде възможност да се концентрирам върху Вуелтата, Джирото и световното първенство, което ще бъде много голямо предизвикателство\", каза 37-годишният Валверде пред \"Ел Паис\", цитиран от Спортал.", "date": "2017.10.09", "title": "Валверде пропуска Тур дьо Франс 2018"}
{"url": "https://offnews.bg/zdrave/obmisliat-darzhavata-da-poema-lechenieto-na-patcienti-koito-ne-mogat-666960.html", "text": "Държавата да поема извънболничното лечение на пациенти, които не могат да си плащат здравните осигуровки, предлага здравният министър Николай Петров. Фондът към социалното министерство, който покрива лечението на неосигурени пациенти, ще бъде увеличен с 2-3 млн. лева, като парите ще са за достъп до извънболничната помощ. Досега парите от този фонд отиваха само за спешна и болнична помощ. Проектът за отпускане на нови средства ще бъде предаден за разглеждане и одобрение от финансовия министър Владислав Горанов. Държавата обаче няма да поема лечението на всички неосигурени, а само за тези, за които е доказано, че не могат да си плащат вноските, уточни Петров. Прави се социална анкета към социалното министерство и се отпускат пари към болниците, посочи той.Обсъжда се и създаване на фонд за субсидиране на болниците, които не могат да си покриват дълговете.Идеята е болниците да могат да теглят кредит от фонда - безлихвен или с много малка лихва, за да могат да разплатят задълженията си и да предоговорят големите лихви по старите си договори. Към момента общият дълг на българските болници е малко над половин милиард лева, съобщи здравният министър, цитиран от БНТ.Сред болниците с най-големи задължения са тези в Ловеч, Враца, Видин, Бургас и Стара Загора. ", "date": "2017.10.09", "title": "Обмислят държавата да поема лечението на пациенти, които не могат да си плащат здравните вноски"}
{"url": "https://offnews.bg/obshtestvo/mazh-se-kachi-na-pametnika-na-levski-i-se-sableche-po-gashti-666959.html", "text": "Полицията свали млад мъж, който се бе покатерил на паметника на Васил Левски в столицата. След като се качил на паметника, младежът започнал да крещи и да се съблича.Той е стоял около час върху мемориала, а после слязъл по стълба, подадена му от органите на реда. Сигналът към полицията е подаден към 15.00 часа от очевидци.В момента авантюристът е в полицията, а също така се преценява и състоянието му, тъй като е бил почти гол на студеното време.", "date": "2017.10.09", "title": "Мъж се качи на паметника на Левски и се съблече по гащи"}
{"url": "https://offnews.bg/ikonomika/domuschiev-kraj-na-tarpenieto-mi-shte-sadia-valeri-simeonov-666955.html", "text": "Председателят на КРИБ и собственик на БМФ Кирил Домусчиев обяви, че ще заведе серия от дела срещу вицепремиера Валери Симеонов. Това съобщи бизнесменът на профила си във фейсбук.През последните месеци Симеонов многократно атакува приватизацията на параходството и обвини Домусчиев, че системно не е изпълнявал приватизационния договор.Според собственика на БМФ българският вицепремиер, който според него е некомпетентен и арогантен, води срещу него клеветническа кампания. Ето и пълния текст на изявлението му:С недоумение гледам как по медиите Вицепремиера по икономическите и демографски въпроси Валери Симеонов води с голяма арогантност поредната си клеветническа кампания срещу мен и Български Морски Флот. В същото време с колеги работодатели отчетохме, че не виждаме нищо полезно свършено за бизнеса в България от този човек в новото му амплоа на Вицепремиер.Некомпетентността и арогантността му са отчайващи, а опитът му да бъде специалист по всичко, обикаляйки множество телевизии, буди усмивки. От турове по медии и плажове остава ли му време да свърши нещо практически полезно за държавата?!Търпението ми се изчерпа и днес възложих на адвокатите ми да заведат дела за всичките клевети, внушения и обиди, изказани нееднократно от Валери Симеонов по мой адрес и по адрес на нашите компании.Тези неверни твърдения не само вредят на моя имидж, но и на целия бизнес климат в България. Също така това на практика е сериозен натиск от страна на Симеонов върху независимия български съд, на който предстои да се произнесе по арбитражно решение.Клеветите му надхвърлят всякакви граници, такива, каквито и жълтите вестници не биха си позволили.Поредният пример е историята му за някаква 120-метрова яхта, която БМФ е купил и отчел като инвестиция.Бих се радвал, ако Валери Симеонов ми покаже къде я е видял записана в балансите и отчетите на компанията, и къде се намира тя.Ако го направи, ще препоръчам на управителния съвет на дружеството да вземе решение да му я дари! Ако не успее да докаже твърденията си, му препоръчвам да се извини публично.Същото важи и за твърденията му, че БМФ купувал „големи кораби с малки двигатели“! Още една проява на некомпетентност! Цялата морска гилдия се смее на „експертността “ на Симеонов в областта на корабоплаването. Корабите са големи, защото такива иска пазарът днес, а двигателите им са по-икономични като разход на гориво, защото са съвременни.Не може те да имат ледови клас, а да нямат необходимата мощност. Спирам дотук с коментара си за Вицепремиера по клеветническите въпроси Валери Симеонов. С него оттук нататък ще се виждаме често в съда!", "date": "2017.10.09", "title": "Домусчиев: Край на търпението ми! Ще съдя Валери Симеонов!"}
{"url": "https://offnews.bg/medii/bnr-niamame-prichina-da-se-izviniavame-che-si-varshim-rabotata-666956.html", "text": "Ръководството на БНР не вижда никаква причина да поднася извинения за това, че Радиото изпълнява задълженията си на обществена медия.Това се посочва в изявление на националното радио, публикувано днес следобед по повод ултиматума на вицепремиера Валери Симеонов към БНР, БНТ, bTV и Нова тв, с който той поиска от 4-те медии публично да му се извинят.\"Ръководството изцяло подкрепя журналистите в медията и категорично отхвърля всякакви заплахи и опити за оказване на пряк или косвен натиск върху тях в изпълнение на професионалното им право и задължение да водят диалог, да задават въпроси и да очакват отговори в интерес на българското общество\", се казва още в позицията на радиото.Ултиматумът изтече без нито една медия да поднесе извинение, след което самият Симеонов отсече в интервю: ", "date": "2017.10.09", "title": "БНР: Нямаме причина да се извиняваме, че си вършим работата"}
{"url": "https://offnews.bg/sviat/ukrajna-obvini-ruskite-sluzhbi-za-ubijstvoto-na-bivshia-deputat-denis-666958.html", "text": "Украинската главна прокуратура обвини руската Федерална служба за сигурност (ФСС) за убийството на бившия руски депутат и критик на Кремъл Денис Вороненков. Ексдепутатът беше застрелян в центъра на Киев. Предполагаемият убиец почина от раните си в болница след престрелка с телохранителя на Вороненков. \"Убийството е било подготвено от ръководството на ФСС в съучастничество с руски престъпни шефове\", заяви на пресконференция главният прокурор Юрий Луценко.Според прокуратурата руските служби са манипулирали сибирския престъпен бос Владимир Тюрин, с когото вдовицата на Вороненков Мария Максакова живяла на съпружески начала преди време, да поръча убийството. По думите на Луценко с убийството на ексдепутата руските власти опитали да елиминират свидетел, който давал ценна информация за намесата на Русия във военни престъпления срещу Украйна. Украинският президент Петро Порошенко обвини Русия за убийството малко след разстрела. Кремъл отхвърли обвиненията. Няколко месеца преди убийството Вороненков станал много критичен към Кремъл и свидетелствал в Украйна срещу проруския бивш украински президент Виктор Янукович. Той беше издирван от руското правосъдие за измама.", "date": "2017.10.09", "title": "Украйна обвини руските служби за убийството на бившия депутат Денис Вороненков"}
{"url": "https://offnews.bg/medii/kanal-3-izchisti-efira-si-ot-anton-todorov-i-napadna-nova-televizia-666966.html", "text": "Канал 3 спря предаването \"Документите с Антон Тодоров\". В часа, в който днес по програма трябваше да се излъчи предаването, управителят и програмен директор на Канал 3 Ива Стоянова се появи в ефир и обяви решението на медията.Няма да излъчим предаването, за да подкрепим колегите си и единството на българските медии, категорична е Стоянова. В изявлението си тя подчерта, че \"Канал 3 днес изчиства ефира си от Антон Тодоров в името на общата ни справедливост, кауза и отстояване\".Рубриката \"Документите с Антон Тодоров\" стартира на 4 септември като част от предаването \"Имате думата\". Телевизията обяви, че водещият ще показва документи и разказва истории за прехода и неговите герои. Още в края на същия месец предаването му се превърна в най-предпочитано от зрителите, като е постигнало 2,2 пазарен дял в последната седмица на септември.Същевременно в днешното си изявление управителят на Канал 3 нападна Нова телевизия:\"И когато днес Виктор Николаев с възхита сподели, че журналистическата подкрепа е тръгнала като лавина, аз питам – Лора (Крумова - б.р.), Викторе, къде бяхте вие, когато Татяна Дончева блъскаше Снежи (Снежана Хитова, репортер на Канал 3 - б.р.)?! Защо тогава вие не дадохте старт на тази лавина?! Колеги от Нова телевизия – когато говорите за гилдията и за обединението й, кога сте честни? Когато самите вие имате нужда от подкрепа, или когато който и да било друг член на гилдията я търси?!\" - каза Ива Стоянова.", "date": "2017.10.09", "title": "Канал 3 'изчисти ефира си' от Антон Тодоров и нападна Нова телевизия (видео)"}
{"url": "https://offnews.bg/futbol/svetat-se-chudi-narochno-li-napravihme-za-smiah-n-golo-kante-666968.html", "text": "Любопитен епизод преди мача България - Франция стана обект на множество коментари в социалните мрежи.Оказа се, че най-ниският от френския отбор Н'Голо Канте, чийто ръст е едва 168 см, е бил изведен от най-високото дете. По време на изпълнението на химна момчето на практика закрива лицето на френския футболист.Според коментарите от българската страна са направили съвсем умишлено това, като целта им е била да повторят фалшиво видео от новата игра FIFA 18, в което Канте се появява зад гърба на Кристиано Роналдо, след което се гаври с него за радост на милионите хейтъри на португалеца.Едва ли в действията на БФС обаче е имало чак такъв дълбок смисъл, а по-скоро всичко е плод на случайност.", "date": "2017.10.09", "title": "Светът се чуди нарочно ли направихме за смях Н'Голо Канте"}
{"url": "https://offnews.bg/medii/obidno-tv-skat-darzhi-smetka-na-zhurnalistite-koito-podkrepiat-vikto-666969.html", "text": "Змиите може и да съскат заплашително, но таралежите знаят как да се защитят - така се изразяват журналистите от ТВ СКАТ в декларация, която брани бившия управител на медията и настоящ вицепремиер Валери Симеонов.Екипът на телевизия СКАТ определя колегите, които подкрепиха водещия Виктор Николаев, като Декларацията на екипа на телевизия СКАТ нито може, нито трябва да бъде преразказвана, затова я публикуваме в пълния ѝ вид:", "date": "2017.10.09", "title": "Обидно: ТВ Скат държи сметка на журналистите, които подкрепят Виктор Николаев"}
{"url": "https://offnews.bg/futbol/kapitanat-na-tcska-sofia-s-kontuzia-v-krasta-sled-macha-s-frantcia-666963.html", "text": "Контузията на капитана на ЦСКА-София Божидар Чорбаджийски не е сериозна, съобщават от клуба.Това показаха направените му днес изследвания. Защитникът получи травма в кръста по време на последната тренировката на националния отбор на родна земя и поради тази причина не замина за Люксембург.Отпадането на Чорбаджийски от групата беше оповестено вчера.В следващите 2 дни той ще бъде подложен на специални процедури, след което ще поднови тренировки.Впоследствие старши треньорът Стамен Белчев ще прецени дали да го включи в групата за мача с Пирин, пише официалният сайт на \"червените\".Двубоят от XII кръг на Първа лига между ЦСКА-София и Пирин е в неделя (15 октомври) от 20:00 часа на стадион \"Българска армия\".", "date": "2017.10.09", "title": "Капитанът на ЦСКА-София с контузия в кръста след мача с Франция"}
{"url": "https://offnews.bg/futbol/shestima-ot-real-madrid-sred-nominiranite-za-zlatnata-topka-666970.html", "text": "Френското издание \"Франс футбол\" обяви всички 30 номинирани, които ще се борят за най-престижното персонално футболно отличие - \"Златната топка\".Прави впечатление присъствието на цели шестима футболисти на европейския клубен шампион Реал Мадрид, който е най-широко представен в списъка.Номинираните са Неймар (ПСЖ), Лука Модрич (Реал Мадрид), Марсело (Реал Мадрид), Пауло Дибала (Ювентус), Луис Суарес (Барселона), Серхио Рамос (Реал), Ян Облак (Атлетико Мадрид), Филипе Коутиньо (Ливърпул), Дрис Мертенс (Наполи), Кевин де Бройне (Манчестър Сити), Давид де Хеа (Манчестър Юнайтед), Хари Кейн (Тотнъм), Един Джеко (Рома), Антоан Гризман (Атлетико Мадрид), Тони Кроос (Реал Мадрид), Джанлуиджи Буфон (Ювентус), Садио Мане (Ливърпул), Радамел Фалкао (Монако), Лионел Меси (Барселона), Пиер-Емерик Обамеянг (Борусия Дортмунд), Единсон Кавани (Пари Сен Жермен), Матс Хумелс (Байерн Мюнхен) и Карим Бензема (Реал Мадрид), Кристиано Роналдо (Реал Мадрид), Еден Азар (Челси), Леонардо Бонучи (Милан), Иско (Реал Мадрид), Килиан Мбапе (Монако).Почти всички букмейкъри и специалисти очакват Кристиано Роналдо да спечели отново отличието. Ако това се случи, това ще бъде петата \"Златна топка\" за португалеца, като така той ще изравни Лионел Меси, който изпраща противоречива година.", "date": "2017.10.09", "title": "Шестима от Реал Мадрид сред номинираните за \"Златната топка\""}
{"url": "https://offnews.bg/knigi/edna-kniga-za-misleshtia-chovek-ako-ia-prochetat-i-polititcite-666919.html", "text": "Книгата на проф. Георги Ончев „Култура и психопатология. Антропология на психичната болест“ , която издателство „Рива“ пусна на пазара в края на юни, е културен феномен – защото съдържа отговори на почти всички въпроси, които мислещият човек си задава днес. Всъщност заглавието на Антропологията е донякъде подвеждащо – това е книга не толкова или не само за душевни болести, за отклонения от това, което сме свикнали да наричаме нормално, а за съмняващите се хора, за търсещите корените на човешкото поведение – индивидуално или на обществото като цяло.Невъзможно е да се посочат всички послания, които книгата отправя към читателя. Но тя определено провокира със своята различност и с респектиращата ерудираност на автора си.Читателите ще открият на страниците й магичните вярвания на българите и клинични случаи на обсебване от африканския остров Пемба. Ще намерят връзката между патологията в поведението на човека и алкохола, дрогата и други вещества. Ще срещнат мистика, религия, история... и тяхното преплитане в човешкото съществуване, творчество и страдание.В 12 глави плюс епилога, озаглавен „След утре“, проф. Ончев води читателите на едно дълго пътуване - през векове, континенти и култури като опитен гид, който е истински загрижен за своите любознателни „туристи“. Весели, уравновесени, депресивни или тревожни, стресирани, агресивни или жертви, родители на деца с проблеми или отчаяни възрастни хора...към всички посланието на екскурзовода-психиатър в книгата е: обяснение има за всичко – в миналото, в поговорките и пословиците на народната мъдрост, в книгите на учените преди нас и в собственото ни желание да търсим и открием истините за себе си и света, в който живеем.Дали това е най-важното, за да възстановим и поддържаме хармонията в нас и извън нас – всеки решава за себе си. Вероятно от отговора на този въпрос зависи дали човек ще затвори книгата и ще я постави в библиотеката си завинаги или ще се връща към някоя глава отново и отново. За да я осмисли по-добре.За политиците обаче „Култура и психопатология. Антропология на психичната болест“ е задължително четиво. Даже би било добре да я включат в отговора на традиционния по време на избори въпрос „Коя книга стои на нощното ви шкафче?“.Поне що се отнася до глава ІІІ „Културен контекст у нас: българският Одисей“.Подсказвам защо: в нея се говори за Аспаруховите българи, манталитета на бедността, конюктурната религиозност на ромите, културната слепота и още много неща чак до самоубийственото шофиране на пътя и пациентката от село, която боготвори професора от София и ходи да се лекува при него, но не може да изпълни рецептата, защото няма аптека в населеното й място.Или както казва авторът проф. Ончев: Защо българският Одисей още не се е завърнал. Д-р Тодор Толев, психиатър: Тази книга е чудесно продължение на написаното от Иван Хаджийски, Марко Семов, Емануил Шаранков, Георги Попов, а и мнозина други, за богатата с противоречиви становища народопсихология на българина, която – дори да ни натъжава, трябва да четем и знаем. Проф. Георги Попов, психиатър: Прочетете тази книга, защото със сигурност ще намерите неща, които ще ви бъдат интересни, ще ви обогатят, ще разширят кръгозора ви и ще ви накарат да преосмислите някои свои мантри.Проф. Ончев пред Дебати.бг: Синдромът hikikimori засяга милиони Макар и твърде специфичен като материя и екзотичен като название, този синдром представлява далекоизточна версия на алиенацията – младежите се затварят в домовете си, не излизат от години, гледат анимация (manga), шарят из мрежите и хапват. Засяга буквално милиони. Япония е специфична със своите традиционни ценности с преклонение пред авторитети и зависимост от оценката на другите в комбинация с ултрамодерност в други сфери и със социална тревожност. Затова отглежда свой модел на отчуждението сред младите. Универсално обаче, това е метафора на екзистенциалната самота в дигиталната ера. То не е вирус, та да прескача граници, но общочовешките измерения на изолацията и самотата са очевидни; единствено специфичните им прояви според местния културен контекст са различни.Проф. Ончев пред transmedia.bg: Агресия има навсякъде, нашата е по балкански разпасанаКорените на агресията са преди всичко в човешката природа. Човекът и шимпанзето са най-агресивните животински видове и не е случайно, че те са на върха на еволюционната стълбица, защото агресията има основна роля в еволюцията и в човешката история. Цивилизацията, разбира се, я култивира до приемливи актове на сублимация, но пълно изчезване на агресията е утопия. Пълен контрол върху нея е възможен, и то само донякъде, само в тоталитарните общности.Социалното насърчение на агресията идва пък от липса на справедливо правораздаване и оставяне на много актове на насилие ненаказани. Агресия е имало винаги, но усещането, че днес е навсякъде се дължи донякъде на преекспониране и драматизирането й поради високото ниво на тревожност. Много актове на агресия и дори престъпления в миналото оставаха скрити, създаващи илюзията за спокойствие, докато сега всеки шамар между хлапаци предизвиква интервюта, коментари… Дано ме разбирате добре, не обезценявам агресията, като клиницист познавам и патологичните й измерения, но по-спокойното й приемане само по себе си би довело до де-ескалирането й. Пък и ние често прекалено се самоохулваме; онзи, дето ритна жена в лицето в хотела, не беше нашенски дивак, а потомък на викингите, нали? Агресия има навсякъде, включително и при онези, които ни поучават какви програми да въвеждаме за предотвратяването й, но при нас е донякъде по-делнична, по балкански разпасана, оргийна, докато моделът на еснафска благопристойност, на фона на която някой влиза с автомат в училище двор и стреля наред, ни е непознат. ", "date": "2017.10.09", "title": "Една книга за мислещия човек. Ако я прочетат и политиците..."}
{"url": "https://offnews.bg/politika/dsb-prizova-borisov-da-iska-vot-na-doverie-za-kabineta-si-666972.html", "text": "Имаме политическа криза в страната. Стабилността, която е основен приоритет на правителството на Борисов, е видимо разклатена и то от напрежения вътре във властта. Тази политическа криза трябва да има политически отговор. Борисов и правителството му би следвало да поискат от парламента вот на доверие, призова ръководството на ДСБ на пресконференция днес.Няма друг механизъм, освен избори, разбира се, да се провери доверието в Борисов и кабинета му, както и в управляващото мнозинство. Важно е да се проведе дебат, защото политическата криза е породена очевидно от напрежението вътре в правителството и в управляващото мнозинство, категорични са от ДСБ.Ако управлението продължи по същия начин, със същата лавина от корупционни скандали, практически ежедневни, а и със същото поведение на управляващите, можем да очакваме Българското председателство на Съвета на ЕС силно да увреди, а не да подсили международния имидж на България. Макар и трудно да можем да си представим повече да се навреди, за съжаление е възможно, коментира Радан Кънев.", "date": "2017.10.09", "title": "ДСБ призова Борисов да иска вот на доверие за кабинета си"}
{"url": "https://offnews.bg/bojni/otnovo-proveriavat-kobrata-za-doping-666967.html", "text": "Звездата ни в професионалния бокс Кубрат Пулев беше подложен на поредна внезапна допинг проверка и не пропусна да отбележи този факт в социалните мрежи.Най-добрият ни боксьор в тежка категория често е проверяван преди битката му с Антъни Джошуа, която предстои на 28 октомври.Двамата ще се изправят един срещу друг на ринга на националния стадион \"Принсипалити Стейдиъм\" в Кардиф в спор за световния боксов трон при най-тежките, като ще бъдат заложени поясите на три от федерациите.\"Вчера след тренировка, днес сутринта отново! Ценна кръв явно. Не ми е нужно нищо повече - българин с неизчерпаема натурална сила и енергия!\", написа Кобрата в профила си в една от социалните мрежи.", "date": "2017.10.09", "title": "Отново проверяват Кобрата за допинг"}
{"url": "https://offnews.bg/sviat/amerikanetc-specheli-nobelovata-nagrada-za-ikonomika-666933.html", "text": "Американецът Ричард Талер спечели тазгодишната Нобелова награда за икономика за постиженията си в поведенческата икономика.\"Изследвайки последствията от ограничената рационалност, социалните предпочитания и липсата на самоконтрол, той показва как тези човешки черти систематично влияят на индивидуалните решения и на пазарите\", се посочва в съобщението на Нобеловия комитет. Ученият е изградил мост между икономическите и психологически анализи на вземането на решения от индивида, допълват оттам. Според традиционната икономика ако хората имат достъп до информация и я обработват добре, винаги ще могат да изпълнят добре плановете си. Човек обаче често взема нелогични и нерационални решения, което може да има огромно значение, ако говорим за решения в сферата на икономиката и финансите. Именно с това се занимава поведенческата икономика. Тя е вдъхновена от психологията и изследва поведението на хората и институциите в икономическата сфера и последвалия ефект върху пазарите.Нобеловата награда се състои от златен медал, диплом и парична сума. За 2017 г. паричната равностойност на наградата е 9 милиона крони (944 000 евро). ", "date": "2017.10.09", "title": "Американец спечели Нобеловата награда за икономика"}
{"url": "https://offnews.bg/futbol/frantcuzin-obiasniava-che-ne-e-bolivietc-zaradi-football-manager-666965.html", "text": "Компютърните игри вече започват сериозно да влияят на решенията на футболните ръководители.Неведнъж у нас сме критикували отговорниците по селекцията, че са взели футболист само защото са го гледали на видео, но какво да кажем, за националния треньор на Боливия.Той без малко не викнал 24-годишен французин само защото станал популярен в играта Football Manager. Любопитната история разказва лично бранителят на Монпелие Рубен Агилар.\"Истината е, че няма нищо боливийско в мен. Майка ми е французойка, а баща ми испанец. Във Football Manager погрешка ме бяха изписали като боливиец и изведнъж станах популярен в страната. След мача с Пари Сен Жермен получих стотици съобщения.Разбрах, че са ме коментирали и по телевизията, като се е обсъждала съвсем сериозно и евентуална моя повиквателна за националния отбор. Наложи да давам официално изявление, че не съм боливиец и няма как да играя за националния отбор\", разказва през смях Агилар пред френските медии.", "date": "2017.10.09", "title": "Французин обяснява, че не е боливиец заради Football Manager"}
{"url": "https://offnews.bg/protesti/stroitelno-smetishte-vdiga-stolichen-kvartal-na-protest-666940.html", "text": "Сметище за строителни отпадъци, което с годините се е превърнало в такова за всякакъв боклук, е повод утре столичният кв. \"Враждебна\" да се вдигне на протест.Местните твърдят, че то е регламентирано като депо за строителни отпадъци, но през годините са се изхвърляли и затрупвали с пръст всякакви химикали.Депото също така граничи с един от най-големите изворни водоеми в софийското поле.Жителите казват, че са сигнализирали до институциите за своите проблеми, но интерес към техните проблеми няма.", "date": "2017.10.09", "title": "Строително сметище вдига столичен квартал на протест"}
{"url": "https://offnews.bg/politika/prezidentat-nalozhi-veto-na-zakona-za-otbranata-i-vaorazhenite-sili-666962.html", "text": "Президентът Румен Радев връща за ново обсъждане в Народното събрание разпоредби от Закона за изменение и допълнение на Закона за отбраната и въоръжените сили на Република България. Законът беше приет от парламента на 27 септември.Според държавния глава, с § 1, с който се изменя чл. 79 от Закона за отбраната и въоръжените сили, се въвеждат нови, завишени и кумулативно приложими изисквания за заемане на длъжността „постоянен секретар на отбраната“ като най-висш държавен служител в Министерството на отбраната.Президентът счита, че новата редакция няма да преодолее съществуващите неясноти и непълноти в действащата законова уредба и създава условия за дискриминация спрямо редица категории лица, както и че \"новите изисквания не са гаранция за по-висок професионализъм.\"С § 3 от приетия закон се предвижда удостоените с висше военно звание офицери да се представят в Комисията по отбрана на Народното събрание от министъра на отбраната или определен от него заместник-министър.\"По този начин законодателят създава нова фаза в процедурата за удостояване с висши военни звания, която се развива пред помощен орган на Народното събрание с участието на министъра на отбраната или определен от него заместник-министър. Това не намира опора в Конституцията и нарушава баланса между органите за ръководство на отбраната. Съгласно чл. 100, ал. 2 от Основния закон удостояването с висши военни звания е правомощие на президента, упражнявано по предложение на Министерския съвет. Това е споделената компетентност между правомощията на президента като върховен главнокомандващ и функциите на правителството по общо ръководство на Въоръжените сили (чл. 100, ал. 1 и чл. 105, ал. 2 от Конституцията). Тя е израз на взаимодействието между два конституционно определени органа на държавата с оглед изключително значимите публични функции, осъществявани от висшия команден състав на Въоръжените сили\" - аргументира се Радев.\"Представянето пред Комисията по отбрана, след като е изпълнен фактическият състав на удостояването с висше военно звание, създава усещането, че е самоцелно и единствено провокирано от факта на издадения указ. Освен това законът не дава отговор на въпроса дали при всяко удостояване с висше офицерско звание на един и същи офицер следва да се прави такова представяне. Това може да доведе до практическото обезсмисляне на разпоредбата, ако е необходимо отново да се представят вече представени лица. Тази неясна разпоредба, в която трудно се разпознава вложеният смисъл, не допринася за утвърждаването на правовата държава. Същевременно тя крие риск от политизиране на висшия команден състав на Въоръжените сили\" - пише още в мотивите на президента.", "date": "2017.10.09", "title": "Президентът наложи вето на Закона за отбраната и въоръжените сили"}
{"url": "https://offnews.bg/ikonomika/okonchatelno-kapsh-vze-porachkata-za-tol-sistemata-666964.html", "text": "Консорциум \"Капш Трафик Солюшънс\" е определен за изпълнител на обществената поръчка за проектиране, изграждане и въвеждане на електронна система за събиране на таксите за ползване на републиканската пътна мрежа, съобщиха от пресцентъра на Агенция \"Пътна инфраструктура\".Системата за събиране на таксите ще бъде на база изминато разстояние за превозни средства с обща технически допустима максимална маса над 3,5 т (тол) и на база време за леките автомобили с обща технически допустима максимална маса до 3,5 т (електронна винетка).Председателят на Управителния съвет на Агенция \"Пътна инфраструктура\" Дончо Атанасов е подписал решението за класиране на участниците в процедурата и определянето на изпълнител на обществената поръчка.Класирането на участниците, съгласно обявения критерий за оценка \"Икономически най-изгодна оферта\", е следното:Срокът за изпълнение на обществената поръчка е 19 месеца. Изграждането на тол системата ще бъде за сметка на \"Капш Трафик Солюшънс\".След успешното й внедряване инвестицията следва да се възвърне чрез събраните приходи, обявиха още от пресцентъра на Агенция \"Пътна инфраструктура\".ЦенатаОфертата на консорциума \"Капш Трафик Солюшънс\" за изграждане на тол системата в България е по-изгодната от двете допуснати до финала на тръжната процедура, стана ясно миналата седмица при отварянето на офертите.Обединението предлага да изгради инфраструктурата за заплащане на пътните такси у нас за 149,997 млн. лева без ДДС.Конкурентната оферта на консорциума \"ТОЛ България\" е на стойност от 193,5 млн. лева.В консорциума \"Капш Трафик Солюшънс\" влизат българското, полското, италианското и испанското подразделение на компанията.Изграждането на тол системата у нас се забави с повече от година след серия от обжалвания.Според МРРБ изборът на изпълнител по процедурата се саботира от интереси, които ще бъдат ощетени от новите правила за заплащане на пътните такси.", "date": "2017.10.09", "title": "Окончателно: Капш взе поръчката за тол системата"}
{"url": "https://offnews.bg/drugi/vitceto-na-tramp-napusna-demonstrativno-futbolen-mach-666936.html", "text": "Скандалите по време на мачовете в американския футбол няма да имат скоро край. Модата да се коленичи по време на химна в знак на протест ядоса сериозно и вицепрезидента Майк Пенс.Заместникът на Доналд Тръмп реши да посети среща в родния му щат Индиана между Колтс и гостите от Сан Франциско. Но го напусна демонстративно още по време на химна.Играчи и на двата отбора не пропуснаха да протестират. Едни коленичиха, а други извадиха фланелки, призоваващи за равенство и справедливост.\"Това е неуважение към нашите войници, нашия Флаг и нашия Химн\", написа по-късно в социалните мрежи Майк Пенс. Доналд Тръмп веднага го похвали. Президентът на САЩ разкри, че е помолил вицето да напуска веднага спортно събитие, което оскърбява националните символи.Привърженици на протеста обаче нарекоха постъпката на Пенс и неговата съпруга евтин PR трик. Припомняме, че именно бивш ас на Сан Франциско коленичи за първи път и отприщи лавината. Става въпрос за Колин Каперник, който протестира по този начин срещу полицейското насилие и расовата нетърпимост.", "date": "2017.10.09", "title": "Вицето на Тръмп напусна демонстративно футболен мач"}
{"url": "https://offnews.bg/zdrave/lekarite-vav-vrachanskata-bolnitca-otnovo-na-protest-666939.html", "text": "Лекарите в болницата във Враца излязоха отново на протест. Те отново блокираха възлов булевард в града, който се намира близо до лечебното заведение. Медиците настояват за трайно разрешаване на проблемите на болницата, която е заплашена от фалит. Сметките на болницата са запорирани от кредиторски фирми. Медиците заплашиха и да подадат колективна оставка, ако не се намери решение. Засега те остават на работните си места и са осигурени необходимите лекарства и консумативи за продължаване на работата им.Приемът на пациенти не е прекратяван, уточниха от лечебното заведение. ", "date": "2017.10.09", "title": "Лекарите във врачанската болница отново на протест"}
{"url": "https://offnews.bg/obshtestvo/organizirat-natcionalno-sastezanie-po-chuzhdi-ezitci-za-gimnazisti-666938.html", "text": "Национално състезание по чужди езици, речеви и комуникативни умения за ученици от 7-и до 12-и клас ще се проведе в Девин. \"Аз мога - тук и сега\" е инициатива на едноименното сдружение и група частни езикови училища, провежда се за трета година.Тази година то ще започне на 10 ноември и ще приключи на 12-и същия месец. за участие продължава до 27 октомври. Тя може да се направи през .Състезателните категории са: английски, немски, испански и френски език. Етапите са: слушане с разбиране (интервю), четене с разбиране (\"Тествай знанията си\") и създаване на текст (\"Изрази себе си в есе\"). Темата за есето се съобщава в деня на състезанието.Децата се разпределят по групи в зависимост от това в кой клас са - има една група за седмокласници и осмокласници, една за 9-и и 10-и клас и една за 11-и и 12-и клас.Състезателите, класирали се на призовите места, ще получат парично-предметни награди. Всички останали участници ще получат сертификати за участие и подаръци от партньорите на събитието.В първото издание през 2015 г. участваха 150 ученика и 35 ръководителя от 21 населени места. Година по-късно участниците бяха 198 с 50 ръководители от 27 градове и села. Очакванията сега са за повече от 300 участници.", "date": "2017.10.09", "title": "Организират национално състезание по чужди езици за гимназисти"}
{"url": "https://offnews.bg/zvezdi/sled-obvineniata-v-seksualen-tormoz-harvi-uajnstijn-be-izgonen-ot-sobs-666932.html", "text": "Харви Уайнстийн - един от най-големите продуценти на Холивуд, е изключен от борда на директорите на компанията \"Уайнстийн къмпани\", на която е съосновател, след тежките обвинения в сексуален тормоз, които публикува в. \"Ню Йорк таймс\".Директорите в \"Уайнстийн къмпани\" заявиха, че след като разбрали за \"неправомерното поведение\" на продуцентът на \"Криминале\" и още куп филмови хита, решили, че той трябва да си тръгне \"незабавно\", предаде Би Би Си.По-рано този месец \"Ню Йорк таймс\" публикува статия, в която се твърди, че съоснователят на компаниите \"Мирамакс\" и \"Уайнстийн къмпани\" е тормозел сексуално различни жени, включително актрисата Ашли Джъд, в период, обхващащ близо три десетилетия.Вестникът заяви, че е документирал твърденията чрез интервюта с настоящи и бивши служители на Уайнстийн и с работещи в киноиндустрията, както и чрез съдебни и други документи.Според статията 65-годишният Уайнстийн е сключил извънсъдебни споразумения с най-малко осем жени за случаи на сексуален тормоз и нежелан физически контакт. Сред тях са млада асистентка в Ню Йорк през 1990 г., актриса през 1997 г., асистентка в Лондон през 1998 г. и италианска манекенка през 2015 г.По-късно той се извини: \"Давам си сметка, че начинът, по който съм се държал с колежки в миналото, е причинил много страдания и искрено се извинявам за това. Сега ще се постарая да се самоопозная и да победи демоните си\", каза Уайнстийн, \"уважавам всички жени и съжалявам за станалото\". Въпреки това, продуцентът ще съди американския вестник. Продуцираните от Уайнстийн филми включват \"Криминале\" и всички останали филми на Куентин Тарантино без \"Глутница кучета\", двете части на \"Sin City: Град на греха\", \"Добрият Уил Хънтинг\", Играчка плачка\", \"Бандите на Ню Йорк\", \"Чикаго\", \"Влюбеният Шекспир\", поредицата \"Страшен филм\" и трилогията \"Властелинът на пръстените\". Те са взели шест пъти наградата \"Оскар\" за най-добър филм.", "date": "2017.10.09", "title": "След обвиненията в сексуален тормоз Харви Уайнстийн бе изгонен от собствената си компания"}
{"url": "https://offnews.bg/sviat/vlastta-v-madrid-zaplashi-katalunskia-lider-s-arest-666973.html", "text": "Лидерът на каталунските сепаратисти Карлес Пучдемон може да има същата съдба като предшественика си от 30-те години на миналия век, ако обяви независимостта на автономния регион.Това обяви говорителят на управляващата в Испания Народна партия Пабло Касадо, цитиран от ДПА.Надяваме се, че утре няма да бъде обявено нищо, защото този, който го обяви, ще свърши като онзи, който обяви същото преди 83 години, заяви Пабло Касадо.Касадо визираше Луис Компанис, който през 1934 г. обявява създаването на Каталунска държава. Компанис е арестуван скоро след това и екзекутиран шест години по-късно - по време на диктатурата на Франсиско Франко.Касадо уточни, че визира ареста на Компанис, а не екзекуцията му, но изявлението предизвика възмущението на сепаратистките каталунски политици.", "date": "2017.10.09", "title": "Властта в Мадрид заплаши каталунския лидер с арест"}
{"url": "https://offnews.bg/kuhnia/esenni-palachinki-s-tikva-666931.html", "text": "След като есента дойде и всеки прекарва повече време у дома, е време за вкусни топли закуски. Представяме ви актуална за сезона рецепта за палачинки, която да превърне почивния ден в кулинарен рай. Добавете канела и пренесете есента в кухнята си.Съставки:- 1 ½ чаши брашно- 2 супени лъжици захар- 1 ½ чаени лъжици бакпулвер- ¾ чаена лъжичка сода за хляб- ¾ чаена лъжичка сол- 1 ½ чаени лъжици канела- 1 чаена лъжичка зелен джинджифил- ⅛ чаена лъжичка прясно настъргано индийско орехче- 1 ½ чаши айран- ¾ чаша тиквено пюре- 2 яйца- 3 супени лъжици разтопено масло, плюс още малко за намазване на тигана- 1 чаена лъжичка ванилов екстрактИнструкции:1. В голяма купа разбъркайте брашното, захарта, бакпулвера, содата, солта и подправките.2. В средна купа разбъркайте айрана, тиквеното пюре, яйцата, разтопеното масло и ваниловия екстракт, докато се получи еднородна смес.3. Добавете сместа към сухите съставки и ги разбъркайте с гумена шпатула, докато се смесят.4. Загрейте леко намазана тавичка или тиган на средно слаб огън. Изсипете сместа за палачинките в тигана (нужната порция за един брой е 1/4 чаша), като внимавате да оставите достатъчно място между тях, за да не залепнат.5. Оставете за една–две минути, докато тестото стане на балончета по ръбовете, а долната част покафенее и след това внимателно ги обърнете. Оставете за още една–две минути, докато тестото е напълно изпечено. ", "date": "2017.10.09", "title": "Есенни палачинки с тиква"}
{"url": "https://offnews.bg/politika/aktiorat-evgeni-budinov-e-naj-veroiatniat-naslednik-na-anton-todorov-v-666954.html", "text": "Актьорът Евгени Будинов е най-вероятният наследник на Антон Тодоров в парламента, ако оставката на народния представител от ГЕРБ бъде приета.Днес Тодоров обяви, че напуска Народното събрание след поредицата от скандали, в които името му бе замесено. Той бе избран за депутат от листата на ГЕРБ в столичния 25 МИР. След него в списъка е Румяна Бъчварова, която обаче е малко вероятно да напусне позицията си за шеф на политическия кабинет на министър-председателя.Будинов е под номер 9 в листата. Актьорът в момента е на турне в Северна Америка.Будинов е роден през 1981 г. Завършил е НАТФИЗ в класа на Стефан Данаилов. Играе в киното и театъра. Част е от трупата на \"Малък театър зад канала\". Участва в телевизионния сериал \"Етажна собственост\".", "date": "2017.10.09", "title": "Актьорът Евгени Будинов е най-вероятният наследник на Антон Тодоров в парламента"}
{"url": "https://offnews.bg/ikonomika/asodi-i-briuksel-potvardi-aetc-paksh-2-shte-bade-pechelivsha-666913.html", "text": "„Разширяването на АЕЦ „Пакш“ е стратегически и важен проект за Унгария от гледна точка на енергийната политика. Новата АЕЦ ще работи печелившо. Това се потвърждава от решението на Европейската комисия“, подчерта в своя блог държавният секретар за разширяването на АЕЦ „Пакш“ Атила Асоди.Проектът служи на общоевропейските цели и ще носи печалба. С приключване разследването на ЕК, което първоначално доведе до спиране на проекта за АЕЦ „Пакш“ 2 за 16 месеца, е отстранено последното препятствие по пътя за осъществяване на проекта за АЕЦ „Пакш“ 2. Държавният секретар съобщи, че се извършва съвместна работа с руската страна, за да може търговската експлоатация на новите енергоблокове да започне от 2026-2027 г.Реагирайки на публикуваните в петък на сайта на ЕС подробности от решението на Департамента за политиката в областта на конкуренцията на Европейската комисия от 6 март 2017 г., Асоди напомни, че ЕК започна разследване на проекта за АЕЦ „Пакш“ 2 през ноември 2015 г. в частта рентабилност на проекта и по въпроса за възможна държавна помощ за АЕЦ „Пакш“ 2.Във връзка с това Асоди отбеляза, че в резултат на продължително разследване, ЕК в своето решение е установила, че държавното финансиране на проекта за АЕЦ „Пакш“ 2 се осъществява в съответствие с европейското право. Въпреки че държавното финансиране на проекта се счита за държавна подкрепа, тя съответства на европейските правила. „Държавната помощ се състои само в това, че очакваната печалба е малко по-малка от печалбата, която очакват частните инвеститори от подобни проекти“, подчерта Асоди.Той напомни, че без работата на АЕЦ „Пакш“ 2 би било невъзможно да се осигури екологично чисто енергоснабдяване на Унгария в дългосрочен план. Енергията, която ще се произвежда от АЕЦ „Пакш“ 2, ще може да намали очаквания дефицит на електроенергия във връзка с остарелите мощности и ръста на потребление на електроенергия в Унгария.Приходите от продажбата на произведената от АЕЦ „Пакш“ 2 електроенергия покриват капиталовложението и разходите за инвестиции, включвайки лихвите, както и разходите от купуването на гориво, експлоатацията на централата и ремонта, утилизирането на радиоактивните отпадъци, както и демонтажа на централата, след края на срока й на експлоатация, пише още в блога си Асоди.", "date": "2017.10.09", "title": "Асоди: И Брюксел потвърди - АЕЦ Пакш 2 ще бъде печеливша"}
{"url": "https://offnews.bg/sviat/sasht-i-turtcia-prekratiha-vzaimno-izdavaneto-na-neimigrantski-vizi-666915.html", "text": "Американското посолство в Анкара и турското посолство във Вашингтон обявиха, че временно спират всички неимиграционни визови услуги, като казаха, че трябва да преоценят взаимните си ангажименти във връзка със сигурността на своя персонал, предаде БТА.Миналата седмица САЩ заявиха, че са \"дълбоко обезпокоени\" от ареста на служител на американското генерално консулство в Истанбул по обвинения в нарушаване на конституцията и опит за сваляне на турското правителство.\"Събитията напоследък карат правителството на САЩ да преоцени ангажимента на правителството на Турция към сигурността на американската дипломатическа мисия и персонал\", каза посолството на САЩ в Анкара.\"С цел да бъде намален до минимум броят на посетителите в посолството и консулствата ни, докато се извършва тази преоценка, с незабавно действие прекратяваме всички неимиграционни визови услуги във всички дипломатически обекти на САЩ в Турция\", заяви посолството.Мярката засяга визите в областта на туризма, бизнеса, медицинското лечение, временната заетост, обучението, медиите, дипломатическата дейност.Турция последва примера на САЩ, като заяви, че временно спира всички неимиграционни визови услуги във всички турски дипломатически обекти в САЩ.\"Събитията напоследък карат турското правителство да преоцени ангажимента на правителството на САЩ към сигурността на турската дипломатическа мисия и персонал\", каза турското посолство във Вашингтон.Напрежението между САЩ и Турция се покачва заради американската подкрепа за кюрдските Сили за защита на народа (СЗН) в Сирия, които са смятани от Анкара за продължение на забранената Кюрдска работническа партия (ПКК). Турция също така настоява САЩ да екстрадират ислямския духовник Фетхуллах Гюлен във връзка с опита за преврат през юли 2016 г.", "date": "2017.10.09", "title": "САЩ и Турция прекратиха взаимно издаването на неимигрантски визи"}
{"url": "https://offnews.bg/futbol/antoan-grizman-gord-ot-snimkata-si-s-balgarche-666914.html", "text": "Антоан Гризман се разчувства от срещата си с български фен. Малчуганът явно е причакал френския национал пред хотела в София в четвъртък.  Нападателят подаде паса за победния гол при успеха 1:0 на \"Васил Левски\".Антоан обаче се впечатли най-вече от детето, облечено в екипа на Атлетико Мадрид, очевидно любим и на двамата тим. \"Кой би си помислил, че имам мини Гризи и в България\", написа закачливо симпатичният французин под поста си във Фейсбук на снимката. Истински пич!До момента фотото има 64 000 харесвания и хиляди споделяни само във фейсбук. Нашето момче е истинска сензация!Иначе Антоан Гризман направи любопитен коментар пред медиите в своята родина, след като \"петлите\" победиха България с 1:0 на стадион \"Васил Левски\".\"Много важна победа за нас в София. Да си призная, в този мач се чувствах както срещу Германия на полуфинала на Евро 2016. Тогава победихме с 2:0 на \"Велодром\".Доволен съм от двубоя, който изиграхме. Бяхме истински войници на терена. Българите ни затрудниха, но ние сме бойци и си заслужихме трите точки и първото място в групата\", каза нападателят, който се раздаде за успеха в България.", "date": "2017.10.09", "title": "Антоан Гризман горд от снимката си с българче"}
{"url": "https://offnews.bg/stil/dashteriata-na-sindi-krauford-stana-manekenka-666911.html", "text": "16-годишната дъщеря на Синди Крауфорд следва стъпките на майка си в модния бизнес.Бившата манекенка защити решението си да позволи на дъщеря си Кая да влезе в бранша. Бившата манекенка коментира критиките, които бяха отправени по неин адрес, че една отговорна майка, запозната с този бизнес, няма да позволи на дъщеря си да дефилира толкова млада. Крауфорд заяви, че се притеснява повече за Кая, когато шофира, отколкото когато е на подиума.Кая направи модния си дебют в седмицата на модата в Ню Йорк миналия месец, само няколко дни след като навърши 16 години, и оттогава взе участие в няколко модни ревюта.„Искаше ми се да забави стъпките си в тази посока още една-две години, но възрастта й е нормална за стартиране в този бизнес. Добре е за децата ми, че аз съм запозната със света на модата и смятам, че няма по-добър съветник от мен“, заяви Крауфорд.Синди и Кая дефилираха заедно на ревюто в почит на Джани Версаче в седмицата на модата. В него взеха участие моделите на 90-те Клаудия Шифър и Наоми Кембъл и се включиха действащи модели като Кая, Джиджи и Бела Хадид и Кендал Дженър.", "date": "2017.10.09", "title": "Дъщерята на Синди Крауфорд стана манекенка"}
{"url": "https://offnews.bg/medii/baka-ima-nov-izpalnitelen-direktor-666920.html", "text": "Българската асоциация на комуникационните агенции (БАКА) има нов изпълнителен директор. Николай Караджов поема поста от досегашния изпълнителен директор г-жа Мариана Брашнарова.Караджов има над 15 години опит в сферата на маркетинга и комуникациите, от които 12 години управленски опит на стратегическо и оперативно ниво във водещи компании в козметичния и в медийния бранш. Асоциацията изразява дълбоката си благодарност за дългогодишната работа на досегашния изпълнителен директор на БАКА г-жа Мариана Брашнарова и й пожелава успехи в бъдещата й професионална дейност.", "date": "2017.10.09", "title": "БАКА има нов изпълнителен директор"}
{"url": "https://offnews.bg/politika/150-administratcii-sa-poiskali-da-si-obmeniat-dokumenti-po-elektronen-666942.html", "text": "Близо 150 административни структури са подали заявление за присъединяване към средата за електронен обмен на документи (документооборот) към 9 октомври 2017 г., съобщиха от Държавната агенция \"Електронно управление\".Към момента реални участници в системата за електронен документооборот са 25 администрации, повечето от които са общински.Към момента електронен обмен на документи правят Министерството на финансите и Министерството на правосъдието, Държавната комисия по хазарта, Агенцията по геодезия, картография и кадастър, Изпълнителната агенция „Одит на средствата от Европейския съюз\", Националният статистически институт и Централният регистър на особените залози, както и три областни администрации - на Пловдив, Добрич и Велико Търново. Към 9 октомври в тестова среда успешно е присъединена и Националната агенция за приходите.Реално включени към системата за електронен документооборот са 14 общини - Родопи, Руен, Челопеч, Димитровград, Стралджа, Антон, Мирково, Струмяни, Каолиново, Кричим, Брусарци, Чавдар, Крушари и Искър.Със свое Решение № 357 от 29 юни 2017 г. Министерският съвет задължи административните органи в срок до 1 септември 2017 г. да приведат системите си за електронен обмен на документи в съответствие с единен технически протокол, утвърден от председателя на Държавната агенция „Електронно управление“. Целта е административните органи да използват само системи за електронен документооборот, които изпълняват единен стандарт, припомнят от агенцията.До края на 2018 г. хартиеният обмен между административните структури трябва да бъде преустановен и администрациите следва да обменят документи единствено по електронен път.Текуща информация за напредъка на процеса по присъединяване към средата за електронен обмен на документи ще бъде публикувана на страницата на Държавната агенция „Електронно управление“ в раздел „Административна информация/Електронен обмен на документи“.", "date": "2017.10.09", "title": "150 администрации са поискали да си обменят документи по електронен път"}
{"url": "https://offnews.bg/kultura/parti-sezonat-na-yalta-prodalzhava-s-tale-of-us-666918.html", "text": "След откриването на клуб \"Yalta\" заедно с Cristoph, Joey Daniel и RUNO, клубът продължава програмата си за сезона на 13 октомври с гостуването на берлинското дуо \"Tale of Us\". Първата част на вечерта ще започне Vaal, а партито ще закрие Liubo Ursiny. Следващата вечер (14 октомври) клубът ще отвори вратите на Room 2 за първото си диско парти заедно с Discopigg Yoshida и Ramsey Hercules.В петък момчетата от Tale of Us, които през годините се доказаха като едни от най-успешните продуценти и изпълнители на електронната сцена, ще открият официално уикенда. Последният път, в който дуото беше чуто от българските фенове, беше по време на новогодишната нощ на фестивала \"InterSolar 2017\".През 2017 г. Karm и Matteo издадоха Enter Endless чрез лейбъла Deutsche Grammophon – един дълбок, класически амбиент албум, чрез който изразяват корените си, свързани с композициите за пиано – звучене, което не е типично за групата. По техни думи обаче, това е най-завършеният и откровен техен проект до момента. Уикендът ще продължи с едно по-нестандартно събитие. Главните замесени зад радиото \"Boogie\" ще раздвижат нощта на 14 октомври с диско ритми от седемдесетте години. Джун Йошида, по прякор Discopigg Yoshida, е един от най-известните столични диджеи и кулинарни майстори. Наполовина българин, наполовина японец, той продължава да развива уменията си в ресторант \"Щастливото прасе\". Освен в кухнята, той се справя добре и зад пулта, където пуска предимно диско и ню диско музика.Заедно с втория гост за вечерта се познават от повече от 20 години и този уикенд ще имаме възможността да ги видим заедно в Room 2. Самият Ramsey Hercules е добре познат на българската музикална фънк и диско сцена, тъй като се занимава с музика от повече от 20 години. Помним го от няколко български групи като \"Phuture Shock\", а в момента се наслаждаваме най-вече на онлайн радиото \"Boogie\", на което е създател. Билети за всички събития в клуба ще бъдат продавани единствено на място.Повече поробности за програмата на клуб \"Yalta\" през октомври може да намерите на официалната страница в Facebook, както и на yaltaclub.com", "date": "2017.10.09", "title": "Парти сезонът на Yalta продължава с Таle of Us"}
{"url": "https://offnews.bg/112/gonka-mezhdu-19-godishen-bez-knizhka-i-politcai-zavarshi-s-edin-prostr-666923.html", "text": "Гонка между полицейски патрул и 19-годишен шофьор без книжка приключи с катастрофа и един прострелян.От прокуратурата съобщиха, че по случая е започнато бързо производство срещу 19-годишния Али М. от село Пет могили, който пречил на орган на властта да изпълни задълженията си. Престъплението се наказва със затвор до 3 години и глоба от 500 до 2000 лева. Инцидентът станал на 8 октомври 2017 г. около 11 часа, когато младежът се качил на колата на баща си. На входа на село Генерал Колево полицаи опитали да спрат колата със стоппалка, но младежът не се подчинил и избягал. Това довело до преследване с полицейски екип с микробус. Въпреки подадения звуков и светлинен сигнал Али не се подчинил. В края на селото той катастрофирал като се врязал в полицейския микробус.След инцидента е установено, че младежът никога не е притежавал свидетелство за управление на МПС.След катастрофата двамата му спътници побегнали в опит да се укрият. Полицейският екип отправил предупреждение към бегълците да спрат, след което един от служителите произвел два изстрела със служебното си оръжие. Един от младежите – 17-годишният Осман, който е брат на неправоспособния водач, бил ранен. Настанен е в болница без опасност за живота.Продължава издирването на третия участник, който също е от село Пет могили.Под ръководството на Районната прокуратура в Девня следовател от Окръжния следствен отдел към Окръжната прокуратура във Варна разследва действията на полицая, произвел изстрелите срещу беглеца, с които причинил лека телесна повреда на 17-годишния Осман.", "date": "2017.10.09", "title": "Гонка между 19-годишен без книжка и полицаи завърши с един прострелян"}
{"url": "https://offnews.bg/sviat/10-detca-i-dvama-vazrastni-rohingi-se-udaviha-pri-opit-za-biagstvo-v-b-666917.html", "text": "Най-малко 12 бежанци мюсюлмани рохинги, 10 от които деца, се удавиха при корабокрушение, докато плавали към Бангладеш в опит за бягство от конфликта в Мианма, съобщи бангладешката полиция, цитирана от Ройтерс и БТА.Плавателният съд, в който са плавали бежанците, се е преобърнал край южните брегове на Бангладеш. Загинали са 10 деца, мъж и жена. На потъналия плавателен съд е имало над 100 души. Това не е първият подобен случай. На 28 септември плавателен съд с около 80 бежанци се преобърна. Оцеляха само 17 души.В началото на септември бяха намерени 46 тела след потъването на плавателен съд във водите на тесния пролив, разделящ Мианма и Бангладеш. Сред загиналите тогава бяха 19 деца, 18 жени и девет мъже.Бягствата към Бангладеш започнаха, след като атаки на мюсюлмански бунтовници бяха последвани от военен отговор срещу мюсюлманите рохинги. ООН нарече случилото се \"етническо прочистване\".", "date": "2017.10.09", "title": "10 деца и двама възрастни рохинги се удавиха при опит за бягство в Бангладеш"}
{"url": "https://offnews.bg/koloezdene/naj-originalnite-5-velosipeda-za-godinata-video-666943.html", "text": "Всяка  година колоездачната индустрия си дава среща за няколко дни във Фридсрисхафен, Германия. Събитието се нарича Eurobike и е най-голямото на земята.За посетителите това е възможност да се запознаят с всички новости при велосипедите. Революционни модели, последната мода в екипировката, какво ли не.За тези, които имат щастието да са част от индустрията, изложението означава много повече, разбира се.  При тях говори и бизнесът.Спецове обаче избраха петте модела на велосипеди, направили най-голямо впечатление тази година. Не трябва да ни учудва, че редом до известни марки има и бутикови такива.Видеото представя подробно описание на шедьоврите, стига да сте на прилично ниво с английския. Ако не - гледането също си заслужава само по себе си. Приятен следобед. А накрая по-добре не се напрягайте да чуете цените!", "date": "2017.10.09", "title": "Най-оригиналните 5 велосипеда за годината (видео)"}
{"url": "https://offnews.bg/obshtestvo/fondatcia-za-nashite-detca-organizira-osmoto-izdanie-na-vecher-na-do-666944.html", "text": "На 23 октомври в Sofia Event Center, Paradise Center от 19.30 часа фондация „За Нашите Деца“ ще проведе най-голямото си благотворително събитие за годината – „Вечер на добродетелите 2017“.Вече 8 години то събира представители на държавната и местни власти, на социално отговорния бизнес, на неправителствения сектор и на културните среди, лидери в нашето общество, които знаят, че инвестирането в развитието на децата още от раждането, е основа за постигането на развито и цивилизовано общество в България.Фондация “За Нашите Деца” вече 25 години успешно се справя със ситуации с висок риск за децата, които живеят в дом за деца, имат увреждане или с редица проблеми в семейната им среда – трайна бедност и социална изолация, насилие, безразличие и отчуждение. За това време фондацията успя да помогне не над 10 000 деца и семейства.\"Днес ние мечтаем не само за покрив и храна за децата в риск, не само за семеен уют и любов за изоставените и необичани деца. Днес мечтаем и за тези деца, чиито потенциал и развитие са блокирани от невидими рискове като родителското отчуждение и бедността, както и социалната изолация. Затова този път получените средства от Вечер на добродетелите 2017 ще посветим на развитието, а не на оцеляването и базовите нужди\", обявиха от фондацията.Каузата на тазгодишното издание на Вечер на добродетелите е играта, защото след любовта и сигурността, тя е най-добрият стимул за развитието на едно дете. Играта е ключовият начин, чрез който децата в ранна възраст /0-7 години/ опознават света и учат. Тя не е привилегия. Тя трябва да бъде част от детството на всяко дете, за да му покаже света, да развива неговите способности и да му дава възможност за силна връзка с най-близките за него хора.С набраните средства фондация „За Нашите Деца“ ще реализира програмата „Аз играя и мечтая“, с която ще насърчим развитието на 720 деца, живеещи в институции или в рискова семейна среда, и ще укрепим връзката с възрастните, които се грижат за тях.Дипломатически партньор на осмото издание на \"Вечер на добродетелите\" ще Н.Пр. Ставрос Августидис, извънреден и пълномощен посланик на Република Кипър в България, и посланик на визията, мисията и ценностите на фондацията. Г-н Августидис подкрепя дейността на фондацията от много години, има силно изразено отношение по въпроса за правата на децата и неведнъж е обръщал внимание на ранното детско развитие като изключително важен елемент от устройството на всяко демократично общество.Програмата на „Вечер на добродетелите 2017“ ще донесе на гостите на събитието наслада за всички сетива. По традиция тя включва арт програма, в която ще вземат участие световноизвестни български артисти, както и благотворителен търг, който ще даде възможност на гостите да наддават за ценни и атрактивни предмети и преживявания, дарени от известни личности, произведения на изкуството и много други.", "date": "2017.10.09", "title": "Фондация \"За Нашите Деца\" организира осмото издание на Вечер на добродетелите"}
{"url": "https://offnews.bg/analizi-i-komentari/dnes-zabraniavat-birata-v-parka-utre-shte-pusnat-i-nravstvena-politci-666900.html", "text": "Идеята на Столична община  не е нищо повече от азиатска диващина и предпоставка за корупция.Разбира се, има и други градове с подобни ограничения.И ето, че София вече е с една идея по-близо до индонезийския град Банда Ачех. И там е така. Не може да се пие по пейките.Там си имат и нравствена полиция, която дебне младежите дали не се прегръщат и целуват на публични места. Дори и глоба не ги спасява - шериатската полиция ги наказва с бой с пръчка на мегдана.Така че общинарите да се замислят и по тази тема. Все пак и у нас не чак толкова отдавна биеха печати по краката на момичетата с къси поли.Подобни примери в Азия - колкото щеш. В Чечения местният феодал и верен следовник на Путин Рамзан Кадиров отдавна въведе сериозни ограничения в същата посока. До миналата година продажбата на алкохол в кавказката автономна република бе разрешено само от 8 до 10 часа сутринта. После и 14-те магазина в страната с лиценз да продават спиртни напитки взеха, че решиха от раз да се откажат от него.Кадиров пък обясни, че алкохолизмът и наркоманиите са също толкова опасни колкото и тероризмът! Така в Чечения си нямат пияници, също .Новата наредба, която все още не е гласувана, слага в малкия си джоб дори пуритански настроените американци. И там не е разрешено по принцип да пиеш в парка, но ако бутилката е увита в непрозрачен хартиен плик - няма проблем, въпреки че на всеки му е ясно, че в бутилката няма лимонада.Самата формулировка, че забраната за пиене на алкохол по улиците и паркове е под условието \"водеща до нарушаване на обществения ред и спокойствието на гражданите\" хем я обезсмисля, хем отваря вратичка за корупция - почерпка вместо глоба от 100 до 300 лева. Та нали за нарушаване на обществения ред и спокойствието на гражданите си има указ за дребното хулиганство. Там и глобата е по-висока - до 500 лева.Забраната за употребата на алкохол в парка е създаване на проблем там, където го няма. Никой туристически център, в какъвто се превърна столицата ни благодарение на нискотарифните авиокомпании, а не на столична община, не си помисля да наказва гостите си в парка или на улицата.Дано и общинарите го разберат преди да направят поразията, защото не е прокопсал никой управник, посегнал на алкохола на българина.", "date": "2017.10.09", "title": "Днес забраняват бирата в парка, утре ще пуснат и нравствена полиция"}
{"url": "https://offnews.bg/obshtestvo/majka-na-5-detca-se-nuzhdae-ot-speshno-lechenie-v-germania-666921.html", "text": "Майка на пет деца, страдаща от тежко онкологично заболяване, се нуждае от спешно лечение в чужбина. Терапията в Германия струва около 30 000 евро, които семейството не може да осигури само', затова започва дарителска кампания.44-годишната Велка Велкова живее в Годеч със семейството си. Има трима сина и две близначки. Научава за тежката диагноза - тумор на пикочния мехур - през 2015. Досега е претърпяла няколко операции. Последните дни състоянието й рязко се влошава и е на легло. Семейството вярва, че лечението в Хайделберг би дало шанс на жената да пребори болестта.Желаещите да помогнат могат да го направят с дарение на банкова сметка:BG71UNCR70001520975476 към УниКредит БулбанкВелка Дойчинова ВелковаАдрес: гр.Годеч 2240, обл.Софийска, ул.\"Додовица\" 5Телефон: 0892961651За превод с Еконт: най-близкият офис е този в гр.Костинброд.", "date": "2017.10.09", "title": "Майка на 5 деца се нуждае от спешно лечение в Германия"}
{"url": "https://offnews.bg/futbol/lechkov-otpisa-sirakov-i-penev-ot-bitkata-za-bfs-666916.html", "text": "Лека победа за Боби Михайлов на конгреса прогнозира вицето Йордан Лечков. БФС ще избира ръководство през февруари, прогнозира още сливенският футболен войвода пред БНТ. Така героят от САЩ отписа тотално своите бивши съотборници Наско Сираков и Любо Пенев. Както обявихме, двамата сондират сериозно възможността да катурнат Боби Михайлов.“Абсолютно всеки може да се кандидатира. Не очаквайте от мен да вкарам някаква интрига. Всеки е добре дошъл, ако има по-добра платформа, възможности и качества в тази насока. Ще кажа само, че българският футбол никога не е имал такова признание в УЕФА като сега.На това нещо трябва да се обърне сериозно внимание и да се надгражда, а не да получавам от 20, 30, 50 човека някакви псувни, но това е друга тема.Конгресът е този, който избира президента. Не Йордан Лечков, не Петър Хубчев, не телевизиите. Аз отсега ви казвам, че нашият кандидат ще е Борислав Михайлов.Аз ще го подкрепя. Преполагам, че ще спечели, и дори съм сигурен”, заяви Лечков. И небрежно допълни, че винаги познава.", "date": "2017.10.09", "title": "Лечков отписа Сираков и Пенев от битката за БФС"}
{"url": "https://offnews.bg/politika/borisov-prati-rabotnitcite-ot-emko-na-razgovori-s-karanikolov-666925.html", "text": "Работещите във военното предприятие \"Емко\" ще водят разговори с Министерството на икономиката за решаване на проблемите на завода.Това се посочва в съобщение на правителствената пресслужба. По-рано днес премиерът Бойко Борисов прие протестиращи работници на разговори. В съобщението се посочва, че собственикът на предприятието Емилиян Гебрев лично е изложил позицията си пред Борисов и членове на Инициативния комитет на протестиращите. „Винаги съм бил на мнение, че трябва да се изслушват страните и да се намери решение в диалог“, е посочил премиерът.Прието беше предложението му още днес да започнат преговори между ръководството на предприятието и Министерството на икономиката за изчистване на спорните въпроси около сключените от „Емко“ договори.", "date": "2017.10.09", "title": "Борисов прати работниците от Емко на разговори с Караниколов"}
{"url": "https://offnews.bg/112/lovetc-se-prostrelia-v-glavata-666922.html", "text": "Ловец от село Трескавец, Антоновско се е прострелял в главата.Мъжът е на 46 години, а инцидентът е станал вчера. Той е бил на ловен излет в землището на село Любичево, предаде \"Дарик\".Ловецът е претърпял операция във Варна, но животът му все още е в опасност. Той е в кома.\"Мъжът се е прострелял с едри сачми по време на лов за дива свиня. Той е в кома и има опасност за живота му\", уточниха от полицията в Търговище.", "date": "2017.10.09", "title": "Ловец се простреля в главата"}
{"url": "https://offnews.bg/nashite-avtori/iz-delnitcite-na-edin-lud-2-6-oktomvri-666934.html", "text": "Понеделник, 2 октомвриСедмицата започва като седмица на Делян Добрев. Към края ще прерасне в дни на Локо* Тодоров. Но всичко по реда си. Делян обяви, че подава оставка, омерзен от атаката на БСП. В неделя сутринта имал аудиенция при високата Банкянска порта. И султанът одобрил решението му. Според някои наблюдатели той го бил одобрил още преди Добрев да го съобщи. Което също не е невъзможно. То е напълно в стила на едно откровение, направено от Борисов пред Огнян Стефанов и описано в книгата „Господари на моргата“:Е, той може да не се интересува за другите, но те се интересуват за себе си. Партията застана зад Делян и не го дава. Против оставката се обяви софийската организация воглаве Фандъкова, обадиха се от Перник, от Кърджали… Цветанов пое защитата на младежа. То изглежда като защита, но всъщност е самозащита. Цветето Караянчева като по-семпличка изрази гласно тайната мисъл на колегите си: \"Вие сте тръгнали по общините да търсите кирливи ризи. А кой ще бъде следващият, ако дадем Делян? Ние няма да дадем Делян!\"Направо си бойкотираха Бойко. Даже прилича на бунт. Усещането се засилва от думите на Цецерон, който твърди, че имало интригантски сценарий на БСП да вбие клин между Борисов и Цветанов. Обаче нямало да стане, вика Цецерон: Такива декларации на верноподаничество винаги са малко съмнителни. Ще наблюдаваме, па да видим.Гл. секретар на МВР Младен Маринов обяснява по телевизора, че лицензът на фирма „Емко“ бил отнет, за да се предотврати опасността взривни вещества да попаднат в ръцете на терористи. Експертите от КОС открили, че охраната във фирмата не била на висота. „Опасността от тероризъм, вика, в целия свят е голяма и затова трябва да се включим и ние, като прекратим работата на \"Емко\", за да не бъдат откраднати от там необходимите за терористичен акт материали.“Едно време имаше една интелектуална класация, която се водеше от „къпан милиционер“. Маринов много прилича на къпан.", "date": "2017.10.09", "title": "Из делниците на един луд (2-6 октомври)"}
{"url": "https://offnews.bg/kultura/cinelibri-2017-kinoto-kato-praznik-na-kulturite-666928.html", "text": "За трета поредна година кино-литературният фестивал \"CineLibri\" предлага на посетителите си не просто филми, а цялостно кино преживяване. Паралелно с над 200 прожекции на 31 филма, ще се случат и редица специални събития.Две Холандски гала вечери ще последват откриването на фестивала. В кино \"Люмиер\" ще бъде представено цялостното творчество на Херман Кох, преди прожекцията на филма по книгата му „Вечерята“, смятана за световен феномен и връх в творчеството му. Новата й екранизация с участието на Ричърд Гиър и Лора Лини, която ще бъде показана премиерно на CineLibri, е трета по ред, след оригиналната холандска продукция и последвалата я италианска версия.Втората Холандска гала ще съпроводи прожекцията на филма „Тонио“, който бе холандската кандидатура за миналогодишните награди „Оскар“. Едноименната книга, по която е създадена лентата, е своеобразен реквием за преждевременната смърт на сина на автора Адри ван дер Хейден.В рамките на седмицата на италианския език по света, посветена на киното, ще бъдат представени три италиански филма. С комедията „Най-добри неприятелки“ ще ни запознае лично нейната сценаристка Дориана Леондеф в Дом на киното. Лентата по едноименния роман „Златната възраст“ ще представи авторката на книгата Франческа Романа Масаро в кино Одеон. Последният италиански филм в програмата на фестивала - „Фортуната“ на творческия тандем Маргарет Мацантини и Сержо Кастелито (гости на CineLibri 2015), ще представи в кино \"Люмиер\" лично негово превъзходителство Стефано Балади, Посланик на Италия в България.В партньорство с Френския културен институт ще бъде възродена една емблематична лента от 1967 г. – филмът „Дневна красавица“ на Луис Бунюел с участието на младата Катрин Деньов. Специално за фестивала пристига ново дигитално копие от лентата на филма, даващо на българската публика уникалния шанс да го види на голям екран. Други бележити френски филми в програмата са откриващият „По действителен случай“ на Роман Полански, брилянтната анимация „Моят живот като тиквичка“ и „Дневникът на една камериерка“.Като част от 28-мите Дни на японската култура в България в рамките на \"CineLibri\" ще бъде излъчен японският филм „Любимата формула на професора“ по едноименния роман на Йоко Огава. Зрителите ще имат възможността да се насладят на един образец на изящна екранизация от Изтока.В петък в рамките на фестивал ще бъде особено специален с последния филм на големия руски режисьор Павел Лунгин „Дама пика“. Прожекцията ще се състои в зала „България“ навръх нейната 80-годишнина в присъствието на режисьора. За откриването на вечерта оркестърът на Софийската Филхармония ще изпълни две арии от едноименната опера на Чайковски.Част от програмата на фестивала са и две панорами, посветени на двама особено значими творци.Панорамата, посветена на творчеството на един от най-големите съвременни германски режисьори - Фолкер Шльондорф, на която той лично ще присъства, обхваща три негови филма – „Хомо Фабер“, „Една любов на Суан“ и „Историята на прислужницата.“Антон П. Чехов е един от най-знаменитите писатели и драматурзи на всички времена – с над 900 произведения за 26-годишната си творческа дейност. В партньорство с Руския културно информационен център в София в рамките на CineLibri 2017 ще бъде представен нов сборник с белетристичните му шедьоври и ще бъдат показани 3 от най-добрите световни екранизации по произведенията му - „Вуйчо Ваньо“, „Палата номер 6“ и „Незавършена пиеса за механично пиано“. Специалният бонус към публиката на фестивала е, че трите филма ще са с вход свободен.Отново с вход свободен публиката на CineLibri ще може да гледа за първи път в 3D формат номинирания за Оскар късометражен филм на Теодор Ушев “Сляпата Вайша”.", "date": "2017.10.09", "title": "CineLibri 2017: киното като празник на културите"}
{"url": "https://offnews.bg/politika/ksns-za-koruptciata-se-provali-radev-svikva-novo-zasedanie-666937.html", "text": "Президентът Румен Радев свиква ново заседание на Консултативния съвет за национална сигурност (КСНС) заради напускане на заседанието на част от присъстващите. Според Радев, въпреки че заседанието на КСНС е обявено предварително, някои от участниците напуснали заради ангажименти в чужбина.Преди да приключи заседанието от него си тръгнаха премиерът Бойко Борисов, шефът на депутатите от ГЕРБ Цветан Цветанов, финансовият министър Владислав Горанов и лидерите на ДПС Мустафа Карадайъ и \"Воля\" Веселин Марешки. След заседанието президентът обяви, че са изслушани доклади на \"ключови институции, ангажирани в борбата с корупцията\".\"Започнаха задълбочени дебати, които не продължиха заради отсъствието и напускането част от членовете в съвета заради международни ангажименти въпреки предварително потвърденото участие. Това доведе до загуба на кворум. Прекратих заседанието и насрочих заседание на КСНС на същата тема на 17 този месец, вторник, от 13.00 часа\", каза Радев.Според президента за остротата на проблема с корупцията може да се съди по \"многобройните скандали в медиите, по срива на чуждестранните инвестиции, по незавидното място на България в множество престижни международни класации по темата, по препоръките и оценките на нашите европейски партньори\".Корупцията сред лицата, заемащи висши държавни длъжности, е заплаха за националната сигурност, защото тя руши устоите на правовата държава, срива доверието на гражданите в българските институции, възпрепятства развитието на икономиката и повишаването на благосъстоянието на българските граждани. Корупцията, пряко или косвено, бърка в джоба на всеки български гражданин и го поставя в унизително положение. Считам, че пробив в борбата с корупцията ще стане възможен едва тогава, когато антикорупцията стане приоритет за българските политици пред техните вътрешни и международни ангажименти, заяви държавният глава. Пред журналисти лидерът на БСП Корнелия Нинова определи това като бойкот от страна на управляващите. \"Не може толкова хора от управляващите да не присъстват\", каза тя, като посочи, че на заседанието не е бил и вицепремиерът и министър на отбраната Красимир Каракачанов. \"Или всички ще осъзнаем, че трябва безкомпромисна борба с корупцията и да приемем законодателство, или е имитация. В първия случай политиците все още имаме последен шанс да узреем за това и да го свършим. В другия случай думата ще има народът и тази дума ще бъде срещу политиците“, заяви лидерът на БСП.По думите ѝ не се е стигнало до едно мнение за това дали новият антикорупционен орган трябва да има разследващи функции и кой ще назначава ръководителя му.\"Ние смятаме, че без разследване, обвинителен акт и присъда, няма никакъв смисъл да говорим за борба с корупцията. Те смятат, че трябва да се ограничат до проверка на декларации, превенция, събиране на информация и административни наказания. Второто, което остана недовършено е кой да назначава органа. Дали да има разделение на властите, или само мнозинството в парламента, което всъщност е пак изпълнителната власт, т.е. този който най -много генерира корупция да си назначи хората, които ще го проверяват. Няма как да се съгласим на такова нещо. Това ще е имитация“, посочи Нинова.Марешки пък смята, че \"корумпираната политическа класа\" прави \"ялов опит\" да създаде нов орган, с който да се имитира антикорупционна дейност.„За това нашето становище, като същото становище беше изказано и от Лозан Панов, че е абсолютно безсмислено създаването на нов орган, създаден от същите тези хора, които преди това са създали БОРКОР, КОМПИ, ДАНС и прокуратурата, и в момента казват, че тези институции работят много слабо. Обединихме се около това с г-н Панов, че няма логика следващият орган, който ще създадат тези хора, заради, които България е най-корумпираната в Европа, да започне да работи“, заяви той и подчерта, че от партията му гласуват против и по двата законопроекта – на ГЕРБ и БСП.", "date": "2017.10.09", "title": "КСНС за корупцията се провали, Радев свиква ново заседание"}
{"url": "https://offnews.bg/kultura/vsiaka-sedmitca-nagradi-s-offnews-i-the-comedy-club-sofia-666929.html", "text": "Четвъртият фестивал на комедията официално стартира на 6-ти октомври, а днес с организаторите от The Comedy Club Sofia започваме и съвместна игра за читателите на OFFNews., като в единствения клуб за стендъп комедия у нас ни очакват над 40 шоута на най-доброто от родната сцена. Чуждестранните гости пък са едни от най-обещаващите имена на световната комедия.И понеже смехът е здраве,  и OFFNews искат да ви направят здрави като бикове!Какво?От днес до края на Фестивала на комедията всяка седмица ще задаваме въпроси, свързани с родната стендъп сцена. За да участвате в играта, трябва да отговорите на тях правилно. Толкова е лесно!Как?За да участвате, трябва да отговорите вярно на зададени въпрос с коментар под тази статия. Важно е при регистрация да сте ползвали актуален имейл, на който да можем да се свържем с вас, ако сте един от победителите.НаградиВсяка седмица ще раздаваме по три награди- Двойна покана за шоу по избор- Единична покана за шоу по избор - Тениска на The Comedy Club Sofia и Фестивала на комедиятаПобедителите ще теглим в края на всяка седмица. С тях ще се свържем по имейл с информация как и къде да си получат наградите. Въпрос на седмицатаЗа да участвате в играта ни тази седмица, отговорете правилно на въпроса:Кой от следните световни комедианти беше специален гост на Фестивал на комедията 2016-та? - Луис Си Кей- Джими Кар Очакваме вашите отговори като коментар по тази статия. Успех на участващите! ", "date": "2017.10.09", "title": "Всяка седмица награди с OFFNews и The Comedy Club Sofia"}
{"url": "https://offnews.bg/sviat/zaloviha-izbiagalata-ot-zatvor-v-rim-balgarka-666927.html", "text": "Италианските власти заловиха българката, която избяга от строго охранявания затвор „Ребибия” в Рим. Полицаи са разпознали българката на централната гара \"Термини\" в неделя вечерта при проверка в района, съобщи \"24 часа\". Жената е била с перука и черни очила. Българката е върната в затвора, откъдето избяга в петък, смесвайки се с група посетители. Жената е известна с няколко различни имена, но полицията смята, че истинското ѝ име е Петя Динкова Богданова, на 32 години. Тя беше издирвана с европейска заповед за арест и екстрадирана от Германия в Италия заради присъда за кражба и обир. ", "date": "2017.10.09", "title": "Заловиха избягалата от затвор в Рим българка"}
{"url": "https://offnews.bg/politika/chetiri-mezhdunarodni-komandirovki-provalili-ksns-666947.html", "text": "Въпреки че Консултативният съвет за национална сигурност (КСНС)  още в края на август, част от участниците в него напуснаха заради планирани командировки. След като заседанието на съвета беше прекратено и президентът Румен Радев  за провеждането му, държавният глава заяви, че пробив в борбата с корупцията ще е възможен едва тогава, \"когато антикорупцията стане приоритет за българските политици пред техните вътрешни и международни ангажименти\".Пред журналисти правосъдният министър Цецка Цачева обясни, че това не е бойкот, както го определи по-рано днес лидерът на БСП Корнелия Нинова.Според Цачева от заседанието по-рано си тръгнали Цветан Цветанов и Мустафа Карадайъ. „Те участваха в представянето на докладите, взеха отношение по тях. Имат полет около 13.00 часа, заедно с парламентаристи от останалите парламентарни групи са в Брюксел на заседание на Интерпол, доколкото разбрах“, заяви Цачева, цитирана от \"Фокус\".„Беше ясно предварително, че вицепремиерът и министър на външните работи г-жа Екатерина Захариева е на международен форум на НАТО във Варшава, предварително поет ангажимент. Г-н Каракачанов като вицепремиер и министър на отбраната е във Франция, по покана на президента Макрон, изпълнява задължение поето от визитата на френския президент по-рано лятото тази година“, коментира тя.По-рано днес от Министерството на отбраната съобщиха за пътуването на Каракачанов, но от прессъобщението става ясно, че поканата е за 10 октомври.  По думите на Цачева, след като президентът е прекратил заседанието, премиерът Борисов е заявил, че следващия път всички министри ще присъстват, за да продължи дискусията.\"Категорично оспорвам появилите се в тази посока изказвания. Изненадана съм, че подобни не бяха направени в залата, където се проведе КСНС. Категорично не става дума за бойкот, още повече, че всички, които имаха отношение изложиха докладите си“, заяви правосъдният министър.Цачева каза, че не може да коментира кое е било първо във времето за членовете на кабинета, които не присъстваха на днешното заседание - международните ангажименти извън страната или КСНС. \"Няма категорично и сянка, камо ли съмнение за някакъв бойкот. Всички бяха добронамерени и коментирахме, дебатирахме проблеми, които се дебатират не от месеци, а от години в българското общество\".", "date": "2017.10.09", "title": "Четири международни командировки провалили КСНС"}
{"url": "https://offnews.bg/politika/ksns-zapochna-s-protest-na-emko-i-vikove-ostavka-666902.html", "text": "Заседанието на Консултативния съвет за национална сигурност (КСНС) при президента беше предшествано от протест на работниците в \"Емко\".Участниците в съвета при президента бяха посрещнати с викове \"Оставка\".Протестът на работещите във военните заводи е с искане за незабавно връщане на отнетите им договори за производство на боеприпаси. Хората са склонни на среща единствено с премиера Бойко Борисов и настояват той да ги приеме.Заседанието на КСНС е на тема „Необходими законодателни мерки за противодействие на корупцията“.ГЕРБ и БСП внесоха имат два отделни законопроекта за борба с корупцията. Според текстовете на управляващите ще бъде създаден нов антикорупционен орган, в който механично ще се влеят няколко структури, сред които комисията за конфискация за имущество и спорната БОРКОР. Социалистите пък предлагат да бъде създадена специална агенция \"Антикорупция\".Един от основните спорове между двете партии е кой ще назначава председателя на бъдещата антикорупционна структура. Управляващите настояват това да става с акт на правителството, а от левицата искат президентът да назначава ръководителя на новия орган.", "date": "2017.10.09", "title": "КСНС започна с протест на 'Емко' и викове 'Оставка'"}
{"url": "https://offnews.bg/turizam/angelkova-ne-dava-ostavka-prodalzhavame-napred-666926.html", "text": "Министърът на туризма Николина Ангелкова не смята да подава оставка, както поискаха от Асоциацията на българските туроператори и туристически агенти (АБТТА).Ангелкова обясни, че в националния туристически регистър има над 300 сдружения.Според нея със сигурност имало още много какво да се желае и да се работи, но министерството ѝ съществувало само от 3 години и трябвало да реши проблеми в сектора, които били трупани 20-30 години.", "date": "2017.10.09", "title": "Ангелкова не дава оставка: Продължаваме напред"}
{"url": "https://offnews.bg/sviat/erdogan-poseti-shtangista-naim-siulejmanoglu-v-bolnitcata-666889.html", "text": "Президентът на Турция Реджеп Таийп Ердоган посети щангиста с български произход Наим Сюлейманоглу. Спортистът е в болница заради чернодробна недостатъчност и последвалата трансплантация. Турски медии разпространиха първите снимки на трикратния олимпийски шампион след хоспитализирането му заради тежка цироза, съобщава bTV.От кадрите става ясно, че щангистът се възстановява добре, контактен е и дори разговаря.Според информацията Ердоган се е запознал в детайли със състоянието на Сюлейманоглу и е провел обстоен разговор с лекарския екип, извършил животоспасяващата операция.Срещата му с Наим е продължила около 20 минути. Легендата във вдигането на тежести е изразил своята признателност за съдействието на държавните институции.", "date": "2017.10.09", "title": "Ердоган посети щангиста Наим Сюлейманоглу в болницата"}
{"url": "https://offnews.bg/medii/viktor-nikolaev-blagodari-za-podkrepata-vizhdali-sme-mnogo-polititci-666890.html", "text": "Телевизионният водещ Виктор Николаев направи коментар по повод случаите с отправени заплахи срещу него в ефир. Той благодари на колегите си, които го подкрепиха.\"Вие показахте, че трябва да се задават въпроси\", каза той. \"Не очаквайте удряне на шамари. Ние задаваме въпроси, всеки си преценява какво да говори\", продължи Николев.По думите му всички избиратели носят отговорност за политиците, които избират. \"Виждали сме много политици, паднали от стола на властта\", каза Николаев.\"Вие дадохте знак, че искате в България да се задават свободно въпроси\", обърна се водещият към зрителите на Нова тв. „Искам да благодаря на всички, които подкрепиха журналистиката – не просто мен или предаването. Това, което видяхме, не беше подкрепа, а лавина. Изпод руините на българската журналистика - срутвана и блъскана от доста време, тръгна лавина”, заяви в ефира на „Здравей, България” водещият Виктор Николаев.„От реакциите след предаването в петък разбрах едно. Вие дадохте знак на журналистите, на политиците, на собствениците на медии и бизнеси, че искате в България да се задават свободно въпроси. Добри или лоши за някого, остри, спорни, но най-вече – зададени. Без претенции, без страх, без да се изживяваме нито като жертви, нито като кандидати за „Пулицър”. Не очаквайте да удряме шамари или да гоним от студиото някой, който ви е възмутил или разочаровал. Ние задаваме въпроси, а всеки сам преценява как да отговори, как да реагира и какво да каже. Що се отнася до това кой говори от студиата - управляващи, опозиция. Всички ние носим отговорност кого избираме, кой е в политиката и когато е там, ние сме длъжни да питаме. Ще се опитаме да продължим да го правим. Колкото до столчетата - виждали сме много политици, паднали от столчето на властта. Не забравяйте, че тези столчета ги давате вие и може да ги премествате – зависи от вас”, каза Виктор Николаев.", "date": "2017.10.09", "title": "Виктор Николаев благодари за подкрепата: Виждали сме много политици, паднали от стола на властта"}
{"url": "https://offnews.bg/obshtestvo/nota-niama-no-ispania-naistina-ne-iska-stoichkov-da-e-pocheten-konsul-666892.html", "text": "Кралство Испания е дало ясен знак, че повече не желае Христо Стоичков да изпълнява длъжността почетен консул на България в Барселона. Тази новина съобщи \"Спортал\", позовавайки се на статия на в. \"24 часа\", която вече е изтрита от сайта на всекидневника. Вестникът се позовава на неназован испански дипломат, според когото има официална нота, изпратена от испанското посолство в София до Министерството на външните работи. От ведомството на Екатерина Захариева заявиха за OFFNews, че официална нота по темата в МВнР не е пристигала, но отказаха повече подробности по темата.След референдума за независимост на Каталуния Стоичков направи непремерен коментар и обиди вицепремиера в Мадрид Сорая Саенс де Сантамария.\"Нейният дядо е бил франкист, баща ѝ е бил франкист, тя също е франкистка. Децата ѝ са франкисти. Тази заповядва това, което всички трябва да правим в Испания. Моля Ви, подайте си оставката. Нямате право да заповядвате хората да бъдат бити. В какъв свят живеем в Испания? Това е голям срам\", каза още Стоичков, като показваше пред камерата портрет на отговорната според него за насилието в Каталуня.Сорая Саенс де Сантамария обяви, че ще съди Стоичков за думите му, а Камата се извини. Футболната ни легенда беше упълномощен като почетен консул на България в Барселона през 2011 година от първото правителство на Бойко Борисов.", "date": "2017.10.09", "title": "Нота няма, но Испания наистина не иска Стоичков да е почетен консул в Барселона"}
{"url": "https://offnews.bg/futbol/niama-da-e-iznenada-man-siti-izmakva-mesi-s-400-miliona-evro-666946.html", "text": "Което не става с пари, става с много пари. Ама много, когато говорим за пари, които извират буквално от пясъка. Шейховете от Манчестър Сити са на път да измъкнат Лео Меси от Барселона още тази зима. За целта са приготвили 400 милиона евро, с които да развалят договора на аржентинеца. Новината е на испанския вестник  \"АС\".Контрактът на гения приключва идното лято. Това означава, че той може да подпише без нито стотинка компенсация още зимата. И Барса няма много място и време за маневри.Президентът на каталунците се изрепчи наскоро, че договорът на Меси за още 5 години вече е факт и феновете няма за какво да се тревожат. Според медията обаче това въобще не отговаря на истината. Двете страни не са се разбрали по още куп точки.Затова от Сити вече са провели няколко разговора с аса на Барса. Основният коз е присъствието на Пеп Гуардиола в английския гранд. Мениджърът беше в отлични отношения с Лео в Барса. Двамата продължават да се чуват.Точно тези дни на Меси едва ли му е до договор. Той пристигна в Еквадор с националите на Аржентина за последен мач от зона \"Южна Америка\". \"Гаучосите\" са много близо да пропуснат първо Световно първенство по футбол от 1970 година насам.Меси, Дибала и компания се нуждаят само от победа като гост на един от най-високите стадиони в света - 2782 метра. Аржентина за момента е шеста с 25 точки, колкото има и петият Перу. Бразилия отдавна взе билетите към Русия и води с 38 точки. Лидерът приема третия Чили (26) и може да помогне на големия съперник.В друг кървав мач Перу посреща четвъртия Колумбия (също 26 точки). Вторият Уругвай (28) изглежда сравнително спокоен, тъй като е домакин на слабака Боливия.  Припомняме, на Мондиал отиват първите 4 отбора, а петият ще играе бараж с Нова Зеландия.", "date": "2017.10.09", "title": "Няма да е изненада: Ман Сити измъква Меси с 400 милиона евро"}
{"url": "https://offnews.bg/politika/menda-stoianova-se-sramuvala-ot-izkazvania-na-anton-todorov-666895.html", "text": "Депутатът от ГЕРБ и председател на бюджетната комисия в парламента Менда Стоянова заяви, че се е срамувала от изказвания на колегата ѝ Антон Тодоров. Пред Нова тв тя каза, че Тодоров носи лична отговорност за думите си. Стоянова коментира скандала със заплахите, които Тодоров и вицепремиерът Валери Симеонов  на Нова тв Виктор Николаев. Като пример тя посочи \"изказване за гащи\"  на депутата от БСП Славчо Велков.„Антон Тодоров остава част от нашата парламентарна група. Всеки депутат носи отговорност за това какво изразява като мнение или позиция. Смятам, че той е един от цветистите ни депутати. Факт е, че той не си мери езика, дори в парламента. Народното събрание е място, което трябва да се уважава и всеки трябва да си преценява приказките и да работи професионално”, заяви Менда Стоянова.Тя заяви, че ГЕРБ и правителството се разграничават от отправените в ефир оценки както от страна на Тодоров, така и от вицепремиера Валери Симеонов.По думите ѝ оставката е доброволен акт и дали това ще е факт зависи от самия Тодоров.Според Стоянова фактът, че позицията на Валери Симеонов беше , не означава, че правителството стои зад нея.\"Пресслужбата на Министерски съвет е задължена да отразява различни позиции на премиера и вицепремиера. Тя е разпространена като позиция на Валери Симеонов, а не като позиция и решение на правителството. Той е част от кабинета, но в случая позицията е лично негова\", каза Стоянова относно ултиматума на Валери Симеонов, искащ извинение от четири медии.По-рано днес водещият Виктор Николаев за първи път  с нападките и благодари на колегите си, които го подкрепиха. \"Вие показахте, че трябва да се задават въпроси\", каза той. \"Не очаквайте удряне на шамари. Ние задаваме въпроси, всеки си преценява какво да говори\", каза Николев.В неделя стана ясно, че  не се е отказал от намеренията си и ще съди четири медии - БНТ, БНР, Нова тв и bTV.", "date": "2017.10.09", "title": "Менда Стоянова се срамувала от изказвания на Антон Тодоров"}
{"url": "https://offnews.bg/obshtestvo/do-300-leva-globa-ako-piesh-bira-v-stolichnite-gradinki-666896.html", "text": "Разместените пейки в градинките и компаниите с бира на метри от детските площадки в София отиват в историята. Столична община забранява пиенето на алкохол по улици и паркове с нова Наредба за обществения ред. Глобата за нарушителите е от 100 до 300 лева. В текста обаче се съдържа \"вратичка в полето\", защото забраната е под условие - ако употребата е \"водеща до нарушаване на обществения ред и спокойствието на гражданите\". В документа за първи път се забраняват пиратките и фойерверките, които съпътстват много от домашните купони, между 22 и 8 часа. Официално се забраняват и гонките по пустите булеварди на нощна София. Санкциите за джигитите могат да стигнат 500 лева. Наредбата предвижда още да се въведе ред в свиренето на музикални инструменти, пеенето за обучение и ползването на озвучителни уредби и на шумни апарати и машини в жилищни сгради. Тези дейности ще може да се извършват от 8.00 до 14.00 ч. и от 16.00 до 22.00 ч.Уличните музиканти, певци и артисти няма да могат да се изявяват, където те си решат, а само на определени от кмета места. ", "date": "2017.10.09", "title": "До 300 лева глоба, ако пиеш бира в столичните градинки"}
{"url": "https://offnews.bg/politika/goranov-takiva-zaplahi-ne-se-otpraviat-v-efir-666897.html", "text": "Депутатът от ГЕРБ Антон Тодоров си направи дебелашка шега в разговора с телевизионния водещ Виктор Николаев. Това коментира в предаването „Тази сутрин” по bTV финансовият министър Владислав Горанов.Финансовият министър все пак се опита да оправдае депутата от ГЕРБ.По думите му така или иначе позицията на Антон Тодоров е неприемлива.За Горанов обаче нямало проблем той да остане народен представител от гражданската квота на ГЕРБ.Министърът обясни още, че бил учуден от нагнетяването на напрежение по темата.Според Горанов разговорът на Виктор Николаев с вицепремиера Валери Симеонов, в който заместникът на Бойко Борисов обясняваше колко лесно може да му се спретне Викторгейт, пък му се е сторил още по-безобиден от този с Антон Тодоров.", "date": "2017.10.09", "title": "Горанов: Такива заплахи не се отправят в ефир"}
{"url": "https://offnews.bg/politika/anton-todorov-podade-ostavka-666945.html", "text": "Депутатът от ГЕРБ Антон Тодоров подаде оставка. Това стана ясно от негово писмо до ръководството на ГЕРБ, съобщиха от пресцентъра на ПП ГЕРБ.\"Заради опитите репликата ми да бъде превърната в етикет на партията, от която съм избран, на нейния лидер и милионите хора, гласували за мен, моля да приемете оставката ми като народен представител\", се посочва с писмото\".Повод за оставката му е . Също като вицепремиера , Тодоров заявява, че е бил разбран погрешно. В предаването \"Здравей, България\" той намекна на водещия, че столът му може да остане празен, като припомни отсъствието на колежката му . И също като Валери Симеонов той съзира, че атаките срещу него са целенасочени от среди, \"които никога няма да ми простят разкритията, направени за олигархията, задкулисието и техните командири\".Авторът на книгата \"Шайка - книга 1: Бойко, Росен, Цецо и другите\" заявява също, че тази атака \"повлича след себе си авторитета на ГЕРБ, на нашия лидер и цялото ръководство\".Ето и пълния текст на писмото, което е адресирано председателя на ГЕРБ Бойко Борисов, Изпълнителната комисия на партията и областната ѝ структура в София:", "date": "2017.10.09", "title": "Антон Тодоров подаде оставка"}
{"url": "https://offnews.bg/drugi/karvavi-bitki-za-mondiala-v-efira-dnes-666891.html", "text": "14:15 Футбол младежи, Турция – Мали, Eurosport21:45 Футбол, Украйна – Хърватия, Diema Sport21:45 Футбол, Уелс - Република Ирландия, Diema Sport 2", "date": "2017.10.09", "title": "Кървави битки за Мондиала в ефира днес"}
{"url": "https://offnews.bg/obshtestvo/plevneliev-i-saprugata-mu-se-razvezhdat-666899.html", "text": "Росен Плевнелиев и съпругата му се развеждат. Това обяви  самият Плевнелиев, който обяснява, че за него темата е затворена:Плевнелиев заявява, че в. “24 часа” е единствената медия, с която споделя темата и повече няма да я коментира.Пред вас отварям темата и я затварям. И пак повтарям - с Юлияна оставаме добри приятели, посветени родители, но пътищата ни се разделиха. Продължаваме да действаме и мислим в интерес на децата. Не се интересувам от булевардното, затова споделям с една отговорна медия истината, без да спекулирам и преигравам с нея.Не търся светлината на прожекторите за личната си история, но дължа обективен отговор на въпроса, който толкова много ми задаваха през годините, заявява още той.", "date": "2017.10.09", "title": "Плевнелиев и съпругата му се развеждат"}
{"url": "https://offnews.bg/analizi-i-komentari/voliata-na-naroda-sreshtu-voliata-na-erdogan-koj-shte-pobedi-666903.html", "text": "Когато става въпрос за собственото му избиране на длъжност, винаги ще чуете турския президент и лидер на управляващата Партия на справедливостта и развитието Реджеп Тайип Ердоган да говори за „проява на националната воля“, сиреч волята на народа. Този израз е ключа към неговото управление и се осланя на изборните резултати. Сиреч разбирането на Ердоган за демокрация се състои от изборни резултати – който печели изборите управлява така както сметне за добре, без да се допитва до опозицията и да се съобразява с останалата част (колкото и голяма да е тя), защото такава е “волята на народа”.Ердоган олицетворява „проявата на националната воля“ и неговата власт се легитимира от избора на народа, съответно трябва да има много широки правомощия. Тази „проява на националната воля“ му дава право да решава съдбата на 80-милионна Турция. Но забележете, без да носи отговорност за последствията от това което се случва в страната и извън нея.За отговорностите винаги се намират други виновни.Благодарение на „проява на националната воля“ той печели кметски мандат начело на турския мегаполис Истанбул през 1994 г. Благодарение на същата воля печели три поредни мандата за министър-председател на Турция и последвал президентски мандат през 2014 г. И пак по „проява на националната воля“ превръща Турция в „президентска република от турски тип“ и трансформира турското общество.Който е дошъл на власт с избори, трябва да си отиде с избори, изтъкваше много често Ердоган, когато става въпрос за неговата лична политическа съдба и тази на неговата партия. Но правилото не важи за другите от неговото обкръжение.Спомнете си съдбата на бившия премиер и лидер на ПСР Ахмед Давутоглу, който бе посочен за негов заместник лично от Ердоган през 2014 г., когато последният бе избран за президент на Турция. Спечели „поправителните“ парламентарни избори на 1 ноември 2015 г. и по волята на народа стана министър-председател на Турция. Приказката за Давутоглу продължи до 4 май 2016 г. и след няколко часова среща с президента Ердоган бе принуден да подаде оставка, защото се оказа, че волята на Ердоган е над волята на народа! На следващия ден последва прощална пресконференция за премиера Ахмед Давутоглу, който чинно изтъкна, че подава оставка, но посочи, че това се случва не по негова воля.Името на Давутоглу ще бъде записано сред имената на Аднан Мендерес, Сюлейман Демирел и Неджметин Ербакан – министър-председателите, които бяха отстранени от власт след военни преврати или постмодерен преврат. За разлика от тях срещу Давутоглу не се изправи военна хунта, а в действие беше президентът Ердоган. Легитимно и законно избраният министър-председател бе детрониран от поста му след реализиран план от страна лично на президента Ердоган, който бе окачествен от много анализатори, като „дворцов преврат“, визирайки стопанина на президентския дворец или т.нар. „Ак Сарай” (Белия дворец).Въпреки публичното разжалване на Давутоглу се наложи да застане зад Ердоган и да го поткрепя, въпреки че не му се иска. В момента е само депутат от управляващата партия.Последваха драматични събития за Турция. Опит за преврат в страната, който беше окачествен от Ердоган, като „дар от Бога“ и признание, че благодарение на наложеното извънредно положение правят всичко в странта, което преди е било невъзможно. Около 60 хил. души бяха вкарани в затвора, а 130 хил. души отстранени от администрацията. Всякакъв вид опозиция беше заличена в страната. Но настъпи времето на Ердоган да изчисти и собствения двор от неудобните събратя и съратници в неговата партия. След съмнителния референдум на 16 април 2017 г., който открива и юридически пътя към „президентска република от турски тип“ и дава право на президента да оглави управляващата партия в страната, Ердоган се зае да се отърве и от другите неудобни събратя, но поставяйки ги в подчинение.Започна да говори за „ментално уморените“ в редиците на неговата партия, като намекна, че е необходимо да бъдат сменени, разбира се, без да се съблюдава волята на народа.На 22 септември последва изненадваща оставка на кмета на Истанбул Кадир Топбаш. Така кутията на пандора вече бе отворена. Кои са останалите кметовете на ПСР, които ще бъдат заставени да изберат доброволната оставка и да благодарят на Ердоган за предоставената възможност да управляват, заставайки плътно зад него, в близко време ще стане ясно.Кадир Топбаш заемаше поста кмет на Истанбул цели 13 години. „Оттеглям се, но не напускам моята партия“, заяви той и благодари на Ердоган за възможността, че му е дадена да ръководи години наред турския мегаполис. Визирайки изказването на Ердоган Топбаш изтъкна, че никога не е казвал „Уморих се“. Но въпреки това той добави, че „трябва да стоим зад нашия президент като 80 милиона души. Благодаря на хората на Истанбул, на президента, премиера и министрите“.Ако смятате, че нещата ще приключат с оставката на Кадир Топбаш, се лъжете жестоко. В момента текат спекулациите за „доброволните оставки“ на десетки кметове избрани от управляващата партия и изразяващи желанието на Ердоган. Чистките продължават благодарение на наложеното извънредно положение – удължавано многократно. При нормални условия не е възможно президентът да наложи своята воля и да накара избрани от народа кметове „доброволно“ да подават оставки.Кметът на Анкара Мелих Гьокчек – особен случайНай-епична от всички се очаква да бъде “оставката” на Мелих Гьокчек – пети мандат кмет на столицата Анкара от 1994 година до сега. Според наблюдатели въпрос на време е оставката на кмета на столицата, но по всичко изглежда, че се опълчва на президента. За разлика от Кадир Топбаш Гьокчек е обигран политик, който започва своята политическа кариера по едно и също време с Ердоган. През 1994 г. единият е избран за кмет на мегаполиса Истанбул, а другия - на столицата Анкара. Гьокчек е можело да заеме поста на Ердоган, но историята не е благосклонна спрямо него. Студените взаимоотношения между двамата не са тайна, но въпреки това се присъединява в последния момент към новата партия на своя политически съперник. В замяна на това все в последния момент бива посочван от Ердоган за кандидат-кмет на Анкара от неговата партия. Но след опита за преврат Гьокчек изведнъж става много яростен поддръжник на Ердоган.Каква ще е неговата съдба? Може да предположим от думите на Ердоган, който отговори така за исканата оставка на Мелих Гьокчек:Атаките на Ердоган към Гьокчек продължиха и през медиите, като цели да го накара да подаде оставка. „Нашата политическа партия в същото време е и кауза. Който е повярвал в тази кауза, при необходимост трябва да дойде в централата, предлага оставката си, и след това продължаваме по пътя с друг наш другар“, изтъква Ердоган. Той заплашва, че кметовете подават оставка по два начина: „Отстраняване от партията или (оставка) става поради неизпълнение на задълженията или злоупотреба с власт. Но разбира се, ние не искаме да използваме тези пътища.“На кои кметове им е посикана оставката и на каква основание, все още е неизвестно. Но говорителят на партията Махир Юнал посочи, че „случаят с общинските кметове ще приключи до Нова година“.На прицел са и останалите партии в ТурцияРазбира се, не само собствената партия на Ердоган е на прицел, а и останалите партии в Турция. В същото изказване президентът на страната разгръща, че предстоят стъпки в тази насока. „Във Вътрешното министерство идват оплаквания не само свързани с нашата партия, но и с другите партии. Като медии сигурно и вие получавате оплаквания“, казва Ердоган намеквайки какво предстои. Така подчинявайки и останалите партии, започва следващ етап от неговото управление – пълното срастване на партията с властта.Тайфур Хюсеинов е журналист от . Анализът му е написан специално за OFFNews.", "date": "2017.10.09", "title": "Волята на народа срещу волята на Ердоган. Кой ще победи?"}
{"url": "https://offnews.bg/futbol/sok-ot-portokal-izhvarli-spajdarmen-ot-mondial-2018-666901.html", "text": "Развален портокалов сок изхвърли Габон от битката за Мондиал 2018. Това поне обясни голямата звезда Пиер-Емерик Обамеянг в своя профил.\"Ужас! Половината от футболистите, треньорите и дори лекарите имат разстройство от портокаловия сок, който бихме в деня на мача с Мароко. Проклет сок\", оплака се нападателят, известен още като Спайдърмен.Самият ас на Борусия  Дортмунд издържа на терена 90 минути, но не помогна и тимът му загуби 0:3. С това и шансовете за класиране. Победител в групата ще излъчат Мароко и Кот Д'Ивоар.Голяма нощ изживяха в Египет. \"Фараоните\" се класираха за Световно първенство по футбол за първия път от 1990 година насам.Герой срещу Конго стана Мохамед Салах. Асът на Ливърпул вкара и двата гола за успеха 2:1. Вторият падна от дузпа в 95-ата минута. Така Египет стана 15-ият сигурен участник на първенството в Русия.", "date": "2017.10.09", "title": "Сок от портокал изхвърли Спайдърмен от Мондиал 2018"}
{"url": "https://offnews.bg/tenis/grigor-dimitrov-s-nova-krachka-kam-finalnia-mastars-666906.html", "text": "Лоша, но и много добра новина за Григор Димитров! Българинът отстъпи с едно място в седмичната ранглиста на АТР. По-важното е, ч отбеляза прогрес в класацията “Race to London”, която ще определи участниците във Финалите на АТР (12-19 ноември).Първата ни ракета вече заема 5-ото място с 3275 точки, спечелени от началото на годината. Както е известно, за престижната надпревара се класират първите осем в сезонната ранглиста. Досега Гришо не е участвал.26-годишният хасковлия има шансове да увеличи още актива си при добро представяне на “Мастърс” турнира в Шанхай, който ще се проведе през тази седмица. Димитров е поставен под №6 в основната схема и ще почива в първи кръг, а във втория ще срещне победителя от от мача между участващия с \"уайлд кард\" Чжъ Чжан (Китай) и Рийън Харисън (САЩ).Българинът никога в кариерата си не е прескачал втори кръг, като има четири отпадания в тази фаза от петте си участия досега. Той е в горната част на схемата и на четвъртфиналите може да срещне водача в световната ранглиста Рафаел Надал (Испания), от когото загуби в полуфиналите на турнира в Пекин с 3:6, 6:4, 1:6.До края на годината Григор Димитров ще участва на още два турнира - в Стокхолм, АТР250 (16-22 октомври) и в Париж, “Мастърс” (30 октомври - 5 ноември), от които зависи дали той ще направи дебют на Финалите.Иначе Рафа Надал увеличи преднината си на върха при мъжете. Очаквано, Симона Халеп се качи като номер 1 при жените, а Маша Шарапова се завърна в Топ 100. ", "date": "2017.10.09", "title": "Григор Димитров с нова крачка към финалния Мастърс"}
{"url": "https://offnews.bg/offtopic/mechtanata-profesia-es-tarsi-blogari-koito-da-obikaliat-5-mesetca-sv-666935.html", "text": "ЕК обяви, че търси блогъри, които да обикалят пет месеца континент по свой избор.Четирима късметлии от цял свят могат да получат мечтаната работа - дълго пътуване на разноските на Европейския съюз.Блогинг сайтът , съвместно с ЕС, организира конкурс, който да отсее 4-ма кандидати за Азия, Латинска Америка, Европа и Африка.: трябва да попълните лични данни, мотивационно писмо и да заснемете кратко видео, с което да покажете защо искате тази работа.По време на пътуването си блогърите ще разказват за срещите си с добрите примери за това как ЕС е променил посетените региони.Одобрените кандидати ще преминат обучение в Брюксел в края на годината, където ще получат и заснемаща техника. Нея ще можете да си запазите след пътуването.Самата обиколка ще бъде в първата половина на 2018-та година и ще продължи цели 5 месеца.", "date": "2017.10.09", "title": "Мечтаната професия: ЕС търси блогъри, които да обикалят 5 месеца света"}
{"url": "https://offnews.bg/politika/agentcia-shte-upravliava-operativnata-programa-za-nauka-i-obrazovanie-666924.html", "text": "Управляващият орган на Оперативна програма \"Наука и образование за интелигентен растеж\" (2014-2020) да бъде отделен в изпълнителна агенция, предвижда проект на постановление на Министерския съвет, внесен от министъра на образованието Красимир Вълчев за обществено обсъждане.Сега той е част от структурата на Министерството на образованието и науката (главна дирекция \"Структурни фондове и международни образователни програми\"), което води до парадоксалнатата ситуация едни и същи хора оценяват и контролират себе си.Проектът предвижда Изпълнителна агенция \"Оперативна програма \"Наука и образование за интелигентен растеж\" да е подчинена на министъра на образованието и науката, а изпълнителният ѝ директор да е второстепенен разпоредител с бюджет към министъра.Агенцията ще изпълнява функциите на междинно звено по приоритетни оси 3 и 4 на предишната оперативна програма - \"Развитие на човешките ресурси\" (2007-2013) - до нейното приключване.Тя ще се финансира от държавния бюджет, от бюджета на ЕС и от собствени приходи.Дейността, активите, пасивите и архивът на главната дирекция в МОН се прехвърлят към агенцията.Работилите досега в главната дирекция на МОН няма да бъдат уволнени, а ще преминат на работа в новата агенция.Общата численост на персонала в МОН ще се намали със 104 бройки - от 480 щата ще останат 376.Предвижда се в агенцията да работят 106 души, разпределени в една главна и пет дирекции. Изпълнителният директор ще се назначава след конкурс, обявен от министъра на образованието, а мандатът му ще е 5-годишен мандат.Постановлението трябва да влезе в сила на 1 ноември.", "date": "2017.10.09", "title": "Агенция ще управлява оперативната програма за наука и образование"}
{"url": "https://offnews.bg/obshtestvo/protesti-i-mitingi-v-sofia-koj-prevari-toj-zavari-666904.html", "text": "Събрания, митинги и манифестации в столицата да се провеждат, без проявите да съвпадат по място и време. Това предвижда проектът за Наредба за обществения ред, който предстои за обществено обсъждане на 19 октомври.Когато са постъпили уведомления от няколко организатори за провеждането на различни прояви в едно и също време, място и път на движение преди изтичането на 24 часа от постъпването на първото уведомление, съответните органи на общинската администрация съдействат за постигане на съгласие между заинтересованите организатори за безконфликтно провеждане на планираните прояви в различно време и място. Ако съгласие не бъде постигнато, органите на общинската администрация осигуряват провеждането на обществената проява, за която е пристигнало първото уведомление, пише в текста на наредбата. ", "date": "2017.10.09", "title": "Протести и митинги в София? Кой превари, той завари"}
{"url": "https://offnews.bg/obshtestvo/niakoi-prohodi-ostavat-zatvoreni-api-preporachva-karajte-sas-zimni-g-666888.html", "text": "Остават затворени някои от високопланинските проходи, след падналия в събота мокър сняг.Екипи на пътноподдържащите фирми продължават разчистването на Петрохан. От Областното пътно управление в Монтана не се ангажират със срок, кога ще проходът бъде отворен ще. До възстановяването на движението през прохода Петрохан обходният маршрут е през Искърското дефиле, съобщава БНТ.Продължава работата и на Троянския проход. Очакванията са той да бъде отворен днес. От пътната агенция призовават шофьорите да не навлизат в затворените проходи до пълното им разчистване.Снеговалежът и нападалите от тежката листна маса дървета ограничиха движението по още един проход - този по пътя Шипково - Рибарица.Около 4-5 сантиметра е снежната покривка, която се образува на връх Шипка. Пътят на прохода е почистен и опесъчен. Премахнати са и нападалите дървета по пътното платно. От АПИ призовават шофьорите да не тръгват на път без подготвени за зимни условия автомобили.Пред националната телевизия шефът на Агенция „Пътна инфраструктура“ (АПИ) инж. Дончо Атанасов препоръча шофьорите да се движат със зимни гуми, за да се избегнат инциденти, свързани с пътната настилка. По думите му падналият сняг е изчистен навсякъде, но проблем представляват падналите дървета, които са нанесли големи щети върху пътните мантинели и канавки, както и върху горския фонд.Атанасов увери, че служителите на АПИ работят от 48 часа, за да изчистят хилядите паднали дървета по републиканската пътна мрежа, като най-сериозно е положението в старопланинските проходи Троян-Кърнаре и Петрохан, които в момента са затворени. Той изрази надежда, че в рамките на деня те ще бъдат отворени, макар че ще се наложи да се намали скоростта на движението, за да се осигури максимална пътна безопасност.", "date": "2017.10.09", "title": "Някои проходи остават затворени, АПИ препоръчва: Карайте със зимни гуми"}
{"url": "https://offnews.bg/obshtestvo/bez-voda-v-chast-ot-boiana-dnes-666894.html", "text": "\"Софийска вода\" временно ще прекъсне водоснабдяването в части на столицата днес, съобщиха от дружеството. Заради изграждане на сградно водопроводно отклонение на ул. \"Герганица\" в кв. \"Бояна\" се налага спиране на водоподаването от 9:30 до 20:00 ч в района на ул. \"Севастрократор Калоян\" №63, бл. 22,вх. А, вх. Б и вх. В.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 121 21 или да следят за развитието на всички текущи теренни дейности в реално време чрез Виртуалния информационен център на дружеството - www.sofiyskavoda.bg/water_stops.aspx.\"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2017.10.09", "title": "Без вода в част от Бояна днес"}
{"url": "https://offnews.bg/ikonomika/amerikanskite-dolari-zimbabvijsko-proizvodstvo-se-srinaha-666909.html", "text": "Слухове, че централната банка купува американски долари на черния пазар с една от своите собствени версии на тази валута миналия месец, предизвикаха паника в една страна, която още носи белезите от хиперинфлационната спирала от 2008 година, която изтри спестяванията на населението.Нямащият никаква стойност зимбабвийски долар бе заменен от американския през 2009 г., но националната икономика изпитва затруднения през последните 18 месеца заради огромния вътрешен недостиг на щатска валута.В резултат парите в брой и особено чистите, нови 100-доларови банкноти, се радват на стабилен бонус, между 10 и 20 % върху доларите, съхранявани електронно в банкови сметки - т. нар. золари.Преди две седмици обаче слуховете, че дори централната банка е останала без пари в брой, изстреля тази своеобразна премия до близо 50%, според търговци на черния пазар и неофициални данни за курса на золара.Централната банка не е публикувала данни за валутните си резерви от началото на доларизацията и зимбабвийците се безпокоят, че тя генерира золари без подкрепата на достатъчно златни резерви - нещо, което прави системата уязвима за криза на доверие.Една нова парична имплозия освен това би била голяма неприятност за 93-годишния президент Робърт Мугабе в момент, когато той се опитва да остане на поста след 37 години начело на страната на предстоящите избори след по-малко от година.В петък купуването на 100 американски долара в брой чрез банков трансфер струваше 145 електронни золара - леко подобрение спрямо равнището от 160 миналата седмица. На 23 септември, когато слухът, че централната банка купува долари на черния пазар, се понесе в Хараре, курсът обаче скочи до 185.Цените на ежедневните стоки също скочиха, тъй като вносителите на храни, горива и лекарства са принудени да се насочат към все по-неблагоприятния и рисков черен пазар, за да платят за своите продукти. Само една седмица по-късно олиото, зърнените изделия и маслото, внесени от Република Южна Африка, струваха с до 30% повече.Долари, болари, золариБанков източник от Хараре заявява, че отдели на Резервната банка на Зимбабве (РБЗ) са предизвикали паниката преди две седмици, като са използвали голямо количество емитирани от РБЗ доларови бонове, за да купят злато от малки миннодобивни фирми. Когато новоотпечатаните банкноти, наричани \"болари\", започнали да се разпространяват по улиците, валутни търговци предположили, че централната банка се сдобива с истински американски долари от черния пазар, което изстреляло курса им нагоре.Боларите са третият вид долари, използвани в Зимбабве, след доларовите банкноти и золарите. Подобно на електронната версия, тези псевдобанкноти са замислени като еквивалент на доларите, емитирани от Управлението за федерален резерв на САЩ, но сега струват по-малко. Боларите, подкрепени с непрозрачен кредит в размер на 200 милиона долара от Afreximbank, с централа в Кайро, бяха въведени за първи път в обращение през ноември. Тази седмица 1 долар се обменяше за 1,3 болара, след като курсът се повиши до 1,5 през септември.Цитираният банков източник заяви, че филиалът на РБЗ Fidelity, единственият търговец на злато в Зимбабве, плаща на миннодобивни фирми за благородния метал в долари и бонове в съотношение 60:40, докато преди месец тези операции са се извършвали само в долари, и това предизвикало подозрения, че централната банка е започнала да остава без твърда валута. Управителят на РБЗ Джон Мангудя отрече Зимбабве да е изпаднала в поредната валутна криза. Той обясни пред Ройтерс, че банката харчи по 1 милион долара в бонове всяка седмица, за да купува злато, като увери, че това няма да се отрази на пазарните стойности.Коли, къщи и акцииСитуацията обаче е трескава и непостоянна.За да се опита да предотврати масовото изтегляне на вложенията от местните банки, правителството се опита да ликвидира черния пазар с укази, даващи на полицията повече правомощия, и обявявайки, че хората, занимаващи се с незаконна търговия с валута, могат да бъдат осъдени на до 10 години затвор.Въпреки предупрежденията тези дилъри продължават своя бизнес по улиците на Хараре, макар и по-дискретно от обикновено заради дебнещите цивилни полицаи.Изчисляването на истинската стойност на золарите е трудна задача, но икономистите започнаха да използват отново една мярка, употребявана през периода на хиперинфлацията - т. нар. подразбиращ се курс на Old Mutual, който сравнява цените на акциите на застрахователната фирма Old Mutual в Хараре и Лондон.Когато се разнесоха слуховете за централната банка миналия месец, разликата в цената на акциите в полза на тези в Хараре се увеличи значително, което означава, че зимбабвийците се нуждаят от много повече електронни долари, за да купят акциите, с които някой може да се сдобие в Лондон срещу обикновени щатски долари. Освен че се опитват да си осигурят твърда валута, зимбабвийците също превръщат долари в материални активи като коли или имоти, или пък търгуват на фондовия пазар, с надеждата, че акциите ще имат стойност, дори ако банковите спестявания бъдат заличени.В резултат основният борсов индекс в Зимбабве, ZSE Industrial, скочи със 77% през последния месец до рекордното равнище от 433 пункта тази седмица. Нивото на индекса се е утроило от началото на годината.Статията от агенция \"Ройтерс\", препечатваме от БТА.", "date": "2017.10.09", "title": "Американските  долари, зимбабвийско производство, се сринаха"}
{"url": "https://offnews.bg/politika/radev-svikva-ksns-za-borbata-s-koruptciata-666886.html", "text": "Президентът Румен Радев свиква на 9 октомври заседание на Консултативния съвет за национална сигурност (КСНС).Заседанието ще се проведе от 10.00 часа на „Дондуков“ 2 на тема „Необходими законодателни мерки за противодействие на корупцията“.ГЕРБ и БСП внесоха имат два отделни законопроекта за борба с корупцията. Според текстовете на управляващите ще бъде създаден нов антикорупционен орган, в който механично ще се влеят няколко структури, сред които комисията за конфискация за имущество и спорната БОРКОР. Социалистите пък предлагат да бъде създадена специална агенция \"Антикорупция\".Един от основните спорове между двете партии е кой ще назначава председателя на бъдещата антикорупционна структура. Управляващите настояват това да става с акт на правителството, а от левицата искат президентът да назначава ръководителя на новия орган.", "date": "2017.10.09", "title": "Радев свиква КСНС за борбата с корупцията"}
{"url": "https://offnews.bg/politika/shte-se-otiva-na-sad-niama-kak-666885.html", "text": "Вицепремиерът Валери Симеонов е категоричен, че ще съди четирите медии, на които  да му се извинят. Пред Сашо Диков в студиото на тв BiT , че е искал да спести \"ходенето по адвокати\".В събота , като публикува позицията на вицепремиера, който заявява, че ще се съди БНТ, bTV, БНР и Нова тв, ако не му се извинят публично. „Ще се отива на съд, няма как. Не мисля, че е уместно натрапването на думата ултиматум, трябва да се приеме като жест на добра воля, да дам възможност на тези медии да се извинят и да се спести ходенето по адвокати и съдилища. Дадох 24 часа, най-вече на БНТ и БНР, защото не е редно един вицепремиер да съди държавната телевизия и радио“, каза той.Симеонов обясни, че след като е избухнал скандалът, медиите са наложили ембарго върху неговата личност и се възмути, че нито една от националните телевизии не са потърсили за коментар нито него, нито Виктор Николаев, а думите му са извадени от контекста.„На мен ми е вменено престъпление от тези четири медии, а те излъгаха. Журналистическата етика беше нарушена, за да се покаже един злодей, за това аз поисках извинение, не го получих и ще влезем в съдебни дела. Спрямо мен беше вменено едно измислено престъпление. Исках да обясня на Николаев, че начина по-който се процедира към Делян Добрев, може да се приложи към всеки един, дори и журналист“, допълни Симеонов,\"Нека големите телевизии, тези двете (Би Ти Ви и \"Нова телевизия\" - бел.ред.), да не си въобразяват, че всяка сутрин може да имат в сутрешния блок сервирана закуска пиле на грил. Някой път може да им се случи и таралеж. Така че почва войната на таралежите\", каза още Валери Симеонов.", "date": "2017.10.09", "title": "\"Ще се отива на съд, няма как\""}
{"url": "https://offnews.bg/sviat/sestrata-na-kim-chen-un-e-novoto-litce-v-upravlenieto-na-severna-korei-666907.html", "text": "Севернокорейският лидер Ким Чен Ун издигна по-малката си сестра Ким Йо Ченна висок пост  в политическото бюро на единствената партия в страната, предадоха световните агенции.На събрание на Централния комитет на управляващата Корейската трудова партия в Пхенян вчера Ким Йо Чен, заедно с още трима функционери, беше назначена за \"заместник-член\" на политбюро, съобщиха държавни медии.Политбюро е инстанцията, която взема решения и се оглавява от севернокорейския вожд.Лидерът и сестра му са деца от различни бащи. Макар че не е дъщеря на покойния лидер Ким Чен Ир, Ким Йо Чен е смятана за един от най-приближените хора до настоящия лидер. Изветсно е, че двамата са учили заедно в швейцарски пансион в Берн. За еня се знае още, че е омъжена за един от влиятелните партийни функционери - секретарят на партията на Ким Чен Ун.След като през 2011 г. наследи управлението на страната от баща си, Ким Чен Ун назначавал сестра си на различни длъжности с цел да укрепи позициите на семейството си в държавното ръководство, посочва ДПА.Ким Йо Чен, която според южнокорейски медии е 30-ина годишна, се е появявала многократно заедно с брат си на политически събития и при \"посещения за запознаване с положението\", на които държавният ръководител щедро и компетентно раздава съвети във всевъзможни сфери - от промишлеността през земеделието и образованието до военната област. Тя е работила също в пропагандния отдел на партията.През 2014 г., когато Ким Йо Чен беше назначена за заместник-ръководител отдел в ЦК, се появиха предположения, че тя може да бъде издигната на още по-висок пост в партийната йерархия и да помага още повече на брат си в управленските дела.", "date": "2017.10.09", "title": "Сестрата на Ким Чен Ун е новото лице в управлението на Северна Корея"}
{"url": "https://offnews.bg/kultura/nordic-soundscapes-praznuvat-100-godini-nezavisima-finlandia-v-sofia-666912.html", "text": "Тази година Финландия празнува 100 години от независимостта си. Благодарение на солидните основи на обществото си, страната успява да прекрати връзките си с Русия през далечната 1917, а стогодишният юбилей се превръща не просто в повод за празненства, а във възможност за хората от цял свят да се върнат назад във времето и да разберат как се е създала финландската нация. Неизбежно най-честите асоциации, които възникват, когато чуем Финландия са неземно красивите и непокътнати природни пейзажи, приказни градове, високотехнологично и новаторско общество, дълги бели летни нощи и магическото Северно сияние през полярните зими. Всичко това, прибавено към още безброй други причини, дава повод и на Nordic Soundscapes да отпразнува заедно с тях на 13 октомври в TELL ME.Nordic Soundscapes по традиция ще представи селекция от извънземни звукови картини от скандинавския север, като плавно започне с мелодичен поп, инди, трип-хоп, хаус до дарк електроника, диско и техно в късните часове на нощта. За музикалното оформление се грижат martin /artnewscafe/ & sayulke /Мелформатор/, който вече многократно показват завиден усет и талант в селектирането на музика. Ще чуем оригинали и ремикси на широка гама от скандинавски музиканти, групи и DJ-и като Röyksopp, Trentemøller, Prins Thomas, Little Dragon, Todd Terje, Lindstrom, Múm, Björk, GusGus, Lulu Rouge, Lykke Li, Kasper Bjørke…martin е дългогодишен любител на качествената музика и движеща сила на artnewscafe в Пловдив. Негови селекции могат да бъдат чути и в плейлистите на онлайн радиото LMEY. Главно действащо лице зад пултовете на Nordic Soundscapes, Мартин умее да разчита настроението на публиката и да я отнесе в „безвремието“ на скандинавската музика.Sayulke - съосновател и част от състава на пловдивския аудио-визуален колектив Melformator, подхожда с афинитет към електронното звучене. Обича добре композирания микс, но за него най-важна е емоцията, която се създава и предава чрез музиката. Скандинавскoта звучене е до голяма степен определящо за вкуса му, а сред любимите му представители на северната сцена се нареждат имена като Kiasmos, Samaris, GusGus, WhoMadeWho, Royksopp, Trentemoller, легендарните Sigur Ros и много други.13 октомвриTELL ME – ул. „Иван Вазов“ №12Начало: 21:00ч.Вход: 8 лева", "date": "2017.10.09", "title": "Nordic Soundscapes празнуват 100 години независима Финландия в София"}
{"url": "https://offnews.bg/obshtestvo/vremeto-v-ponedelnik-slanchevo-s-vremenni-uvelichenia-na-oblachnostta-666887.html", "text": "Днес над страната ще преобладава слънчево време с временни увеличения на облачността. Валежи са малко вероятни.Времето ще е ветровито, с умерен временно до силен вятър от запад-северозапад, но до края на деня ще отслабне. Максимални температури между 13° и 18°, в София около 14°.Над Черноморието облачността ще е значителна. Ще духа умерен до силен северозападен вятър, който през деня ще отслабва. Максимални температури на въздуха 15°-17°. Температурата на морската вода е 18°-19°. Вълнението на морето ще бъде около 2 бала.В планините ще духа силен северозападен вятър, но през деня постепенно ще отслабва. Облачността ще е разкъсана, предимно значителна. Почти без валеж. Максималната температура на височина 1200 метра ще е около 9°, на 2000 метра - около 2°.Атмосферното налягане в сутрешните часове е малко по-ниско от средното за месеца. През деня ще се повишава и към края на деня вече ще е по-високо от средното.", "date": "2017.10.09", "title": "Времето в понеделник: Слънчево с временни увеличения на облачността"}
{"url": "https://offnews.bg/sviat/belgijski-politik-se-samoubi-sled-skandal-s-karikatura-666910.html", "text": "Дилан Вандерсникт (24 г.), бивш заместник-председател на младежката организация на най-голямата белгийска партия Нов фламандски алианс (НФА, националисти), е намерен мъртъв и изглежда става дума за самоубийство. Това съобщи БТА като се позова на белгийски медии.Младежът е бил част от партийната организация в продължение на осем години.През май Вандерсникт помести във Фейсбук карикатура, на която рисуван арабски шейх е в сексуална поза с русокосо момиче, чието лице изглежда е взето от нечия снимка. Жалба срещу карикатурата подаде студентка от Белгийската работническа партия (крайна левица), която се разпозна на колажа. Тя обясни, че действията срещу нея са предизвикани от участието ѝ в протест срещу политиката на държавния секретар по убежището и миграцията Тео Франкен (НФА).Карикатурата на Вандерсникт съдържаше надписа \"Бежанци, добре дошли. Културното обогатяване е сигурно\". Впоследствие студентката подаде жалби в полицията, до ръководството на университета и до кварталния специалист срещу радикализацията.От НФА се разграничиха от Вандерсникт, а той съобщи, че се е извинил. В следващите месеци младежът е напуснал поста си в НФА и се е присъединил към малко известно фламандско националистическо движение.", "date": "2017.10.09", "title": "Белгийски политик се самоуби след скандал с карикатура"}
{"url": "https://offnews.bg/medii/radan-kanev-bsp-i-gerb-sa-edno-i-sashto-otkam-kumove-bratovchedi-i-o-666908.html", "text": "Свободата на словото е една от най-важните теми в момента. Особено притеснение буди съобщението от сайта на Министерския съвет, че един вицепремиер щял да заведе дело срещу медии. Попадането на този текст на сайта не може да се неглижира, трябва да има обяснение, коментира Радан Кънев от ДСб в предаването \"Здравей, България\" по Нова телевизия.Управляващите са объркани, че нямат верен ход с всички скандали с роднински назначения. Тревожно е и чувството на безконтролно всевластие, което липсата на опозиция поражда, посочи той.БСП и ГЕРБ са абсолютно едно и също и откъм кумове, и откъм братовчеди, и откъм отношение към съдебната система, и откъм свободните медии. Те са близнаци, което значи, че ГЕРБ в това отношение няма опозиция. Кумгейт е скандал, който започва вътре в ГЕРБ и очевидно ще завърши вътре в ГЕРБ, а по средата БСП подвикват. А когато бяха важните обсъждания за съдебната система, те бяха на една позиция, добави Кънев.За безконтролния характер на властта, за това, че няма алтернатива, личната отговорност на Борисов е огромна, смята той. Антонтодоровци има много. Байганьовщината е черта на българската политика. Само че всеки отделен депутат на ГЕРБ е там по една причина: че лидерът е гарантирал за него, че партийната машина на Цветанов работи за него. Според него Борисов трябва да поеме лично отговорност за такива хора, като ги отстрани.", "date": "2017.10.09", "title": "Радан Кънев: БСП и ГЕРБ са едно и също откъм кумове, братовчеди и отношение към свободните медии"}
{"url": "https://offnews.bg/sviat/berluskoni-podari-na-putin-zavivka-s-brodirana-tiahna-obshta-snimka-666952.html", "text": "Бившият италиански премиер Силвио Берлускони подари на руския президент Владимир Путин за рождения му ден бродирана завивка за легло със снимка на двамата. Берлускони е посетил Сочи на рождения ден на Путин, съобщи агенция \"Спутник\", позовавайки се на италианския вестник \"Кориере дела Сера\". Компанията, ушила завивката, е потвърдила информацията пред РИА Новости. По думите им изработката на завивката е отнела 6 часа.  Върху завивката е избродирана снимка, на която Берлускони и Путин се ръкуват, а на заден план се виждат известни руски и италиански забележителности. Путин отбеляза рождения си ден на 7 октомври. Двамата с Берлускони поддържат приятелски отношения. Бившият италиански премиер гостува в Крим през 2015 г., а малко преди това посети Путин в планината Алтай по време на ваканцията на руския президент.", "date": "2017.10.09", "title": "Берлускони подари на Путин завивка с бродирана тяхна обща снимка"}
{"url": "https://offnews.bg/politika/deputatat-plamen-manushev-stana-zam-predsedatel-na-politicheskia-komi-666950.html", "text": "Депутатът от ГЕРБ Пламен Манушев бе единодушно избран за зам.-председател на политическия комитет на НАТО по време на 61-вата годишна сесия на парламентарната асамблея на Алианса, съобщи пресцентърът на ГЕРБ. Манушев миналата година бе кандидат за вицепрезидент от Цецка Цачева.По време на асамблеята са обсъдени сътрудничеството между ЕС и НАТО, развитието на европейската отбранителна индустрия, стабилността и сигурността на Черноморския регион.\"НАТО казва какво прави и прави каквото казва. Ние се адаптираме към новите заплахи и предизвикателства, но оставаме отбранителен съюз, който не заплашва никого. НАТО е съюз, който не иска да изолира, който се опитва да предотврати, не да провокира война\", заяви генералният секретар на НАТО Йенс Столтенберг. Той благодари на страните от източния и югоизточния фланг на НАТО, сред които и България, за тяхната отдаденост и активност в гарантирането на сигурността на Алианса.", "date": "2017.10.09", "title": "Депутатът Пламен Манушев стана зам.-председател на политическия комитет на НАТО"}
{"url": "https://offnews.bg/futbol/treniorat-na-shotlandia-obiasni-provala-s-niskia-rast-na-natciata-666898.html", "text": "Селекционерът на Шотландия Гордън Страхан даде изумително обяснение за неуспеха на отбора да се класира поне за плейофите на Мондиал 2018. Тимът пропуска поредно голямо първенство за разлика от останалите британци. В последния си мач от групите Шотландия завърши 2:2 като гост на Словения и остана на трето място, докато второто беше заето от Словакия. Наказа ги ръстовият Роман Безяк, бивш ас на Лудогорец. “Изоставаме генетично от останалите отбори. В тези квалификации Шотландия беше най-ниският отбор след Испания. Днес се изправихме срещу силов и ръстов отбор, а не можехме да противопоставим подобен състав. Знаехме, че ще имаме проблеми със статичните положения и точно така получихме и двата гола.Никой не може да ме убеди, че словенците са били по-технични от нас. Трябва да съберем високи мъже и жени и да видим какво може да се направи”, каза бившият мениджър на Селтик, напомняйки леко на идеите на зловещите нацисти.\"Аз обаче съм горд с моите момчета, свършихме страхотна работа през тези квалификации\", побърза да заяви легендата, който сам е висок едва 168 сантиметра.", "date": "2017.10.09", "title": "Треньорът на Шотландия обясни провала с ниския ръст на нацията"}
{"url": "https://offnews.bg/politika/borisov-ne-dojde-na-ksns-zaradi-protesta-na-emko-666905.html", "text": "Заседанието на Консултативния съвет за национална сигурност (КСНС) започна в отсъствието на премиера Бойко Борисов. От пресслужбата на правителството съобщиха за OFFNews, че отсъствието на Борисов е свързано с това, че той ще се срещне с протестиращи работници от \"Емко\".По-рано днес протестът на работниците се проведе пред сградата на Министерския съвет. Те настояват за среща с премиера. От пресслужбата на МС уточниха, че президентската администрация е предупредена за закъснението на премиера за заседанието на КСНС. Очаква се протестиращите да излъчат свои представители и да отидат на среща с Борисов.Заседанието на КСНС е на тема „Необходими законодателни мерки за противодействие на корупцията“.ГЕРБ и БСП внесоха имат два отделни законопроекта за борба с корупцията. Според текстовете на управляващите ще бъде създаден нов антикорупционен орган, в който механично ще се влеят няколко структури, сред които комисията за конфискация за имущество и спорната БОРКОР. Социалистите пък предлагат да бъде създадена специална агенция \"Антикорупция\".Един от основните спорове между двете партии е кой ще назначава председателя на бъдещата антикорупционна структура. Управляващите настояват това да става с акт на правителството, а от левицата искат президентът да назначава ръководителя на новия орган.", "date": "2017.10.09", "title": "Борисов не дойде на КСНС заради протеста на Емко"}
{"url": "https://offnews.bg/politika/fejsbuk-valna-v-zashtita-na-anton-todorov-ne-ne-si-otivaj-666949.html", "text": "Съмишленици на депутата Антон Тодоров се вдигнаха в спонтанна защита,Броени минути след като стана ясно, че той напуска Народното събрание, на фейсбук профила на Тодоров се появиха стотици коментари в негова защита.Ето по-любопитните от тях в оригинален правопис и пунктуация:Даниел Гългълов Неее.......Господин Тодоров правите грешка......моля ви недейте!!!Тенева Венета Не бива!!!Борислав Ботев Няма такъв филм аз съм Ви избирал аз не съм съгласен, твърдо съм против.Дина Павлова Ne sam saglasna s Vas, vsichki merzavci tova celjaha, ne im dostavjajte udovolstvieMaria Schwarz Е! Стига с тези оставки. Правите удоволствие единствено на БКП лъжците и клеветниците. Бива ли да им угаждате?!?!?! Танцувате им по свираката.Kiril Iliev Не съм съгласен!!!Пак ли ще оставим БСП да победят.Христиана Тодорова Да не сте посмял неИван Белишки Не се предавайте пред тях. Лявата мафия цели точно това!Irena Shopova Не ..г- н Антон Тодоров, не го правете , не им доставяйте удовоствието да ликуват .Иван Белишки Тези журналисти са слуги на Кремъл. Истинската журналистика за съжаление умира. Не позволявайте да Ви победят.Stefan Kraev Антоне, без теб много ще се отдръпнат от ГЕРБ.Yonka Baireva Г-н Тодоров, надявам се че тази стъпка назад е само защото се засилвате за нова атака, а не е отстъплениеEmiliya Atanasova Айде сега разни дришлювци (без извинение) да почват да диктуват правилата на говорене. Моля Ви-не подавайте оставаката си.Vela Pancheva И от къде накъде??????Принудиха ли Ви.....Stefan Kraev Айде стига, бе. Един честен и него го прокудиха.Зорница Цветкова .Ако сте сам горе , ще се разболеете. Правилно е , според мен решението Ви.Уроци от миналите години! Гордея се,че съм една , от многобройните Ви приятели !Lusi Iordanova С оставката си, Вие се предавате и цялата комунистическа клика ще ликува. Спрете и не им доставяйте това удоволствие ! Помислете за тези, които са ви избрали и очакват да ги защитавате.Mladen Badanski НЕЕЕЕЕЕЕЕЕЕЕЕ! До Вас сме ,г-н Тодоров! Подкрепяме ВИ! Не им доставяйте това удоволствие! Борбата с комуноидите е тежка ,но ние ще я спечелим именно с Човеци като Вас!Daniela Lefterova Vasileva Никакви оставки! С нищо не сте обидил Виктор. Гледах цялото интервю! Ако се чувства обиден, да ходи в съда!Севдие Сабри Моля Ви, господин Тодоров, не го правете!!! Вие сте трубадур на правдата!Nikolay Nenov Никакви извинения и никаква оставка..Това е предателство към истината ..Даже не и към симпатизантите на ГЕРБDesimir Tsanov А Сашо Диков като ви обижда в парламента с тежки епитети не се ли почуствахте заплашен!!Valentina Geneva Новината е тъжна, но защо ми се струва, че като не сте обвързан с ,,протокола,,, който трябва да спазвате в говоренето като народен представител , ще имате по-голяма свобода на действие в това, което вършите?Lidia Mihaylova Не си подавайте оставката !Вие сте мотора на ГЕРБ ! Без ВАС само правите услуга на червените боклуци !Моля ВИ ! Вие сте надеждата на милиони хора да разкриете истината и само истината ! Не ни оставяйте !!Емил Христов Айде стига глупости бе Антоне! И ти ли!? Какво ви става бе хора!?! Та нима не разбирате че тези червенобетонни гадове точно това целят и затова ви отстрелват един след друг! И ти и ГЕРБ, зомбираха ли ви, какво става!?Вместо да им кажете да си еб..т пу…Мая Йорданова Жалко, знам колко е трудно, да се поемат такива удари, но мисля, че сте избързали ! Когато ровиш в гнездо на оси, те нападат и хапят ! Ако побегнете, те Ви гонят на рояци ! Решението е дебела кожа и Райт, против вредни, инсекти !Vlado Filipov Нито крачка назад!!!Не подавайте оставка!Вие имате огромна подкрепа!!!Петя Димова Нее не приемам оставката ви!!!!!!Hristina Tihcheva Г-н Тодоров има толкова голяма подкрепа, че може да си направи партия и ще спечели. ГЕРБ имат думата, ако не го подкрепят адекватно, ще загубят привърженици.Desimir Tsanov Оставката е ФАКТ с ГЕРБ той имаше доста повече осигурено гледаемо време.Урязват му аудиторията.Не му е лесно може и Фейса да си закрие.Жалко ,че много исторически факти ще замлъкнат.Успех.Sofia Kirova БСП е 100 и кусур годишна партия защото застава твърдо,дори безпардонно зад хората си,а ние честните Марийки се разделяме също така безпардонно с хората си.Голяма грешка.Материал не остава.Svetla Paltsheva ПОДКРЕПА И ОТ ГОРНА ОРЯХОВИЦА!Николай Колев Totaler Krieg срещу червените изчадия! Няма да забравим, няма да простим!Ресторант С.Биволаре Така лесно ли се предаваш.А ние които ти вярваме защо разочароваш.Стани АнтонеMladen Badanski НИЕ ,ИЗБИРАТЕЛИТЕ НА ГЕРБ-1,3 МЛН. НЕ ПРИЕМАМЕ ОСТАВКАТА ВИ! БОРБАТА Е В РЕШАВАЩ МОМЕНТ- СЕГА ИЛИ НИКОГА! ВЪЗ-МЕЗ-ДИЕ!Петя Чолакова Абсолютно съм ПРОТИВ. И това, че ГЕРБ си позволиха да изказват разграничения, беше доста неприемливо. За мен лично те се отрекоха от своите си. Подобно поведение на самата партия е незадоволително и неприемливо. Затова и БСП изглеждат далеч по-задружни и обединени. Защото НИКОГА не се отричат от своите си. Много съм разочарована от случващото се. Сякаш БСП диктува правилата...", "date": "2017.10.09", "title": "Фейсбук вълна в защита на Антон Тодоров: Не, не си отивай!"}
{"url": "https://offnews.bg/sviat/praseta-mutanti-ot-kambodzha-shokiraha-sveta-video-666953.html", "text": "В интернет бързо се разпространи клип с прасета, които изглеждат сякаш са излезли от страниците на зловещ комикс. Животните се намират в свинеферма в Камбоджа, а отговорът на въпроса защо изглеждат като мутанти е ясен - колкото повече маса имат прасетата, толкова повече пари ще печели свинефермата. Как обаче прасетата са увеличили толкова масата си?Според ПЕТА те са генетично променени, но няма доказателства за това. Според Джин-Соо Ким, изследовател в Сеулския университет, видът на иначе симпатичните животни може да се дължи на селектиране и размножаване в продължения на десетилетия.  Едно обаче е ясно - прасенцата не изглеждат нормално.Разпространилият се в интернет клип стана известен за минути, а собствениците на фермата събраха множество негативни коментари на ядосани природозащитници.", "date": "2017.10.09", "title": "Прасета мутанти от Камбоджа шокираха света (видео)"}
