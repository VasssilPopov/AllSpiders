{"url": "https://offnews.bg/futbol/milan-goni-gatuzo-vrashta-montela-671800.html", "text": "Треньорът на Милан Дженаро Гатузо може да бъде уволнен още до края на тази календарна година, пише \"Кориере дело спорт\".Специалистът ще бъде освободен, ако отборът не успее да спечели предстоящите два мача срещу градския съперник Интер за Купата на Италия и след това срещу Фиорентина в Серия А.Съперникът на Лудогорец в Лига Европа загуби снощи от Аталанта с 0:2 у дома след слаба игра и Гатузо беше изпратен с освирквания от трибуните на \"Джузепе Меаца\". Под ръководството на Гатузо \"росонерите\" изиграха 4 мача в калчото, от които спечелиха едва 4 точки от 12 възможни и заемат 11-о място в класирането.Според торинският вестник \"Стампа\" начело на Милан може да се завърне Винченцо Монтела. Монтела бе сменен от Гатузо миналия месец, но договорът му все още не е разтрогнат и при негативна развръзка в следващите мачове Монтела отново ще оглави отбора.В същото време от Милан обявиха, че слагат край на наказателния лагер, който определено не даде резултат в последната седмица.\"Ще има тренировки, но не и лагер. Отборът има нужда от спокойствие и много, много работа\", пише в официалния сайт на Милан.", "date": "2017.12.24", "title": "Милан гони Гатузо, връща Монтела"}
{"url": "https://offnews.bg/sviat/belgrad-se-podigrava-na-gradskata-koledna-elha-koiato-struva-83-000-e-671803.html", "text": "Жителите на Белград се подиграват с изкуствената коледна елха в центъра на града, която струва 83 000 евро.Антикорупционен сайт определи 18-метровата елха като най-скъпата в света и даде пример, че цената й е четири пъти по-висока от тази на елхата пред Рокфелер Сентър в Ню Йорк, отбелязва агенция ТАНЮГ.Хората изразиха своето недоволство с послания, оставени под елхата:Вестник \"Блиц\" пише днес, че коледното дърво в Белград е \"само върхът на огромния айсберг на корупцията\" и пример като от учебник за това как се крадат държавни пари.Кметът на сръбската столица Синиша Мали вече влезе във водещите новини за предполагаемото плагиатстване на докторската си дисертация.Остава освен това неясно с какви пари е платил Мали за 24-те си апартамента в България, отбелязва агенция ДПА.", "date": "2017.12.24", "title": "Белград се подиграва на градската коледна елха, която струва 83 000 евро"}
{"url": "https://offnews.bg/izvan-terena/futbolist-na-slavia-se-ozheni-v-bialo-na-maldivite-671798.html", "text": "Футболистът на Славия Галин Иванов и любимата му Диляна си казаха \"Да\" на уникална церемония на Малдивите. Двамата влюбени се венчаха по местните традиции. Церемонията бе като от филм на частен павилион в Океана. На нея са били само специалните гости на Галин и Диляна, които са били възхитени от красотата на Малдивите.Всичко е било украсено със стотици естествени цветя поръчани специално за звездното събитие от столицата Мале.Венчавката бе извършена от свещеник, а местна група се грижела за доброто настроение, както на влюбените, така и на техните гости. За сватбата на Галин и красивата му съпруга Диляна ще се говори дълго на острова.Младоженецът и булката бяха заложили на бялото за костюма и роклята, които бяха по последен писък на модата, но и съобразени с местните традиции.\"Още не можем да осъзнаем какво ни се случи. Много сме щастливи и благодарим на всички за пожеланията, които получихме\", казаха младото семейство Иванови. ", "date": "2017.12.24", "title": "Футболист на Славия се ожени в бяло на Малдивите"}
{"url": "https://offnews.bg/obshtestvo/rozhdestvensko-poslanie-na-balgarskia-patriarh-neofit-671804.html", "text": "Възлюбени в Господа чеда на Светата ни Православна Църква,В трепетно очакване на Христовото Рождество и тази година се прекланяме пред дивното тайнство на Боговъплъщението и в неизразима радост от величието на Божията любов към нас се подготвяме да посрещнем в сърцата и в домовете си Богомладенеца Христа. Възпяваме и прославяме божественото Му смирение и в радостта си се присъединяваме към ангелския хор, който днес възглася: „Слава във висините Богу и на земята мир, между човеците благоволение!”(Лука 2:14)В тази свята нощ на нашето общо очакване на Рождеството по плът на Божия Син отечески поздравяваме всяко вярващо в Христа Спасителя сърце и молитстваме Божия мир и Неговата безмерна любов да бъдат във всеки наш християнски дом, в Родината ни и далеч от нея. Нека радостта от раждащия се днес заради нас и нашето спасение Господ да озари всеки от нас и да ни съпътства в тези светли дни, през всички дни от нашия живот, та в благодатно общение с Него неотклонно да следваме нашия християнски път и като се уподобяваме на Христа, на Неговата жертвена любов и божествено съвършенство, да бъдем и ние верни чеда на Небесния наш Отец и достойни наследници на обещаното ни Небесно Царство.В дните на Рождество ние, християните, сме призовани към особено внимание не само към нашето най-близко обкръжение, но и към онези, които живеят лишени от топлината на уютния дом, от сладостта на насъщния хляб, от радостта, идваща от човешкото внимание и топла грижа. Ето защо, в дейна изява на нашето християнско звание, не само в този ден, но и във всички наши дни сме призовани от нашия Господ, като истински подражатели на Неговото човеколюбие и жертвоготовност, да оделотворяваме вярата си в дела на любов, милосърдие и благотворителност, помнейки и съвета на Апостола, който казва: „Нека любим не с думи или с език, а с дела и истина!” (1 Йоан. 3:18)ОБИЧНИ В ГОСПОДА,Идващият днес в света Господ Бог и Спасител Иисус Христос да бъде с всички нас и нашите семeйства. Нека чудната светлина на Неговото Рождество огрява с лъчите си домовете и сърцата ни, та сгрявани и просвещавани от нея да горим във вярата и в надеждата, като се утвърждаваме непрестанно във всепобеждаващата Божия любов, която е основа на всяко съвършенство.„Твоето Рождество, Христе Боже наш, озари света със светлината на познанието.”Благословена нека да бъде и традиционната празнична трапеза на Бъдни вечер, която ни събира в очакването на Божия Син!Благодатта и мирът на раждащия се Богомладенец да бъдат с всички нас! Честито Рождество Христово!", "date": "2017.12.24", "title": "Рождественско послание на Българския патриарх Неофит"}
{"url": "https://offnews.bg/obshtestvo/borisov-publikuva-vav-facebook-semejni-snimki-kraj-trapezata-za-badni-671805.html", "text": "Премиерът Бойко Борисов публикува в личния си Facebook профил семейни снимки край трапезата за Бъдни вечер.\"В навечерието на този светъл празник пожелавам на всички българи здраве, щастие, късмет, благоденствие и мир. Нека бъдем добри и смирени. Весели празници!\" - написа във Facebook Борисов часове преди Коледа.", "date": "2017.12.24", "title": "Борисов публикува във Facebook семейни снимки край трапезата за Бъдни вечер"}
{"url": "https://offnews.bg/112/zhena-i-dvete-%d1%9d-detca-zaginaha-pri-katastrofa-kraj-selo-joakim-gruevo-671801.html", "text": "Жена и двете й деца загинаха при катастрофа на пътя Пловдив - Пещера, край разклона за Йоаким Груево.Сигналът за катастрофата е подаден в полицията около 15.45 ч.По първоначална информация става въпрос за челен сблъск между микробус \"Фолксваген\" и лек автомобил \"БМВ\".Загиналите са 37-годишна жена и двете ѝ деца - момченце на 6 години и 15-годишно момиче.Бащата, който е шофирал лекия автомобил \"БМВ\", е 47-годишен. Той е в тежко състояние. Семейството е от Кричим.С опасност за живота е и другият водач - на 31 години от Пловдив.Двамата шофьори са откарани в болница със сериозни травми.Разследват се причините за катастрофата.", "date": "2017.12.24", "title": "Жена и двете ѝ деца загинаха при катастрофа край село Йоаким Груево"}
{"url": "https://offnews.bg/obshtestvo/bez-koli-okolo-sv-aleksandar-nevski-paiatcite-debnat-671783.html", "text": "Във връзка с провеждането на празничните богослужения на Бъдни вечер в храм \"Св. Александър Невски\" се забранява престоят и паркирането на площада на катедралата, съобщи Центърът за градска мобилност.От 14 часа днес до отпадане на необходимостта се забранява и влизането на превозни средства в района около храм-паметник \"Александър Невски\" по ул. \"Оборище\" между бул. \"Васил Левски\" и ул. \"Г. С. Раковски\"; по ул. \"15-ти ноември\"; по ул. \"11-ти август\" между пл. \"Св. Александър Невски\" и ул. \"Московска\" и по ул. \"Дунав\" между пл. \"Св. Александър Невски\" и ул. \"Московска\". ", "date": "2017.12.24", "title": "Без коли около Св. Александър Невски, паяците дебнат"}
{"url": "https://offnews.bg/futbol/levski-goni-naj-skapoto-si-novo-popalnenie-671785.html", "text": "Най-скъпото ново попълнение на Левски Нелуц Рошу най-вероятно ще напусне „Герена“ още през януари, пише \"Меридиан мач\".Старши треньорът на „сините“ Делио Роси не харесва румънеца и той записа участие в само 4 шампионатни мача от началото на сезона. Италианецът иска на негово място да бъде взет дефанзивен халф.Припомняме, че Нелуц Рошу дойде на „Герена“, след като „сините“ спечелиха трансферна битка с румънския гранд Стяуа. Преди това халфът стана шампион с Виторул, където направи страхотен сезон. Румънските медии тогава останаха много изненадани, че Рошу е отишъл в Левски, въпреки че към него има много оферти.Най-вероятно Нелуц ще се превърне в поредния футболист, за когото Левски плаща трансферна сума, а после го пуска със свободен трансфер, за което дори му плаща няколко заплати във вид на компенсация.", "date": "2017.12.24", "title": "Левски гони най-скъпото си ново попълнение"}
{"url": "https://offnews.bg/futbol/shchesni-izleze-ot-debelata-sianka-na-bufon-671786.html", "text": "Феновете на Ювентус могат да бъдат спокойни за вратарския пост след очакваното в скоро оттегляне на големия Джанлуиджи Буфон.39-годишният италианец има перфектен наследник в лицето на полския страж Войчех Шчесни. В това се убедиха милиони по време на дербито от 18-ия кръг на Серия А срещу Рома на \"Ювентус Стейдиъм\" снощи.\"Бианконерите\" водеха почти през целия мач след попадение на Мехди Бенатия в началото на първото полувреме. Рома оказа яростна съпротива и до последно търсеше поне равенство и можеше да го постигне в третата минута на добавеното време.Тогава Джорджо Киелини и Мехди Бенатия с дружни усилия подариха топката на младия чешки нападател на \"вълците\" Патрик Шик. Острието на Рома изскочи очи в очи с Шчесни, който с хладнокръвна намеса предотврати опасността по начин, който дори взискателният вкус на Буфон би харесал.Какъв по-добър подарък за Коледа за феновете на \"Старата госпожа\" от три точки и увереността, че и в бъдеще вратата ще бъде в сигурни ръце?С успеха Ювентус съкрати аванса на лидера Наполи на само една точка и вече е въпрос само на време да си върне водачеството в Серия А.", "date": "2017.12.24", "title": "Шчесни излезе от дебелата сянка на Буфон"}
{"url": "https://offnews.bg/sviat/netaniahu-izrael-napuska-iunesko-671796.html", "text": "Израел ще се оттегли от ЮНЕСКО в края на седмицата, заяви премиерът Бенямин Нетаняху, цитиран от ДПА.Инструктирах министерството на външните работи, заяви Нетаняху в началото на правителственото заседание. Смятам това за необходимо с оглед на пристрастното, едностранчиво и смехотворно отношение на организацията към нас, както и на фона на категоричната позиция на САЩ в ООН, която приветстваме\", каза още той.В петък премиерът Бенямин Нетаняху е инструктирал Кармел Шама Хакоен - посланик към ЮНЕСКО, официално да връчи писмото на генералния директор Одри Азуле. Тя е с мароканско и френско гражданство и е първият ръководител на организацията от еврейски произход. Азуле пое поста от Ирина Бокова през ноември.Израел се оплака, че в поредица резолюции на ЮНЕСКО, осъждащи израелските действия в Ерусалим, не е била взета под внимание връзката на евреите с града и предизвикващото спорове свещено място, наричано от мюсюлманите Благородното светилище, а от евреите - Храмовият хълм.  Тази година организацията добави към списъка си с обектите на световното културно наследство старата част на Хеброн на Западния бряг - място за поклонение за християни, евреи и мюсюлмани, предизвиквайки възмущение в Израел, припомня БТА. През седмицата Общото събрание на ООН прие с голямо мнозинство резолюция срещу решението на Вашингтон да признае Ерусалим за израелска столица. Палестинците са тези, които не искат решение на конфликта, каза Нетаняху, имайки предвид изявлението на палестинския президент Махмуд Абас, че няма да работи със САЩ по никакъв мирен процес. ", "date": "2017.12.24", "title": "Нетаняху: Израел напуска ЮНЕСКО"}
{"url": "https://offnews.bg/sviat/naj-opasniat-protivnik-na-putin-se-kandidatira-za-prezident-na-rusia-671799.html", "text": "Стотици привърженици на руския опозиционен лидер Алексей Навални подкрепиха днес кандидатурата му като независим кандидат за президент и са готови да внесат номинацията му в ЦИК. Това стана на събрание в Москва в присъствието на представители на градската избирателна комисия.\"Всичките 742-ама участници в събранието гласуваха \"за\", против бяха нула, въздържали се нула\", каза Иван Жданов, юрист на основаната от Навални Фондация за борба с корупцията.По думите му, Навални и упълномощени от него лица ще внесат още днес в ЦИК документите за издигането му за кандидат.Навални каза днес, че е убеден, че ще спечели, ако участва в изборите, и прикани привържениците си да бойкотират вота, ако властите откажат да ги регистрират.Той е най-опасният противник на президента Владимир Путин, но няма право да се кандидатира в избори заради влязла в сила присъда по криминално дело, смятано за политически мотивирано, припомня  Асошиейтед прес.Той би могъл да стане съперник на Путин на изборите през март догодина, ако за него бъде направено изключение или присъдата бъде отменена.Кампанията на Навални въодушеви хората в най-отдалечените кътчета на Русия, но почти сигурният победител на изборите е Путин, който има 80 процента одобрение на национално равнище, отбелязва АП.Според руското изборно законодателство, за да бъде регистриран един независим кандидат (какъвто е Навални), той трябва да събере поне 300 хиляди подписа на избиратели.Срокът за внасяне в ЦИК на списъците с подписите е от 27 декември до 31 януари. ", "date": "2017.12.24", "title": "Най-опасният противник на Путин се кандидатира за президент на Русия"}
{"url": "https://offnews.bg/nashite-avtori/koleda-v-germania-razkaz-shega-ot-zdravka-evtimova-671802.html", "text": "Сините й очи ми тежаха, а най-много ме измъчваше фактът, че тя въобще не се криеше, стоеше на метър от мене и ме разглеждаше – това бе моята снаха, българка като мене, но живее в Германия от девет години. В стаята беше осемнайсет градуса - в цялата къща температурата беше същата – и аз се опитвах да не треперя. Бях дошла да видя внуците си; внукът ми Любо току-що бе навършил две години, а сестра му беше на единайсет месеца. Двегодишното хлапе бе прегърнало единия ми крак и повтаряше упорито „бро, бро“ с такова Р, което можеше да пробие кладенец в средата на стаята. Знаех, че на немски „брот“ значи хляб.Снахата ми беше синеока, русокоса, тънка и стройна, каквито момичета често се раждат в Трън, нейното родно място. Внукът ми също е русокос. Държи ме здраво за панталона и хлипа, но майка му не го поглежда. Гледа мен.Половината под на първия етаж в къщата им е с мраморни плочи. Аз съм с дебели пантофи, но мраморът не ги зачита, студът пълзи към коленете ми, подпомаган от синия поглед.Ще ми се никога да не съм идвала. Двегодишният юнак е по тънки чорапи върху мрамора. Няма пантофи, няма терлици. Изведнъж се пуска от мене, сурва се като пощуряло магаре към хладилника, отваря го, напъхва се до кръста вътре и след малко се появява, натикал в устата си круша и парче хамбургски салам.- Любо! – изрича майка му. Гласът й също е син, в него, а може би между зъбите, потропват ледени кристали. Хлапето за миг замръзва, после светкавично отхапва парче салам, след миг натиква в уста половин круша - как ги разпределя в бузите си не е за описване, цялото му лице се надува като гуша на пеликан.- Любо! – отрязват ледените кристали. Хлапето оставя и салама, и остатъците от крушата в хладилника, спуска се като мълния към мене и сграбчва крака ми.Междувременно сестра му, единадесетмесечният гущер, започва да пълзи енергично по каменния под, стига до хладилника, изправя се, опитва да го отвори, не успява и надува гайда.Синият глас изрича бавно, разчленявайки звуците на трески:– Лила!Лила пет пари не дава, гайдата й се усилва, но блондинката майка не я отчита като представляващ интерес обект. Хлапето млъква, ляга на каменния под и започва да пълзи към мене със страхотна бързина. Накрая докопва другия ми крак, изправя се, гледа ме и се чуди дали пак да надуе гайдата или да се усмихне. Усмихва се от ухо до ухо. Синият поглед на любимата снаха ми прави дисекция.- Тука е непоносимо топло – изрича тя и отваря прозореца.- Да, така е – съгласявам се, смръзнала се от глезени до чело.Моята снаха отваря и другия прозорец.- Какъв чист въздух – отбелязва тя.- Да, много е чист - признавам аз.- А вие как мислите, деца, студено ли е на баба ви?- Брот, брот – натяква Любо и отново търчи към хладилника.- За баба ви е прекалено горещо тук, нали?- Горещо е – съгласих се аз.Преди месец мъжът ми беше на гости в Германия при внуците. Бе планирано да остане десет дни, върна се на втори ден привечер, позвъни ми да ходя да го прибера от летището.Не му задавах никакви въпроси. Сипах му пилешка супа, нарязах му салата, сипах му червено вино, което успокоява душата му и седнах срещу него, но не го гледах, иначе щеше ме обвини, че гледам да изкопча нещо.- Тя е престъпник – каза той. – Тя е престъпник и ме изхвърли.Ако бях попитала защо, щях да ще получа обвинения, че съм любопитно влечуго, но отдавна съм се научила да избягвам подобни превъплъщения. Настъргах му ябълка, той започна бавно да яде и още на третата глътка рече: – Онази престъпница наказа внука ни. Запря го в сушилнята. Детето ревеше като заклано. Остави го да вие десет минути. Ти ме познаваш, аз съм стомана, но не можах да понеса това нещо – мъжът ми ме погледна с ония черни ножове в очите си, което ме накара светкавично да му настържа още една ябълка.- Детето ще се одере от рев – казах на престъпницата.- Нека се одере - отвърна тя бавно, като че ставаше дума за червей.- Ти гледаш внука ми с лоши методи – викнах й аз.- Точно „лоши“ ли каза? – изтървах се аз. Зная, че човекът ми има къс фитил - какъв ти къс, той въобще няма фитил. Павко е крачеща мина, но тоя път не аз я бях настъпила.- Казах й, че гледа детето с нацистки методи и тя ме изхвърли… - черните ножове в очите му направо бяха станали лилави. Веднага му изцедих лимон и го накарах да изпие сока. Лош - лош, но си искам Павко у дома. Защо да си отиде млад и зелен от някакъв тъп инфаркт?- Ще получа инфаркт – каза.- Няма – успокоих го аз. - След сок от лимон никой не получава инфаркт.Той се нахили, нещо което прави веднъж на десет години.- Захария, щях да те утрепем отдавна, ако не беше свястна – каза и се почеса по главата. – Забрави. Не си свястна – отново се намръщи, но инфарктът вече се бе разминал.Факт беше, че се дойде вечерта на втория ден от планираното дългосрочно пребиваване при сина ни......Любо ме стискаше за ръка и ми повтаряше „ Ома, ома“, което значи „бабо“. Аз погалих остриганата му руса глава, малката ме стискаше за ръката и постоянно виеше „Ом-ом-ом!“- Ще отида да напазарувам, Захария - осведоми ме синият глас на снахата. - Не ги навличай с дрехи. Не им давай нищо за ядене. Ще си дойда в 10.30 часа, за да им дам сок от цитруси. Не им позволявай да ти се качат на главата. Под качване на главата разбирам да не пущаш Любо на втория етаж по витата стълба. – гласът беше мелница, но след 35 години съжителство с крачещата мина, никой не може да ме смели. - Разбра ли?- Разбрах – потвърдих пред синеоката си снаха.й – хайде сега, нали това го мисля – защо поне в мислите си не си кажа истината –  й очи разровиха лицето ми и усещането беше същото, като че някой одира кожата ви, изпича я и ви принуждава да я сготвите с кисело зеле. Не ме впечатли. У дома крачещият експлозив ме поглеждаше така, че предпочитах собственоръчно да одера цялата си козина.- Имам чувството, че в тебе няма характер, Захария – отбеляза моята красива снаха. - Казвам ти, че е топло, ти се съгласяваш – „Да, топло е“. След десет секунди ти казвам – „Студено е“ – и ти потвърждаваш – „Да, наистина е студено“. За мен това е безгръбначност, наистина, Захария.Лицето й беше равно и гладко като пластмасово шише за минерална вода. Пластмасата може да бъде вредна, но и много полезна, зависи какво смяташ да сториш с нея.- Да, осъзнавам, че често проявявам слабост – отвърнах на пластмасата аз. – С тебе да, настина проявявам безгръбначност, но то е, защото оценявам какво означава сам да гледаш две деца – едното двегодишно, другото на единайсет месеца – стремя се да бъдеш щастлива поне с малко, докато към при тебе. й – слушай какво, не се подмазвай поне докато мислиш -  й сини очи ме издълбаха до кост, но знаеше ли тя как ме пържеха очите на човека противотанкова мина у дома – нейното дълбаене бе направо захарен памук.- Заблуждаваш ли ме? – попита тя.- Ома! – викна Любо. – Ом – Ом - викна след него сестра му. – Бро-от!Преди да излезе на пазар до Lidl в съседния квартал, синият глас ме плесна през носа:- Не им давай да ядат. Нищичко! Ако станат непоносимо досадни, сипи им мляко. В хладилника има. Не им го топли в никакъв случай.Тя замина и възгласите „Брот, брот“ напълниха къщата.Блондинката събужда децата точно в седем и половина, от осем до осем и двайсет и пет е закуската. Точно в 8:26 всичко от масата е събрано – млякото, сандвича, кейка, парчетата ябълка. Кой ял – ял. Няма нищо подобно на онова, което правех аз - едно залче за тате, една лъжичка за дядо. Хайде, виж как куклата ти изпапка тази лъжичка, хапни сега ти. Няма такива филми.Майка им излезе. , викна Любо и ме дърпа за ръката. Ом, писна малката хубавица. В стаята е 18 градуса. Любо е с риза с къс ръкав, тънки панталони и къси чорапи. Лила е памперс и ританки. И двамата не носят пантофи. Лила през цялото време лази по мраморните плочи, Любо светкавично тръгва по витата стълба на втория етаж. По едно време и двамата – Любо и бебе - се добират до хладилника.Майка им е купила пластмасова закопчалка, но Любо докопва чука за пържоли, един мощен удар, закопчалката пада и след секунда виждам как внукът ми нагъва едновременно кашкавал, ябълка и връзка магданоз. Момичето дъвче сноп репички.Изтръгвам всичко от ръцете им и се разнася кански рев. Наливам им мляко от картонената кутия в хладилника, стоплям го на микровълновата печка – те не искат да пият. Сипвам им както прави майка им - Синеокия поглед - мляко с ледени парчета направо в шишета с биберони. Любо светкавично изгълтва млякото, изтръгва шишето на Лила и го изкърква. Разцепващ рев - отново наливам двете шишета и така докато целият литър е изблизан и изсмукан до капка. Двете хлапета упорито изгълтаха ледените топчета, останалите на дъното на кутията.Майка им не се прибира. Любо се катери бос по витата забранена стълба към втория етаж. Мен ме тресе от студ, изпитвам огромни угризения - тия деца сиротинчета са като Маугли. Ще вземат да се заледят.Обувам на момичето терлици, после на Любо – момиче и бебе веднага ги смъкват. Пак обувам терлиците, светкавично са събути и запокитени на мраморния леден под.Не сте познали, тикви такива, мисля си, нахлузвам им терлиците, вземам едно тиксо, с което Синият поглед безуспешно се опитваше да прикрепи закопчалката към вратата на хладилника - залепвам с тиксо терлиците към краката на двете тикви. Облекчение! Малката хубавица престана да пълзи по каменните плочи, сложих я на килима и тя започва мирно и тихо да се мъчи да отлепи тиксото.Любо, русокос като ледената си майка, за минута и половина разкъса тиксото и докато се огледам, издраска по забранената стълба на втория етаж съвсем бос. Беше хвърлил чорапите заедно с терлиците кой знае къде. Аз им готвя пилешка супа, за пръв път в къщата замирисва на истинска манджа – с масло – защото то е вредно - хлапетата ядат масло веднъж на три седмици.Нарязвам огромна купа с ябълки, ряпа, цвекло, чушки, домати, броколи, извадих кекс и солети. Хлапетата дотичаха като светкавици до мене и въпреки че в никакъв случай не беше станало десет часа и трийсет минути – в 10:30 Погледът им даваше по чаена чашка прясно изцеден сок от цитрус – седнаха до мене и заръфаха ябълки, кекс, кашкавал, необелен цитрус, краставица, солети, домат – ядат, ушите им пукат, а аз междувременно им разправям приказката за Косе Босе.По едно време Любо скочи диво и викна:- Косе Босе дай дай аце! Аце, аце!Започна да се смее диво и щастливо малката, напъхвайки магданоз и банан в устата си.И двете деца ми се усмихваха, весели, разкошни лица на хлапета и аз напук на разпилените по мрамора обелки от портокал, стръкове магданоз и ябълкови семки, бях един щастлив човек. Дотам изглупях, че се обадих по телефона на крачещата мина.- Обадете се на дядо – казах на хлапетата аз.- Деде! - викна Любо – Косе Босе! Дай!- Бу, бу бу – викна в телефона малката, облечена в ританки, тиквичка.Крачещата мина се разпопи и каза:- На дядо симпатягите! А, ти жена, си страхотна… - после, както имаше експлозивен обичай, добави: - Не, последното не съм го казал, да знаеш.Както си дъвчехме с децата броколи, кекс и ряпа, изведнъж синият орел, снахата, долетя – както ти долетя – тресна ме като светкавица:- Какво става тука! Боже мой!- Косе Босе! Дай яце! - викна Любо, хрупайки огромно парче ряпа. Никак не беше време за цитрусовия сок.-Босе бу бу! – викнаха щастливо ританките с парче кекс и репичка в устата – Бу ба бу!Тази сега ще ме изхвърли, помислих си. Колко ли ще струва смяната на датата за самолетния билет? Ще ми излезе през носа. - Любо! - изрече съвсем тихо Синеокият поглед. Внукът ми веднага остави ряпата, изплю нещо – броколи, кекс и кой знае какво, светкавично затича и след минута довтаса - двата чорапа надянати на краката му, един наопаки, другият налице.- В супата има масло – изрече обвинително синеоката.- Има – казах аз.Над главата ми се струпа такава гъста тишина, че ако речеш да я разрешеш, ножът щеше да се счупи.- Те не трябваше да ядат нищо между осем и 10:30 часа – отряза тя. – Захария, ти каза, че разбираш това.- Казах – измърморих аз като пред разстрел.- Но те ядат – гласът беше повече от замръзнал. Намираше се на ниво абсолютна нула. – Освен това вчера ти казах, че къпя Любо на 20 градуса. Ти го изкъпа веднага след това. Температурата в банята беше 27 градуса. Провалих лично. Преди това ти ми потвърди, че разбираш изискванията ми.- Потвърдих - казах.- Захария – подхвана равно и хладно синеоката. - Твоите подривни методи са неприемливи за мене. – Бавно, спокойно и методично тя събра всичката храна от купата, разпиляната по каменните плочи, издърпа от ръката на Лила ряпата и тръгна към кошчето с отпадъци.- Той е счупил пластмасовата закопчалка - констатира синеокият лед . – С чука за пържоли… - моята красива снаха вдигна чука за пържоли от пода и процеди още по-тихо и ледено: Любо!Момчето стана, навело глава, пое към стаичката, където сушаха дрехите. Преди да затвори вратата след себе си ми викна:- Ома, Любо наказан – после махна с ръка. След него с мощно лазене по гадните мраморни плочи се повлече и момичето.Ясно, бях сгазила лука по лош начин. Синият поглед мълчеше .- Кога да си тръгвам? – попитах аз. – Ако кажеш, може още днес вечерта. Ще хвана автобуса от Дюселдорф до София.- Ще видим – замисли се гласът, което силно ме изненада. – Захария, тука има правила.- Животът е по-голям от правилата – разбунтувах се аз. Бунтът противоречеше на принципите на моята кадифена дипломация. – Ти не говориш с мъжа ми, нито със собствения си баща – изтъкнах на снахата аз. – Те са в такава възраст, че може да получат инфаркт.- Да получат – отсече тя.След час си бях събрала дрехите в пътната чанта. Реших да си повикам такси. Тъкмо набирах номера, когато Синият Поглед дойде, отвори чантата ми и изсипа всичките дрехи обратно в стаята за гости, където му бяха приютили.- Няма да си тръгваш преди Коледа – каза красивата млада дама. – Впрочем супата мирише страхотно - добави ни в клин ни в ръкав тя. – Децата харесват „Косе Босе“.След шест дни – синът ми както винаги отново беше дежурен на работа – снаха ми заедно с децата ме закараха на летище Кьолн – Бон. Естествено, че летях с ниско-тарифни авиолинии.Взех си куфара. Любо ме сграбчи за единия крак и ревна, малката, която още не можеше да ходи, се пусна да пълзи по пода и стисна другия ми крак. Двете хлапета ревнаха мощно и едновременно.- Косе Босе! – изплака Любо. - Ома, ома. Баба, баба.- Босе бу бу Дай – хлипаше през сълзи момичето.В тоя миг разбрах какво е щастие. Две разплакани лица на хлапета, Косе Босе и ръце, които стискат с всичко сила крачолите на панталона ви.- Ома! Косе! Ома – дереше се басово Любо.- Ба-бу! – викна малката.- Млъкнете. Баба ви пак ще дойде.Тогава се случи нещо, за което никога не бих повярвала, че е възможно.- Това е за тебе – каза снаха ми и извади един плик.- Какво! – облещих се аз и цялата ми кадифена дипломация отиде по дяволите. 35-годишният ми стаж при човека-мина се навря – дай да не казвам къде. Облещих се още повече. Разтворих плика.Беше фланела – от мохер и virgin wool - някаква супер скъпа вълна. Ела ме гръмни, помислих си, търках очи и не вярвах.В тоя момент Синеокият поглед – сигурно бе откачил или му се бе случило нещо още по-лошо – ме прегърна.- Децата са луди по тебе – избъбри неадекватно погледът, после ме прегърна още по-силно. – Благодаря, мамо! Весела Коледа!Стоях, тресната и замаяна на летище Кьолн-Бон, тотално забравила къде се намирам.Повярвах – На Коледа наистина ставаха чудеса.", "date": "2017.12.24", "title": "Коледа в Германия: разказ-шега от Здравка Евтимова"}
{"url": "https://offnews.bg/sviat/iaponski-politcaj-dogoni-lamborgini-s-velosiped-za-da-globi-shofiora-671790.html", "text": "Японски полицай догони ламборгини с велосипед и успя да глоби шофьора му. Водачът на \"Ламборгини Хуракан\" завил наляво на червен светофар и дал яко газ. Виделият нарушението полицай на велосипед обаче се втурва след него и го настига на следващия светофар. Там му нарежда да отбие и му съставя акт.\"Ламборгини Хуракан\" има 5,2-литров двигател V10, който генерира мощност от 580, 610 или 640 конски сили в зависимост от модификацията. Скорост 100 км/ч достига за 3,2 секунди.", "date": "2017.12.24", "title": "Японски полицай догони ламборгини с велосипед, за да глоби шофьора"}
{"url": "https://offnews.bg/nashite-avtori/chovekat-ne-e-tuhla-chetvorka-671793.html", "text": "Има ли една общовалидна истина за всички хора на света или има много истини и всички до една истинни и правилни? Този въпрос е колкото философски, толкова и ежедневен. Всеки ден и даже всеки миг сме му подвластни. Биело Дугме в една песен твърдят: Ima neka tajna veza za sve ljude zakon krut – за всички хора на земята има една обща неизбежна връзка, отношение, закон... (По това се различаваха те някога от българските рокаджии, бяха по-мъдри и не се срамуваха от балканските си корени.)Как да продължа да пиша в състояние на гражданска война? Такава се води срещу интелигенцията на България, срещу учители, срещу лекари, срещу всички, които разбират какво действително става наоколо пред очите ни и не са съгласни с твърдението, че алтернатива на ББ няма. А всички онези общински и държавни бюрократи, адвокати и останали кърлежи, които се възползват от ситуацията, смучат кръв народна и не им дреме какво ще последва след тяхната смърт, са нещо друго, те не са част от интелигенцията, те са избирателната критична маса на управниците към момента. Те себе си и децата да уредят, другото не е важно. Ако ги оставим сами на себе си, колко ли ще са – стотина, двеста хиляди?Отклонявам се от главното, но нещата са много свързани с тая тайна връзка, която споменах. В качеството си на издател преди година влязох за първи път през служебния вход на Народната библиотека „Св. Св. Кирил и Методий“. Влиза се от задната страна, откъм градинката. Там доставих книги от тези, които издавам - „Резерват Северозапад“, алманах, „Среща с Живота“, сборник с православни проповеди на отец Владимир Дойчев, „Срещи със смъртта“, продължението. Достигнах до извода, че не мога да променя никого и никого не се стремя да променям. Освен себе си. Най-мъдрото нещо, което съм осмислил е толкова просто. Както и да е. Та влизам в Библиотеката, тази огромна сграда и съм впечатлен от нея и хората, които работят вътре. Те имат такова отношение към книгите, което изглежда спасително за народа ни. Спокойно, уравновесени, усмихнати на пръв поглед, може би и те си имат грижите, не знам на какви заплати са там, но те все още притежават нещо важно.Народната библиотека е като храм за всички български книги, добри и лоши. Те се съхраняват вътре за бъдещето. Защото хората, които работят там, ще остареят. След това ще се пенсионират. На тяхно място нови може и да не дойдат. Колонията, в която ни превърнаха, не се нуждае от такъв лукс – огромна сграда, съхраняваща националната ни памет. Някой ден всичко това ще е минало – Библиотеката, Университетът до нея. Или ще заемат някаква друга форма и ще станат все по-незначителни. Що ли съм в такова кофти блус настроение? Понеже някаква бедна женица някъде из медиите спомена, че не било фатално, дето младите днес не четат, какво пък толкова, вика, голяма работа, като не четат, ще си говорят във фейсбук, ще оцелеят и без книги. Физически може. Донякъде. До известна степен. После и физически няма да оцелеят без книги, но това тази госпожа не го знае.Разбирате ли, души безкнижни и голи, без това богатство, без знанието и четенето сме само временен въпрос? Схващате ли смисъла на думите ми? Може гените ни да продължат в следващите едно – две поколения, но ние тях ги обричаме на душевна мизерия и човешко падение без книги, тесният им кръгозор ще ги превърне в биороботи, зомбита, в тухли четворки.В ролята си на автор на книги получих подарък от читатели - „Писма за доброто и прекрасното“ от Дмитрий Лихачов. Ееех... Ако почна с цитатите, няма да мога да спра. Но как да си премълча? Чуйте днес как звучат тия думи и ги сравнете с думите на многознайковците, твърдящи, че няма проблеми, дето хората вече не четат. И с другите думи на онези, които искат да опростачат езика ни. Той им пречел, разбирате ли, сложен им бил.„Учение – ето какво е нужно сега на младите от най-ранна възраст. Човек трябва винаги да се учи. Всички големи учени до края на живота си не само са учили другите, но и сами са се учили. Ако спреш да се учиш, няма да можеш да учиш и другите. Защото знанията непрекъснато се увеличават и усложняват.“ Прочитам това, а половин час по-късно по път за училище, където се опитвам да уча децата, минавам покрай няколко бургаски училища. Учение? Знания? Не ме интересуват онези лекомислени махвания с ръка – и ние не бяхме цвете, и ние пушехме, и ние не учехме... Защото не е точно така. Не пушехме толкова нагло. Върви си красивото четиринайсетгодишно момиченце по тротоара, а от устата му хулигански стърчи димящ фас. То ли ще схване все по-усложняващите се знания? То е бъдеща продавачка, сервитьорка, обслужващ персонал. Единиците, които изпъкват, ни ги крадат чуждите университети. „Държава на духа“? Не. Вече не. Вече държава от последния свят. Че не успяхме да опазим работещата си част от икономиката е престъпление, но че не успяхме да опазим духа си е престъпление на квадрат.Между другото, не смятам, че Лихачов днес е важен само за нас, българите. Мисля, че светът трябва да се вслуша в думите му. Оскъдяването на ума води до нов тип човечество, от което не знам дали искам да съм част. „Интелигентността не означава само знания, но и способност да разбираш другите. Тя се проявява в хиляди дребни неща – в коректното водене на спор, в скромното поведение, в умението незабелязано (именно незабелязано) да се помага на другите, да се опазва природата, да не се замърсява околната среда – нито с отпадъци, нито с ругатни, нито с вредни идеи (това е също смет и то каква!).“ Ако тези думи не са доказателство за пропадането ни, поразходете се по улиците, а после и извън града, поогледайте се, качете се в градския транспорт, послушайте разговорите, погледнете вестниците и списанията, които се продават – смет, смет и пак смет. А после си пуснете холивудски филм. Тухли четворки. В това се опитва някой да ни превърне.За финал оставям още един цитат от Лихачов: „Класическо е онова произведение, което е издържало проверката на времето. С него времето ви не е изгубено. Но класиката не дава отговор на всички въпроси на съвременността ни. Затова трябва да се чете и съвременна литература. Но не се хвърляйте към всяка нашумяла книга. Не бъдете суетни. Суетата кара човека безразсъдно да изразходва най-големия и скъпоценен капитал, с който разполага – времето си.“ Толкова по въпроса кое бива и кое не бива да се чете. Ако някой се смята за твърде богат и иска да разхищава своя единствен капитал, негова воля. Свобода. Пълна и неотменима свобода. Докато се поробим сами.", "date": "2017.12.24", "title": "Човекът не е тухла четворка"}
{"url": "https://offnews.bg/sviat/mazh-rani-s-machete-osem-dushi-v-park-v-los-andzhelis-671777.html", "text": "Мъж с противогаз на лицето нападна с мачете пешеходци в парк Канога в Лос Анджелис, съобщи Daily Star. Осем души са ранени.Полицаи, които са патрулирали на мястото са стреляли по нападателя и са го ранили. Свидетел твърди, че е чул поне пет изстрела, преди да види полицейската кола да лети по улицата. Пострадалите са настанени в болница, няма данни за състоянието им. Причините и обстоятелствата около атаката се изясняват, не е ясно дали става дума за терористичен акт. ", "date": "2017.12.24", "title": "Мъж рани с мачете осем души в парк в Лос Анджелис"}
{"url": "https://offnews.bg/kultura/lambo-zhivotat-preminava-mnogo-barzo-iskam-da-me-zapomniat-kato-akti-671795.html", "text": "Багажът на миналото ми е много претоварен, много неща са се случили в този мой активен живот. Най-важното е, че той премина с много весели, щастливи моменти. Имало е и тъжни, но това прави животът интересен - разнообразието.Това каза Стефан Данаилов в навечерието на Рождество Христово по БНТ. Животът преминава много бързо. Въпросът е да има съдържание в него, това е много важно за мен. И когато се наложи вече да се поукротя, да седна сам в размисли, установих, че моят живот е минал пълноценно, заяви актьорът. Той призна, че обичта на толкова много хора винаги го е радвала.Постарах се да не спекулирам с тази народна обич. Имал съм моменти, в които си мисля, че обществото не ме понася. Имал съм тежки размисли да се оттегля от актьорската професия, много преди да се захвана с политиката, но винаги нещо ме е връщало и най-вече това беше жена ми Мария, призна той. Според Данаилов актьорът трябва да бъде харесван от публиката, но е много важно да има късмет.Талантливият човек рано или късно избуява, излиза. Няма как да покриеш един талант, ако той самият не си попречи... И другото много важно - колко време ще удържиш да бъдеш горе нависоко, да бъдеш в устата на хората в добрия смисъл на думата, отбеляза той.Хората са ме видели като актьор, обикнали са ме като актьор, овации съм получавал като актьор и, разбира се, искам с това да ме запомнят, каза още Ламбо. ", "date": "2017.12.24", "title": "Ламбо: Животът преминава много бързо, искам да ме запомнят като актьор"}
{"url": "https://offnews.bg/kultura/otide-si-operniat-artist-nikola-kutin-671788.html", "text": "Почина големият български оперен певец Никола Кутин, поклонението ще е утре от 12 часа в храм Свето Успение Богородично в Стара Загора.Близо три десетилетия творческата дейност на известния изпълнител е свързана със старозагорския оперeн театър, съобщиха от операта. Никола Кутин е роден през 1936 г. в град Белица. През 1956 г. завършва Учителски институт в София. Заниманията му по музика започват на 10 годишна възраст в духовия училищен оркестър на родното му място и продължават в художествената самодейност в София и Пазарджик.През 1970 г. постъпва във Вокалната студия на проф. Христо Бръмбаров. От 1972 г. е артист-солист на Държавна опера - Стара Загора, където изпълнява над 40 централни басови партии: Дон Базилио от Севилският бръснар (Росини), Крал Филип ІІ и Инквизитор от Дон Карлос, Рамфис от Аида, Закария от Набуко (Верди), Борис Годунов и Пимен от Борис Годунов (Мусоргски) Ивайло от едноименната опера (Марин Големинов) , Георги Грозника от Янините девет братя (Любомир Пипков) и др. През 1979 г. специализира в Киевския театър за опера и балет Тарас Шевченко.Пял е във всички оперни театри у нас, както и със състава на Държавна опера - Стара Загора в Брегенц (Австрия), Франкфурт на Майн (Германия) Лодз (Полша), Клуж и Яш (Румъния), Корфу (Гърция). Участва самостоятелно с оперни и концертни гастроли в Токио (Япония), Кошице (Словакия), Самара (Русия) и Темишоара (Румъния). Има записи със Симфоничния оркестър на БНР. Участва в телевизионния филм-опера „Янините девет братя\" съвместно с Българската хорова капела „Светослав Обретенов\" и изпълнителите Антон Горчев, Милкана Николова, Рени Пенкова, Стефка Минева и Здравко Гаджев.", "date": "2017.12.24", "title": "Отиде си оперният артист Никола Кутин"}
{"url": "https://offnews.bg/obshtestvo/uchiteliat-teo-teodosiev-proshkata-e-retceptata-za-otceliavane-dnes-671778.html", "text": "Прошката е рецептата за оцеляване в днешния свят, който може да бъде унищожен само от един човек. Това каза учителят по физика и приложна математика Теодоси Теодосиев по Нова тв. Той гостува в студиото заедно с един от своите ученици – Калоян Лозанов, който вече има докторска степен по Космология в университета в Кеймбридж.Тео призна, че като малък не е искал да става преподавател. Мислел се за човек на изкуството. Оказа се обаче, че и преподаването може да бъде изкуство, призна Теодосиев. Той споделя още, че много бързо усеща и разбира кой от учениците му е добър и ще постигне успехи.Г-н Теодосиев учи не само на физика, но и на това как да учиш”, каза Калоян Лозанов. Учителят обаче е категоричен, че най-добрите му възпитаници дължат успехите си не на него, а на самите себе си.", "date": "2017.12.24", "title": "Учителят Тео Теодосиев: Прошката е рецептата за оцеляване днес"}
{"url": "https://offnews.bg/112/tir-se-zabi-v-kashta-niama-postradali-671784.html", "text": "Турски водач на ТИР се заби в къща в село Лозарево. Инцидентът е станал около 9 часа тази сутрин, съобщи Бургас инфо.Няма пострадали при катастрофата, щетите са минимални. Шофьорът е загубил управление над тежкотоварния автомобил при ляв завой, защото върху заледения път е поднесло ремаркето му. Шофьорът е тестван за алкохол, пробата му е отрицателна.Движението по път II-73 Вълчин – Прилеп „ Ришки проход“ при с. Лозарево, се осъществява в една лента.Шофьорите да се движат с повишено внимание и съобразена скорост, спазвайки указанията на \"Пътна полиция\", призовават от АПИ.", "date": "2017.12.24", "title": "ТИР се заби в къща, няма пострадали"}
{"url": "https://offnews.bg/bojni/tervel-pulev-sas-sedma-pobeda-kato-profesionalist-671776.html", "text": "Тервел Пулев остава непобеден на професионалния ринг, след като постигна седмата си поредна победа. Това се случи на галава вечер в Берлин, като по-малкият от братята Пулеви не изневери на традицията си и спечели с нокаут.Този път Тервел надви убедително Артьом Чарнякевич от Беларус. Българинът отказа съперника си още във втория рунд.В ъгъла на бронзовия медалист от олимпийските игри в Лондон 2012 в германската столица бяха треньорът му Борислав Бояджиев и брат му Кубрат Пулев.Преди месец в Берлин Тервел нокаутира Михаил Куцишвили от Грузия в битка, която бе част от специална гала-вечер в памет на легендарния треньор Фриц Здунек.При предишните си победи Пулев преодоля съпротивата на Томислав Рудан (Хър), Рамази Гогичашвили (Груз), Якуб Войчик (Пол) и Дражан Жанянин (Хър).", "date": "2017.12.24", "title": "Тервел Пулев със седма победа като професионалист"}
{"url": "https://offnews.bg/112/audi-se-udari-chelno-v-garazh-trima-mladezhi-zaginaha-671782.html", "text": "Трима младежи са загинали при пътен инцидент в Харманли. Катастрофата е станала тази тази нощ около 1,20 часа,  съобщи ОД на МВР - Хасково. Мъж на 26 години е шофирал лек автомобил Ауди с несъобразена с пътните условия скорост. Той е загубил управлението, излязъл е от платното и се е ударил челно в бетонен гараж. От удара на място са загинали водача и возещите се в колата двама младежи - също от Харманли, на 25 и 27 години.По случая е образувано досъдебно производство", "date": "2017.12.24", "title": "Ауди се удари челно в гараж, трима младежи загинаха"}
{"url": "https://offnews.bg/obshtestvo/na-badni-vecher-zhelaniata-se-sbadvat-671715.html", "text": "Християнското семейство се събира довечера около масата на Бъдни вечер, както се нарича денят преди Рождество Христово. Бъдни се свърза с бдение, както и с бъдеще, символиката подсказва за предстоящото чудо. Бъдни вечер се нарича още Малка Коледа и Мали Божич. Според традицията на трапезата се слагат нечетен брой постни ястия - 7, 9 или 11. Обичаят изисква на масата да има храни, които набъбват, за да растат късметът, щастието, здравето и плодородието.Централно място заема содената питка с паричка - в чието парче е парата, той ще е най-големият късметлия. Сервират се боб, зелеви сарми с ориз, пълнени сухи чушки, тиквеник, ошав, орехи, плодове, чесън и др. На трапезата на Бъдни вечер задължително трябва да се сложи и сол, за да не влязат в къщата болестите и раздорите.Всеки трябва да опита всички ястия, за да му върви през следващата година.В полунощ срещу Рождество Христово поверието разказва, че небето се отваря, настъпва светлина, която могат да видят само праведните, а желанията се сбъдват. ", "date": "2017.12.24", "title": "На Бъдни вечер желанията се сбъдват"}
{"url": "https://offnews.bg/sviat/sled-zhertvite-ot-navodneniata-na-filipinite-desetki-zaginali-pri-poz-671787.html", "text": "37 души са загинали при пожар в търговски център във филипинския град Давао снощи. Това съобщи помощник кметът Паоло Дутерте, син на президента на страната Родриго Дутерте, съобщи Франс прес, цитирана от БТА.Пристигналият на място представител на противопожарната служба обяви, че шансовете тези 37 души да са оцелели са нулеви, заяви във Фейсбук Паоло Дутерте.Пожарът е започнал в събота сутринта местно време в четириетажната сграда. Събралите се хора са попаднали в капан, съобщи Ралф Каной, местен полицай. Той допълнии, че пожарът е продължил часове.Огънят е избухнал на третия етаж, където са се продавали текстилни, пластмасови и дървени продукти, които се гасят трудно.Президентът Родриго Дутерте беше кмет на Давао в продължение на две десетилетия и продължава да живее в града. Снощи той посети мястото на пожара, за да изкаже съчувствие на близките на жертвите. Трагедията се разигра, докато страната все още се бори с последиците от тежките наводнения от последните два дни. Броят на жертвите вече достигна 200, като все още има хора в неизвестност.", "date": "2017.12.24", "title": "След жертвите от наводненията на Филипините: Десетки загинали при пожар в мол"}
{"url": "https://offnews.bg/obshtestvo/nad-22-hiliadi-balgari-cherpiat-za-imen-den-pochitame-sv-evgenia-671768.html", "text": "Православната църква почита на 24 декември Св. мчца Евгения. Имен ден празнуват 22 342 българи, според данните на НСИ. Най-много мъже с името Евгени - 9397, ще черпят днес, дамите, съименички на мъченицата са 7811. Празнуат още Жени, Женя, Жечка, както и Бисер, Бисера, Бистра, Благородна, Първан. Името е от гръцки произход и означава \"благородна\".Света Евгения била римлянка, дъщеря на знатни родители - езичници. Баща й Филип бил управител на град Александрия и целия Египет. Тя се отличавала с бляскаво образование и красота. Девойката обаче се увлякла по християнството, напуснала родната къща и преоблечена като мъж, отишла в един мъжки манастир, където била покръстена, станала монах и след смъртта на игумена била единодушно избрана на негово място. Придобила голяма известност, изцерявайки бедните чрез молитва. Така приковала вниманието на една зла жена - Мелантия, която тя излекувала. Мелантия пожелала да прелъсти Евгения, защото я смятала за мъж. Като не успяла, тя я наклеветила, че уж преоблечената като мъж жена се опитала да я прелъсти.Евгения била арестувана и се видяла принудена да разкрие самоличността си на управителя на града - нейния роден баща. Семейството й се зарадвало, че е жива, и всички приели нейната вяра, за което Филип бил уволнен. След смъртта му близките се върнали в Рим и заживели в имение вън от града. Евгения предала вярата си на една знатна девойка - Васила, за което и двете били осъдени на страдания и посечени на самия ден Рождество Христово в 262 г. Клавдия погребала дъщеря си в своето имение извън града и сама скоро след това се поминала, като била предупредена насън за своята смърт от дъщеря си мъченица Евгения.Заедно с Евгения били обезглавени и намиращите се при нея Прот и Якинт, задето не искали да вземат участие в едно езическо жертвоприношение.", "date": "2017.12.24", "title": "Над 22 хиляди българи черпят за имен ден, почитаме св. Евгения"}
{"url": "https://offnews.bg/obshtestvo/zapochva-zatopliane-no-shte-duha-silen-viatar-671767.html", "text": "Температурите тръгват нагоре от днес, но облачността ще е променлива и ще духа северозападен вятър. Термометрите ще се качат между 6 и 11 градуса. Жълт код заради вятър със скорост около 20 м/сек е обявен за областите Видин, Монтана, Враца, Плевен, Ловеч, Габрово, Велико Търново, Русе, Разград и Търговище. В планините ще преобладава облачно и мъгливо време, и главно в часовете преди обяд на места ще прехвърча сняг. Ще духа силен, по високите и открити части и бурен вятър от север-северозапад и с него температурите ще се повишават. Максималната на височина 1200 м ще е около 5 градуса, на 2000 м - около минус 1 градуса.Над Черноморието облачността ще е променлива, без валежи. Ще духа умерен западен вятър. Малко по-топло с максимални температури на въздуха - между 5 и 8 градуса. Температурата на морската вода е 7-9 градуса. Вълнението на морето ще е 2-3 бала.", "date": "2017.12.24", "title": "Започва затопляне, но ще духа силен вятър"}
{"url": "https://offnews.bg/sviat/fatah-prizova-palestintcite-za-poveche-protesti-po-koleda-671775.html", "text": "Движението \"Фатах\" на палестинския президент Махмуд Абас призова привържениците си и целия палестински народ да засили уличните акции срещу изралеската окупация по коледните празници. Това заяви пред телевизия \"Ал Маядин\" представител на ръководния орган на организацията. 11 палестинци загинаха в сблъсъци с израелските сили за сигурност на Западния бряг и в ивицата Газа след решението на американския президент Доналд Тръмп да признае Ерусалим за столица на Израел, припомня БНР. Вчера във Витлеем се състоя улично шествие, оглавено от активисти, преоблечени в карнавални костюми като Дядо Коледа.Според информация на \"Ал Маядин\" израелските сили за сигурност използвали гранати със сълзотворен газ, за да разпръснат демонстранти", "date": "2017.12.24", "title": "Фатах призова палестинците за повече протести по Коледа"}
{"url": "https://offnews.bg/112/zadarzhaha-ukrainetc-razbival-avtomati-za-kafe-v-primorsko-671779.html", "text": "28-годишен украинец е задържан в Приморско за разбиване на автомати за кафе, от които крадял пари. Полицаи от Приморско и Созопол арестували криминално проявения и осъждан М.Е., временно живеещ в с. Равадиново, който не притежава документ за самоличност. На 15 и 16 декември той разбил два кафе-автомата в Приморско и откраднал монети на стойност около 420 лева. Направил и опит за кражба на сумата от 70 лева от трети кафе-автомат, който взломил, както предходните два, съобщи МВР-Бургас. М.Е. направил пълни самопризнания за случаите и описал точния механизъм за извършване на кражбите. 28 годишният украинец взломил и четвърти кафе-автомат, собственост на 40 годишен мъж от Приморско, монтиран в крайморския град, от който извършил кражба на неустановена засега парична сума.Мъжът е задържан с прокурорско постановление за 48 часа. ", "date": "2017.12.24", "title": "Задържаха украинец, разбивал автомати за кафе в Приморско"}
{"url": "https://offnews.bg/obshtestvo/pazaruvaneto-prodalzhava-za-koleda-i-chng-harchim-mezhdu-300-i-500-le-671789.html", "text": "Между 300 и 500 лева ще похарчи всяко домакинство в края на декември. Икономистите обаче предупреждават, че при пазаруването в последния момент най-често харчим повече, отколкото можем да си позволим.За Коледа и за трапезата миналата година сме похарчили почти 1,2 млрд. лева, сочат сметките на НАП, цитирани от бТВ. Пикът е бил на 23 декември, когато от джоба на българина са излезли почти 270 млн. лева. Изготвянето на списък е едно от основните правила за дисциплиниране на харчовете по празниците, категорична е икономистът Десислава Николова. „Ако се харчи повече, отколкото можете да си позволите, в един момент неминуемо се стига до някакъв дълг”, предупреждава специалистът.Съветът на икономистите е първо да се плащат покупките с кредитна карта, за да не се плащат лихви за определения в договора с банката период, на второ място е потребителският кредит и чак накрая – бързите кредити, защото там рискът да плащаме огромни лихви е твърде голям.", "date": "2017.12.24", "title": "Пазаруването продължава: За Коледа и ЧНГ харчим между 300 и 500 лева"}
{"url": "https://offnews.bg/obshtestvo/tcerova-koria-edno-obezliudiavashto-se-krasivo-selo-v-mizia-670627.html", "text": "В България има много почти изоставени села, които обаче са уютни. В много от тях има много красиви стари къщи. Дали тази красота може да се запази? Много от тези села се намират в Мизия. Това е мястото, където са били разположени три от четирите столици на двете средновековни български царства. Населението в този регион на България тенденциозно намалява. Днес там живеят два пъти по-малко хора, отколкото южно от Стара планина. Според последното национално преброяване на населението от 2011 г. северно от Балкана живеят 2 674 347 души, като гъстотата му на квадратен километър е 55 души.Насред еднообразния и предимно хълмист релеф на Мизия се намират стотици слабо населени, но много уютни и китни селца. Сред тях е и Церова кория – едно от населените места в котловината между Средна гора и Велико Търново. Околностите на селото са били населявани още през тракийския период.Днес в Церова кория живеят постоянно между 300 и 400 души. Повечето от трудоспособните работят в училището, в психиатричната болница и в дома за възрастни хора, които са разположени в селото. Но през летните месеци мястото се изпълва с живот, тъй като много хора от големите градове на страната притежават къщи в него. Селото е предпочитано не само заради чистия въздух и близостта му с Велико Търново и Горна Оряховица. А и защото всеки, който се разходи по неговите добре асфалтирани улици, може да се потопи както в магията на Възраждането, така и в тази на първите години на 20-ти век.Почти всички къщи в Церова кория са построени в края на 19-и и в началото на 20-и век. На която и улица в селото да се озовете, неизбежно е да не бъдете пленени от красивите фасади и китните дворове на столетните кирпичени и тухлени къщи. Някои от тях се издигат зад каменни дувари и високи дървени порти. Други са заобиколени от красиви метални и дървени оградки, а трети от почти незабележима телена ограда.Красивата архитектура на къщите в селото се състои в множество отлично изваяни орнаменти по фасадите, в разнообразните цветни мазилки, в старите червени или черни керемиди и в прозорчета с причудливи форми. Ако надникнете през тях в уютния интериор на старите и необитаеми къщи, със сигурност ще се потопите още повече в магията на отминалите епохи и поне за миг ще ви се прииска да живеете тъкмо в такъв дом.Още през 19-ти век много от жителите на селото са работили на гурбет като градинари. Градинарската професия всъщност е била мечта за почти всяко момче от селото. Много от някогашните жители на Церова кория са работили като наемни градинари или са създавали свои собствени градини край Цариград (днес Турция), Брашов и Плоещ (Румъния), Белград и Крагуевац (Сърбия), Загреб (днес Хърватия), Одеса, Донбас и Харков (днес Украйна), Москва (Русия), както и на много други места. Жителите на селото са придобили отличните си градинарски умения в гръцките чифлици, които са съществували в неговите покрайнини в последните десетилетия на османското владичество.Досегът на местните с други европейски култури през 19-ти век, поради работата на гурбет, дава изключително силно отражение върху цялостното развитие на селото. Оттогава постепенно обликът му се променя към това красиво място, което можем да видим днес.Красивият дизайн на постройките, орнаментите и скулптурите, каменните дувари и големите порти стават задължителна част от външния вид на всяка новопостроена тогава къща в селото. По улиците е положена настилка, построени са стабилни мостове над местното дере и няколко селски чешми.", "date": "2017.12.24", "title": "Церова кория – едно обезлюдяващо се красиво село в Мизия"}
{"url": "https://offnews.bg/sviat/phenian-obiavi-che-novite-sanktcii-na-oon-sa-ravni-na-vojna-671774.html", "text": "Новите санкции на ООН срещу Северна Корея се равняват на военни действия и на пълна икономическа блокада на страната, се казва в изявление на външното министерство на страната.„Напълно ужасени от нашите постижения във великата историческа кауза за завършване на ядрените сили на страната, полагат все по-отчаяни усилия да наложат най-строгите санкции в историята и да засилят максимално натиска срещу нашата страна”, се посочва още от изявлението, цитирано от Ройтерс. От КНДР допълват, че ще укрепят допълнително силите си за защитно ядрено възпиране с цел да прекратят американските ядрени заплахи и враждебни действия.В изявлението се подчертава още, че надеждата КНДР да се откаже от ядрената си програма са илюзия. \"Ще укрепим допълнително нашите сили за защитно ядрено възпиране, целящи да прекратят американските ядрени заплахи, изнудване и враждебни действия, като създадем практически баланс на силите със САЩ\", добавя севернокорейското външно министерство.„Ако САЩ искат да живеят в безопасност, трябва да се откажат от враждебната си политика към КНДР и да се научат да съществуват съвместно със страната, която притежава ядрени оръжия”, пише още в съобщението. ", "date": "2017.12.24", "title": "Пхенян обяви, че новите санкции на ООН са равни на война"}
{"url": "https://offnews.bg/ikonomika/mrrb-dogodina-shte-ima-bum-v-saniraneto-remont-na-naj-malko-1000-sgr-671780.html", "text": "Бум в санирането се очаква през 2018 г. Догодина ще бъдат санирани най-малко 1000 сгради със сключени в периода 2015 - 2016 г. договори с Българската банка за развитие.Чрез Оперативна програма „Региони в растеж\" 2014-2020 г. МРРБ инвестира и 624 млн. лв. в образователна и спортна инфраструктура в 416 училища, детски градини и висши учебни заведения, съобщиха от Министерството на регионалното строителство и благоустройството. Изграждането на автомагистралите „Хемус\" и „Струма\" ще бъдат приоритет и през следващата година. За ускореното развитие на Северна България е важна и магистралата „Русе –Велико Търново\". Подготовката на строителството й върви с бързи темпове. Предстои Министерството на околната среда и водите да излезе със становище по доклада за ОВОС на проекта и през 2018 г. да стартират процедурите за инженеринг и избор на изпълнител. Новата АМ „Русе-Велико Търново\" може да бъде завършена през 2021-2022 година.2018 г. ще бъде решаваща и за АМ „Струма\". Очаква се Лот 3.3 от Кресна до Сандански да бъде готов с 6 месеца по-рано – още през ноември 2018 г. Амбицията на Агенция „Пътна инфраструктура\" е да влезе в график и с най-трудния участък – през Кресненското дефиле. Най-късно до края на март догодина трябва да е готова цялостната тръжна документация за избор на изпълнители на проектирането, строителството и строителния надзор. Индикативният краен срок за стартиране на обществените поръчки е 30 април 2018 г. и ако няма обжалване, в края на август трябва да има избрани изпълнители.Много важен за връзките между балканските страни и бързото придвижване на трафика е и проектът за модернизация на скоростния път от Калотина до София. Вече започна подготовката за участъка от ГКПП „Калотина\" до Сливница, който е с дължина 31 км и индикативна стойност 258,6 млн. лв. Това е един от знаковите проекти, стартирани по времето на кабинета „Борисов 3\". За периода от 5 май 2017 г. досега беше дадена „зелена\" светлина на инвестиции за над 1,5 млрд. лв. Наред с участъците по „Струма\" и „Хемус\", по ОП „Региони в растеж\" 2014-2020 г. се ремонтират 193 км второкласни и третокласни пътища, като беше извършена първа копка на обекти за 160 млн. лв. Сред тях са пътищата Пловдив-Асеновград, Бучин проход-Берковица, Враца-Леденика и други. Предстои да бъдат възложени още около 246 км, като общата стойност на инвестициите по ОПРР е 380 млн. лв.Много важна за повишаване на безопасността на движение е реконструкцията на участъка Поморие - Ахелой с изграждане на второ платно, както и строителството на обхода на гр. Ахелой, с което трафикът ще бъде изведен извън града. Предстои през 2018 г. да започне изграждането и на обхода на Поморие.", "date": "2017.12.24", "title": "МРРБ: Догодина ще има бум в санирането, ремонт на най-малко 1000 сгради"}
