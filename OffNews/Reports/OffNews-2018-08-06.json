{"url": "https://offnews.bg/sviat/moshtna-eksplozia-do-letishteto-v-bolonia-snimki-i-video-685774.html", "text": "Мощна експлозия е станала до летището в италианския град Болоня, показват снимки разпространени в Туитър. Според италиански медии причина за взрива е пътен инцидент - цистерна и автовоз са се сблъскали. Катастрофата е станала на магистрала близо до летището. Най-малко двама са загинали, а 70 души са ранени.На мястото има екипи на пожарната. В гасенето на пламъците се е включил и хеликоптер.Полицията е отцепила района.От летището съобщиха в Туитър, че аерогарата не е била засегната от инцидента. Ето част от последствията от инцидента:", "date": "2018.08.06", "title": "Мощна експлозия до летището в Болоня (снимки и видео)"}
{"url": "https://offnews.bg/sviat/nad-40-prostreliani-v-chikago-za-den-petima-sa-zaginali-685778.html", "text": "Над 40 души са простреляни в Чикаго само за ден. Петима души са загинали, предаде Франс прес, цитирана от БТА.Сред ранените има 11-годишно дете.Някои изстрели са били по определени мишени и органите на реда ги свързват с конфликти между банди, уточни пред журналисти Фред Уолтър от чикагската полиция.За около три часа е имало около десетина случая на стрелба в града. Според полицията е стреляно по групи от хора, включително по участници в помен.През 2016 г. броят на убийствата в Чикаго стигна връхна точка за близо двайсетгодишен период, заради което президентът на САЩ Доналд Тръмп редовно критикува града.Според Фред Уолтър обаче от началото на годината в Чикаго се стреля с над 30 на сто по-рядко, а убийствата са намалели с 25 процента.Полицията е конфискувала из улиците на града повече от 5500 незаконно притежавани оръжия, добави той и подчерта ангажимента на властите да продължат усилията за повишаване на сигурността.", "date": "2018.08.06", "title": "Над 40 простреляни в Чикаго за ден, петима са загинали"}
{"url": "https://offnews.bg/politika/bivshiat-shef-na-stolichnata-politcia-valeri-jordanov-stana-zam-shef-685779.html", "text": "Премиерът Бойко Борисов назначи Валери Йорданов за зам.-председател на Държавната агенция за закрила на детето, считано от днес, 6 август. Той идва на мястото на д-р Валентин Димитров..В столичната полиция той отговаряше и за контрола на служителите в детските педагогически стаи, работеше с ДАЗД, Агенцията за социално подпомагане, неправителствени и обществени организации, работещи за и с деца, припомнят в прессъобщение от ДАЗД. В този период в СДВР бе изградено и специализирано помещение за работа с деца, жертви на престъпления – „синя стая“. и остана на поста до 2015 г.До назначаването му за зам.-председател е главен секретар на Държавната агенция за бежанците и управлява дирекция „Социална дейност и адаптация“, която прилага грижи за непридружените малолетни и непълнолетни чужденци, търсещи международна закрила и ги насочва към училища у нас, съвместно с регионалните управления на образованието към МОН.Д-р Валентин Димитров бе от екипа на уволнения по искане на премиера председател на ДАЗД Офелия Кънева. След отстраняването ѝ той бе определен за изпълняващ длъжността председател, но седмица по-късно излезе в продължителен отпуск по болест. Сега, след завръщането му, е сменен, уточниха от Агенцията. Днес настоящият председател д-р Елеонора Лилова му връчи почетен плакет и му благодари за работата в областта на закрилата на детето.", "date": "2018.08.06", "title": "Бившият шеф на столичната полиция Валери Йорданов стана зам.-шеф на Агенцията за детето"}
{"url": "https://offnews.bg/ikonomika/paundat-udari-11-mesechno-dano-685775.html", "text": "Курсът на британската лира се срина до 11-месечно дъно спрямо долара днес, повлиян от опасенията за излизането на страната от Европейския съюз през март 2019 г. без постигнато търговско споразумение, пише www.marketwatch.com.Страховете от твърд Брекзит обезцениха националната валута до $1.2950.Те бяха подсилени от интервю на министъра на търговията в Кралството Лиъм Фокс за Sunday Times, според когото рискът Великобритания да напусне ЕС без сделка е 60%.", "date": "2018.08.06", "title": "Паундът удари 11-месечно дъно"}
{"url": "https://offnews.bg/politika/bsp-benchev-ne-e-pravil-darenia-na-partiata-685772.html", "text": "Общинският съветник от БСП в Бургас Бенчо Бенчев не е правил дарения в кампании на партията. Това съобщиха от БСП по повод информацията за постъпили дарения от задържания заедно с Димитър Желязков - Митьо Очите зам.-председател на ОС в морския град.  По решение на общинските съветници от БСП в Бургас, групата събира по 70 лв. месечно за дейността си.Други финансови взаимоотношения БСП няма с Бенчев, уточняват от партията. Няколко десетки хиляди лева е дарил задържаният общински съветник Бенчо Бенчев на местната структура на БСП в Бургас по време на последната изборна кампания, стана ясно по-рано днес от думите на общинския съветник от БСП Чанко Мирчев пред bTV. Дали са били 20, 30 или 50 не мога да ви кажа, но е помагал, води се отчетност, обясни Мирчев.", "date": "2018.08.06", "title": "БСП: Бенчев не е правил дарения на партията"}
{"url": "https://offnews.bg/tenis/grigor-dimitrov-talantat-pomaga-no-ne-pecheli-machove-685780.html", "text": "Българската звезда в мъжкия тенис Григор Димитров имаше големи очаквания през настоящия сезон след спечелената титла на финалите на АТП в Лондон през ноември 2017 година. Хасковлията започна годината като номер 3 в световната ранглиста, но не се представя убедително и в момента се намира на 5-ото място.Българинът започва кампанията си на твърди кортове с участие на турнира от сериите \"Мастърс 1000\" в Торонто, а във втория кръг ще играе срещу победителя от мача между Фернандо Вердаско и Петер Гойовчик.\"Мисля, че талантът помага да печелите мачове понякога, но това е много различно. Понякога, когато имаш много неща в чантата си, винаги е трудно. Никога не се вглеждам от тази страна, ако трябва да съм честен. Да, може би съм талантлив, но само с талант не се постигат победи.Той ви помага, но не печели мачове. С талант може да спечелиш два, три или четири мача, но само толкова. Ако искаш да си шампион от Големия шлем, да си номер 1 в света, има много други неща, които трябва да правиш, за да стигнеш до това ниво.Аз никога не съм бил от тези играчи, които се концентрират върху парите от наградни фондове и точките. Винаги се насочвам към позитивните неща. Беше тежко да загубя в първия кръг на \"Уимбълдън\", но трябва да извадя позитивите от тази негативна ситуация. Знам, че това е едно от най-трудните неща в тениса - да останеш позитивно настроен след загуба.Всеки мач е много важен за мен в момента. Не се опитвам да се върна до номер 2, 3 или 4 в света. Концентриран съм върху по-голямата картина и нещата, които искам да подобря. Понякога един, два или три мача могат да обърнат нещата. Ако останеш спокоен и правиш правилните неща, никога не се знае кога ще се променят нещата\", каза Димитров преди началото на турнира в Торонто.", "date": "2018.08.06", "title": "Григор Димитров: Талантът помага, но не печели мачове"}
{"url": "https://offnews.bg/obshtestvo/laboratornite-izsledvania-othvarliat-afrikanska-chuma-za-gligana-kraj-685785.html", "text": "Резултатите на пробите, взети от умрялото диво прасе, открито миналата седмица край Шабла, категорично отхвърлят наличие на вирус за африканска чума по свинете.Това съобщи директорът на Националната референтна лаборатория за класическа и африканска чума по свинете д-р Емилия Иванова.След окончателното изследване на пробите резултатите са разписани с протокол, съобщават от пресцентъра на БАБХ.Районът, където е намерено мъртвото животно, беше отцепен от полицията.След като е взета проба, трупът на дивото прасе е загробен.", "date": "2018.08.06", "title": "Лабораторните изследвания отхвърлят африканска чума за глигана край Шабла"}
{"url": "https://offnews.bg/sviat/naj-visokiat-nebostargach-v-evropa-e-pochti-zavarshen-snimki-685776.html", "text": "Най-високата сграда в Европа е почти завършена. Тя се намира в Санкт Петербург и е висока умопомрачителните 462 метра.\"Лахта център\" има 87 етажа и е най-северно разположеният небостъргач в света, в края на 2019 г. трябва да заработи като седалище на газовия гигант \"Газпром\".До края на лятото външността на сградата трябва да бъде завършена, а довършителните дейности и обзавеждането трябва да продължат и през 2019 г.Панорамно пространство и ресторант ще са част от развлеченията в сградата, чиито силует напомня на пламък - като този, който е изобразен на логото на \"Газпром\".Небостъргачът е най-високият на Стария континент, измествайки Федералната кула на Москва, която оглавяваше списъка до скоро. В света пък се нарежда \"едва\" на 13-то място.", "date": "2018.08.06", "title": "Най-високият небостъргач в Европа е почти завършен (снимки)"}
{"url": "https://offnews.bg/obshtestvo/zaloveniat-s-ochite-bencho-benchev-omerzen-sam-a-iskah-samo-da-pomog-685788.html", "text": "Бургаският общински съветник Бенчо Бенчев, задържан в Турция в събота заедно с издирвания от Интерпол Димитър Желязков-Очите, а днес - пуснат на свобода, заяви, че е омерзен и предаден от хора, на които много е помагал.Бенчев твърди, че не е укривал Очите - помогнал му с превоз до Истанбул, където Желязков искал да се лекува.„Всичко е една случайност! Аз съм постъпил като човек, не мога да откажа на един болен да го превозя донякъде, разбирате ли? Не знаех, че го издирва Интерпол. Ако знаех, никога нямаше да го взема, макар че беше в болно състояние такова”, каза пред bTV общинският съветник от гражданската квота на БСП.Същевременно в интервю за БТА Бенчев заявява:\"Срещата ми Димитър Желязков в Турция бе случайна. Бях планирал пътуване до съседната страна за бизнес среща, където договарях износ на плодове.\"Нямам общи интереси с Желязков, нито съм член в организирана престъпна група, казва пред БТА общинският съветник.По повод откритото в дома му оръжие той коментира, че пушките са ловни и имат всички редовни разрешителни. Пистолетите били служебни и се водели на едноличната му фирма \"Бенмар\".Няма да плача много за БСП, имам с кого да работя, явно няма да работя вече с БСП, коментира пред bTV Бенчев решението на партията да оттегли доверието си от него.", "date": "2018.08.06", "title": "Заловеният с Очите Бенчо Бенчев: Омерзен съм. А исках само да помогна на болен човек"}
{"url": "https://offnews.bg/sviat/chetiri-balgarki-sa-arestuvani-v-gartcia-za-prodazhba-na-bebeta-685789.html", "text": "При операция на гръцката полиция в Атина са заловени четири българки. Те са били част от престъпна група,  занимаваща се с продажба на новородени на бездетни двойки.Престъпната група е действала най-малко от осем месеца. Финалната операция срещу бандата е реализирана в петък чрез полицаи под прикритие - в апартамент в гръцката столица служителите на реда са се представили за двойка, желаеща да купи бебе.Сделката била следната: бебе на 4 дни е предложено на полицаите под прикритие за 18 000 евро.Майката на бебето е една от общо четирите арестувани българки.Друга жена от престъпната група е била бременна, а останалите – наскоро родили.В рамките на полицейската операция, освен българките, са арестувани още 5 души.", "date": "2018.08.06", "title": "Четири българки са арестувани в Гърция за продажба на бебета"}
{"url": "https://offnews.bg/politika/da-balgaria-obzhalva-v-sada-pravilata-za-konvoirane-na-arestanti-685777.html", "text": "\"Да, България\" внесе във Върховния административен съд жалба срещу Правилата за условията и реда на осъществяване на конвойната дейност от служителите на Главна дирекция „Охрана\" към Министерство на правосъдието.Правилата са утвърдени със заповед на министъра на правосъдието от ноември 2012 г.Адвокатите от правната група на партията считат, че в българската правна уредба се съдържат текстове, които не съответстват на международните стандарти за защита правата на човека:Според жалбоподателите, зa дa ce пocтaвят бeлeзници нa pъцeтe и ĸpaĸaтa нa пoдcъдимoто лицe, тpябвa дa ce нaпpaви изpичнa пpeцeнĸa oтнocнo ocнoвaтeлнocттa и нeoбxoдимocттa нa eднa тaĸaвa мяpĸa, пpeдвид ĸoнĸpeтнитe oбcтoятeлcтвa.Пълния текст на жалбата от \"Да, България\" до ВАС може да .Преди по-малко от седмица отвеждането на бившата кметица на район \"Младост\" с  до болницата предизвика масово обществено недоволство.", "date": "2018.08.06", "title": "'Да, България' обжалва в съда правилата за конвоиране на арестанти"}
{"url": "https://offnews.bg/sviat/frantcuzin-i-germanka-poluchiha-dozhivoten-zatvor-v-irak-za-prinadlezh-685773.html", "text": "Иракски съд наказа днес французин и германка с доживотен затвор за принадлежност към групировката \"Ислямска държава\", предадоха световните агенции, цитирани от БТА.Съдът призна 55-годишния французин Лахсен Амар Жебудж и 22-годишната германка Надя Райнер Херман за виновни, че са се присъединили към \"Ислямска държава\".Присъдите могат да бъдат обжалвани.По-рано Херман беше осъдена на една година затвор за незаконно влизане в Ирак. Ирак съди стотици заподозрени членове на екстремистката групировка, много от които бяха арестувани след падането на нейни крепости на различни места в страната. Сред тях има стотици чужденци.", "date": "2018.08.06", "title": "Французин и германка получиха доживотен затвор в Ирак за принадлежност към ИДИЛ"}
{"url": "https://offnews.bg/sviat/sauditska-arabia-ekspulsira-poslanika-na-kanada-685752.html", "text": "Саудитска Арабия експулсира посланика на Канада в Рияд заради \"груба намеса във вътрешните работи на кралството\", предаде ДПА като се позова на съобщения на държавни медии.Канадският посланик беше обявен за персона нон грата и разполага с 24 часа да напусне страната, се казва в съобщение на саудитската агенция по печата, цитирана от БТА.Саудитска Арабия отзовава и своя посланик в Отава и спира всички нови инвестиции и търговски сделки с Канада, посочва съобщението.Рияд предприе тази стъпка, след като миналия четвъртък канадският външен министър Кристия Фрийланд писа в Туитър, че Канада е \"много разтревожена\" от ареста от саудитските власти на Самар Бадауи, сестрата на хвърления в затвора саудитски блогър Раиф Бадауи. Блогърът беше изпратен зад решетките заедно с известната активистка Насима ал Сада.\"Канада стои твърдо до семейство Бадауи в този труден момент и продължаваме да призоваваме енергично за освобождаването на Раиф и Самар Бадауи\", написа Фрийланд в Туитър.Съпругата на Раиф Бадауи - Енсаф Хайдар, живее от 2013 г. в Квебек с трите си деца. Това лято саудитците получиха канадско гражданство.Позицията на Канада беше посрещната с очевидна дипломатическа проява на сила от Рияд. В неделя саудитското външно министерство отбеляза в Туитър, че властите са в течение на разпространения текст в \"защита на правата на активисти на гражданското общество\", на смятат \"това отрицателно и изненадващо отношение за невярно твърдение\".Според Рияд Канада е извършила престъпления срещу законите и процедурите на кралството, намесила се е правораздаването и е нарушила суверенитета на Саудитска Арабия.Миналата седмица правозащитни организации осъдиха ареста на Самар Бадауи и Насима ал Сада. \"Амнести интернешънъл\" съобщи, че двете задържани жени многократно са били обект на репресии и са им били налагани забрани за пътуване заради дейността им в защита на човешките права.", "date": "2018.08.06", "title": "Саудитска Арабия експулсира посланика на Канада"}
{"url": "https://offnews.bg/112/patnicheski-vlak-derajlira-po-liniata-mezdra-vratca-685781.html", "text": "Пътнически влак дерайлира по линията Мездра - Враца.Вторият (последен) вагон на пътническия влак е излязъл от релсите с една колоос с ниска скорост днес в 14.45 ч., твърдят от пресцентъра на Националната компания \"Железопътна инфраструктура\".При инцидента няма пострадали.Пътниците от влака са превозени с друга композиция, движението на влаковете не е прекъсвано, уточняват още от НКЖИ.В дерайлиралия влак са пътували около 20 души.", "date": "2018.08.06", "title": "Пътнически влак дерайлира по линията Мездра-Враца"}
{"url": "https://offnews.bg/sviat/12-zaginali-sled-katastrofa-na-mikrobus-s-balgarska-registratcia-v-ita-685786.html", "text": "Край италианския град Фоджа в южната област Пулия микробус с българска регистрация се е ударил челно в камион, превозващ брашно, съобщава БНР.Загинали са 12 души, сред които и българинът, управлявал микробуса.По данни на полицията, останалите жертви са от африкански произход.Трима са ранените, един от които е шофьорът на камиона.Според очевидци, микробусът изведнъж навлязъл в насрещното платно, по което се е движел камионът.Челният удар бил неизбежен. След удара микробусът се преобърнал няколко пъти.Властите предполагат, че сезонните селскостопански работници в микробуса с българска регистрация са се прибирали след работа на полето - те са живеели в лагер за мигранти, където пребивават около 500 души.", "date": "2018.08.06", "title": "12 загинали след катастрофа на микробус с българска регистрация в Италия (обновена)"}
{"url": "https://offnews.bg/obshtestvo/osvobozhdavat-ot-osigurovki-parite-za-transport-ili-naem-na-uchitelite-685747.html", "text": "Държавата да не изисква плащането на осигуровки върху сумата, която се възстановява на учителите си за направените от тях разходи за междуградски транспорт или наем, предлага социалният министър Бисер Петков.Става въпрос за педагозите, които преподават в населено място извън местоживеенето си. Техните разходи за транспорт или за наем (до 200 лв.) се възстановяват, съгласно наредба. Няма обаче изричен текст, който да указва, че върху тези пари не се плащат осигурителни вноски. Това създало проблеми на училищата, защото при проверки данъчните издавали задължителни предписания за плащането им.Проектът на постановление е обсъден в Националния съвет за тристранно сътрудничество и в Надзорния съвет на Националния осигурителен институт, уточнява министърът в мотивите си.Очаква се предложението да се гласува от МС след около месец.", "date": "2018.08.06", "title": "Освобождават от осигуровки парите за транспорт или наем на учителите, работещи в друго населено място"}
{"url": "https://offnews.bg/volejbol/bratoev-pretarpia-operatcia-na-glezena-685787.html", "text": "Разпределителят на националния отбор на България Георги Братоев претърпя успешно операция на глезена, която го вади от строя за световното в България и Италия наесен.Интервенцията беше извършена от професор Ник Ван Дайк в Болница “Санта Мария” в Порто (Португалия), който работи и футболния гранд Реал Мадрид и Международната федерация по футбол (FIFA).Националът по волейбор публикува снимка веднага след интервенцията.“Операцията приключи. Когато имаш подкрепа всичко е лесно. Днес започвам с възстановяването, стискайте ми палци. Благодаря на всички, които ме подкрепиха”, написа Братоев.", "date": "2018.08.06", "title": "Братоев претърпя операция на глезена"}
{"url": "https://offnews.bg/temida/do-60-dni-ochite-triabva-da-bade-ekstradiran-v-balgaria-685771.html", "text": "По закон до 60 дни Димитър Желязков-Митьо Очите, който в момента се намира в ареста в Турция, трябва да бъде екстрадиран в България, за да бъде изправен пред родното правосъдие. Това заяви за БГНЕС говорителят на главния прокурор Румяна Арнаудова.„Това е естественият процес, който сме задействали. В момента, в който лицето е получило обвинение, макар и задочно, обявен е за издирване, издадена е европейска заповед за арест и след като вече е установен, следващата стъпка по закон това е молба за екстрадиране на лицето. Най-естествено е българският съд да го съди и трябва да го представим пред българското правосъдие“, заяви Арнаудова.Говорителката на прокуратурата поясни, че България е подписала конвенцията за екстрадиция с резерва и тя касае това, че ние не предаваме наши сънародници за правосъдие в чужди държави, но няма как Турция да откаже да екстрадира Митьо Очите, тъй като той не е техен гражданин.„Ние, като българска държава, не може да поставяме срокове на чужда правна система, затова ще оставим турската държава да си изпълни процедурата. Принципно законният срок е 60 дни, но дали това производство ще се развие в този период, по-кратък или дълъг не знам“, уточни говорителят на главния прокурор.Арнаудова потвърди, че общинският съветник от БСП в Бургас Бенчо Бенчев, бившият депутат от ДПС Несрин Узун и останалите четирима, задържани в Истанбул заедно с Димитър Желязков - Митьо Очите, са освободени от ареста без обвинения за участие в организирана престъпна група, защото е изтекъл 24 часовия срок, по който са били задържани.„В последните 24 часа специализираната прокуратура провеждаше процесуално-следствени действия с тях. Разпитваше ги и като свидетели. Бяха извършени обиски и претърсвания на техни жилища, офиси и помещения, които са използвали. Събраните доказателства до този момент от специализираната прокуратура установиха извършено и друго престъпление и то е лично укривателство по отношение на Димитър Желязков“, обяви Арнаудова.Тя обясни, че материалите са изпратени на Районната прокуратура в Бургас, защото Специализираната прокуратура не е компетентна да го разследва, тъй като престъплението е извършено в чужбина.„Законът посочва, че компетентният орган е този, който отговаря за местоживеенето на лицата. Там трима прокурори и екип от следователи са започнали разследване на това дело“, подчерта още тя.Прокуратурата в Бургас ще прецени дали да повдигат обвинения. Според Наказателния кодекс лично укривателство означава да се помогне на човек, извършил престъпление, да избегне наказателно преследване. Предвиденото в закона наказания е затвор до пет години, но не с по-тежко наказание от предвиденото за укривания.„Паралелно с това Специализираната прокуратура разширява предмета на своето разследване в посока организирана престъпна група, която се занимава и с пране на пари и създаващи престъпления. За последното най-силната индикация затова са намерени тефтери, доказващи двойно счетоводство. Ще бъдат разследвани за данъчни престъпления. За тези лица предстоят да се извършат още процесуално-следствени действия, които към момента не мога да разкрия какви точно ще са\", подчерта Арнаудова.", "date": "2018.08.06", "title": "До 60 дни Очите трябва да бъде екстрадиран в България"}
{"url": "https://offnews.bg/ikonomika/119-proekta-kandidatstvat-v-iubilejnoto-izdanie-na-izberi-za-da-po-685782.html", "text": "Рекордните 119 организации кандидатстваха в десетото юбилейно издание на дарителската кампания на Райфайзенбанк „Избери, за да помогнеш“, която подкрепя общественозначими проекти в сферите здравеопазване, социални дейности, култура и образование, опазване на околната среда.\"Непрестанно нарастващият интерес към инициативата е доказателство за нейната устойчивост – коментират от банката и посочват, че от създаването ѝ до момента са подкрепени общо 233 проекта с над 2.7 млн. лв., осигурени чрез дарения от служителите на Райфайзен и добавени средства от банката.Фокус по време на 10-тото юбилейно издание на „Избери, за да помогнеш“ на Райфайзенбанк ще бъдат майчиното и детско здраве, превенцията на хроничните незаразни болести, подкрепата за деца и възрастни от високорискови социални групи, интегриране и равен достъп до образование. Акцент в кампанията ще бъдат още опазването и поддържането на екосистемите, реставрацията и консервацията на паметници на културата, както и опазването на българските традиции.Кампания е публична и дава възможност за дарение на всеки, който желае да подкрепи една или повече каузи по избор.Тази година най-голям е броят на предложенията за инициативи в социалната сфера (42) и в областта на културата и образованието (40). 20 организации търсят финансиране за проекти в здравеопазването, а 17 – за опазване на околната среда.Идеите на организациите ще бъдат селектирани от Комисията по спонсорства и дарения на Райфайзенбанк (България), съгласно Принципите за спонсорства и подкрепа на банката. Избраните проекти ще бъдат оценявани за устойчивост от експертите на Българския дарителски форум и финално одобрени от Управителния съвет на банката, преди да започне набирането на средства за реализирането им.Избраните проекти ще бъдат обявени в началото на ноември, когато ще бъде отворена и платформата за дарения.Сред критериите за включване в дарителската кампания са високата обществена значимост и устойчивост на проекта, конкретност и измеримост на резултата, както и условието да не се надхвърля мащаба на кампанията и националния ѝ характер.И през 2019 г. служителите на Райфайзенбанк ще подкрепят проектите освен с лични средства и с участие в редица доброволчески акции.", "date": "2018.08.06", "title": "119 проекта кандидатстват в юбилейното издание на „Избери, за да помогнеш“ на Райфайзенбанк"}
{"url": "https://offnews.bg/futbol/treniorat-na-tcska-se-posheguva-za-nesmeniaemata-riza-685753.html", "text": "Треньорът на ЦСКА Нестор Ел Маестро прие с усмивка въпрос дали не сменя ризата си от суеверие. Младият специалист, който прави фурор начело на 31-кратните шампиони от началото на сезона, ръководи мачовете с Адмира и Дунав облечен по един и същ начин.\"Не съм суеверен. Ще си купя нова риза, когато собственикът Гриша Ганчев ми вдигне заплатата\", пошегува се Ел Маестро след въпроса на колегите от Канал 3.ЦСКА върви непобеден в Първа лига след изиграните първи три кръга. \"Червените\" са и пред пробив в Лига Европа, след като преодоляха първите два предварителни кръга, а в четвъртък им предстои най-тежкия тест за сезона - мач с датския гранд Копенхаген, който преди година изхвърли Лудогорец.\"Добро начало за ЦСКА дотук, но ние трябва да продължим с това представяне. Развиваме се прекрасно, може да видим прогрес от мач на мач в много аспекти в нашата игра. За един треньор това е най-важното. В четвъртък може би за пръв път през сезона ще се изправим срещу отбор, който е по-силен от нас.Ще бъде много трудно, но всичко е възможно. Надявам се, че моите футболисти са разбрали, че това е огромна възможност за нас. Не трябва да бъдем диви, трябва да изиграем умно и двата мача. В тези 180 минути трябва да бъдем солидни, с тази публика зад нас и играта от мача с Дунав може да победим\", каза Ел Маестро след разгрома с 3:0 над Дунав Русе снощи.", "date": "2018.08.06", "title": "Треньорът на ЦСКА се пошегува за несменяемата риза"}
{"url": "https://offnews.bg/sviat/uchenitci-ot-silistra-sa-postradali-pri-eksploziata-v-bolonia-685790.html", "text": "Седем ученици от професионалната гимназия по механотехника „Владимир Комаров“ в Силистра са пострадали при По-голямата част от пострадалите ученици са с леки наранявания.Младежите са част от група от общо 20 единайсетокласници от учебното заведение, които са на практически стаж в местна фирма в Италия.Групата се придружава от четирима преподаватели от училището, сред които няма пострадали.По информация на директора на гимназията, която също пътува с групата, двама от младежите вече са изписани.По-късно тази вечер или утре сутрин се очаква да бъдат изписани още трима от учениците.По-тежко е пострадал един ученик, който е с наранявания в областта на долните крайници, без опасност за живота.Почетният консул на България в Болоня Франко Кастелини тази вечер ще посети болниците в района, където са настанени българските младежи заедно с преводач от български език, за да получи по-изчерпателна информация за състоянието на учениците.Установен е контакт с родителите на децата, съобщават от българското външно министерство.Генералното ни консулство е в постоянен контакт с местните полицейски власти и службата на гражданска защита, както и с болничните заведения, в които са настанени пострадалите ученици. Мисията ни е в готовност да окаже и необходимото съдействие на място.Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на Генералното консулство: 00393337826043.Най-малко двама души загинаха и 70 бяха ранени при експлозията на цистерна с гориво на околовръстното шосе на Болоня, близо до местното летище.Според италиански медии причина за взрива е пътен инцидент - цистерната и автовоз са се сблъскали.При експлозията и последвалия пожар се е срутила част от надлез.Множество хора са пострадали от отломки и парчета стъкло от счупени прозорци на съседни сгради.Пожарът вече е потушен.", "date": "2018.08.06", "title": "Ученици от Силистра са пострадали при експлозията в Болоня"}
{"url": "https://offnews.bg/bojni/kostotroshacha-ne-broi-kobrata-za-zhiv-685760.html", "text": "Дилиън Уайт, който избяга от мач с Кубрат Пулев в София, след което победи по точки Джоузеф Паркър и си спечели правото да предизвика Дионтей Уайлдър за световната титла на WBC, не счита Кобрата за достоен за топ 5 на планетата.Според британеца с култовия прякор Костотрошача в тази роля влизат Уайлдър, Паркър, Антъни Джошуа, Тайсън Фюри и той самият. 30-годишният Уайт е с актив от 24 победи и едно поражение от Ей Джей през 2015-а.“Това са петте имена в моя списък, които си струва да бъдат гледани и да се бият за световните титли. При това в момента Тайсън Фюри е посмешище, което няма нищо общо с бокса и е на едно много посредствено ниво.Ако действително иска мач, да заповяда, чакам го, до декември съм на разположение”, изригна Уайт, цитиран от \"Тема Спорт\".Кобрата пък от своя страна очаква търга на 9 август, след което да стане ясно кога и къде ще се проведе боят му с Хюи Фюри. Очаква се двамата да се срещнат в края на октомври в “Арена Армеец”, а победителят ще получи шанс за титлата на IBF на Джошуа догодина.", "date": "2018.08.06", "title": "Костотрошача не брои Кобрата за жив"}
{"url": "https://offnews.bg/ikonomika/19-kandidati-poiskaha-miliarda-za-50-km-novi-relsi-685754.html", "text": "Общо 19 са подадените оферти за трите обособени позиции по проекта за модернизация на жп линията между Елин Пелин и Костенец, съобщи министерството на транспорта. Проектът за жп трасето с дължина от 51 километра е с бюджет от над 1 милиард лева.Големият брой предложения показва още веднъж, че процедурата се провежда по възможно най-прозрачния начин и при голяма конкуренция, заяви заместник-министърът на транспорта, информационните технологии и съобщенията Велик Занчев при днешното отваряне на офертите в НК „Железопътна инфраструктура“.„Инвестицията, която правим в този участък, е над 1 млрд. лева и това е най-мащабният жп проект в този програмен период на ОП „Транспорт и транспортна инфраструктура“, посочи Занчев.По думите му заради обжалвания, продължили 10 месеца, проектът е поставен под риск и по тази причина ще бъдат предприети мерки за ускоряване на работата на комисиите и на фирмите изпълнители.Според Занчев обжалвания от фирми, без сериозен правен интерес, заплашват стратегически за страната проекти и водят до загуба на европейско финансиране.Той допълни, че част от направените предложения вече са залегнали в последните изменения на закона.Проект „Модернизация на железопътен участък Елин Пелин – Костенец“ се финансира от ОП „Транспорт и транспортна инфраструктура“ 2014-2020 и е на стойност 1,024 млрд. лева. Участъкът е с обща дължина 51 км, а проектната скорост на трасето е до 160 км/ч за конвенционални влакове.В рамките на проекта ще бъдат изградени над 20 км тунели и 23 моста и виадукти, с обща дължина около 3 км. Предвижда се още да бъдат модернизирани 5 жп гари, както и премахване на всички пресичания на едно ниво между жп транспорта, автомобилното движение и пешеходците.Срокът за работа на комисията за разглеждане и оценка на офертите е 4 месеца и се очаква да приключи в края на ноември.", "date": "2018.08.06", "title": "19 кандидати поискаха милиарда за 50 км нови релси"}
{"url": "https://offnews.bg/turizam/ostrovat-flores-kadeto-horata-i-zhivotnite-sa-po-malki-685743.html", "text": "На индонезийския остров Флорес от векове живее племе пигмеи, чиято средна височина е 130 сантиметра, разказва The Vintage News.Освен тях преди 94 хиляди години там е живеел т.нар. Флоренски човек, известен с дребното си тяло и малкия си мозък.Скорошен доклад обаче показа, че между двете племена няма никаква ДНК връзка.„Костната система на съвременното пигмейско население няма общо с тази на флоренските хора и изглежда е еволюирала самостоятелно“, пише в доклад, публикуван този месец от Принстънския университет.Проучването показва, че най-малко два пъти в древната история, хората и техните роднини (известни като хоминиди) пристигат на острова и след това стават по-ниски. Други изследвания показват, че слоновете също са се настанявали два пъти и впоследствие са се превръщали в джуджета.Каква е мистериозната сила, която смалява всеки, който заживее на острова?Подобни „свиващи се“ промени са открити и при хората от бронзовата епоха, които трябвало да живеят на растителна диета от зеленчуци и зърнени храни. Тези промени са свързани с хранителни адаптации и при други популации, хранещи се с риби, включително инуитите в Гренландия.Драматичните промени в размерите на животните, изолирани на островите, са често срещано явление, което се дължи на ограничените хранителни ресурси. Като цяло, големите видове са склонни да намалят размерите си и малките видове да стават по-големи. По времето на флоренските хора, островът е бил дом на джуджета слонове, гигантски комодски варани, птици и плъхове, като от всеки вид са намирани вкаменелости в пещерата Liang Bua.", "date": "2018.08.06", "title": "Островът Флорес, където хората и животните са по-малки"}
{"url": "https://offnews.bg/sviat/kitaj-testva-uspeshno-sinkun-2-hiperzvukov-letatelen-aparat-685730.html", "text": "Китайската корпорация за аерокосмическа наука и технологии успешно изпробва първия в историята на страната хиперзвуков летателен апарат Xingkong-2 (\"Синкун-2\" - \"Звездно небе\"), който развива скорост до 6 маха - над 7100 км/ч. Това съобщава в. \"Глобал таймс\", издаван от главния китайски партиен орган \"Женмин жибао\", предаде БТА.Успешният тест \"показва, че Китай е направил технологически пробив в оръжейната сфера\", коментира военният експерт Сун Чжунпин.На избрания за изпитанията полигон в Северозападен Китай апаратът летя по траектория, която противникът много трудно би могъл да прогнозира, посочват конструкторите. В бъдеще той ще се използва като носител на бойни глави, ще се прилага и в системи за противоракетна отбрана, посочва \"Глобал таймс\", цитиран от ТАСС.\"Комерсант\" уточнява, че става дума за т. нар. вълноплан, ускоряван от ударните вълни, образувани, след като апаратът преодолее звуковата бариера. По време на теста \"Синкун-2\" се е намирал във въздуха 10 минути, изпълнявайки маневри на 30-километрова височина. Предстоят обаче нови изпитания, преди да бъде приет на въоръжение от Народноосвободителната армия на Китай.", "date": "2018.08.06", "title": "Китай тества успешно Синкун-2 - хиперзвуков летателен апарат"}
{"url": "https://offnews.bg/temida/prokuraturata-reshava-dali-da-povdigne-obvinenie-za-ukrivatelstvo-na-b-685726.html", "text": "Прокуратурата решава дали да повдигне обвинение за укривателство на общинския съветник от Бургас Бенчо Бенчев. Бенчев е сред седемте лица, които заедно с Димитър Желязков – Очите бяха задържани в Истанбул в нощта на 3 срещу 4 август.Към момента Димитър Желязков, който бе обявен за издирване с червена бюлетина на Интерпол за ръководене на престъпна група за рекет, лихварство и изнудване, все още се намира в турския арест, а останалите задържани бяха предадени на органите на МВР късно през нощта на 4 срещу 5 август.От установеното до момента, Димитър Желязков е преминал от Гърция в Турция само няколко часа след издаването на европейската заповед за ареста му като е пътувал в лек автомобил, собственост на фирма на зам.-председателя на Общинския съвет в Бургас Бенчо Бенчев. На името на Бенчев са били резервирани и стаите в хотела в Истанбул, където бяха задържани Митьо Очите и останалите седем лица.При проведените в неделя претърсвания в дома на общинския съветник бяха открити пари, оръжия, боепрпаси и черно счетоводство с бележки колко пари трябва да се дадат на лидера на организираната престъпна група – Димитър Желязков. Проверява дали откритите оръжия са законни. Работи се и в посока участие в организирана престъпна група и пране на пари.Лидерът на БСП и Изпълнителното бюро на НС на партията се разграничиха от Бенчо Бенчев. Те обявиха, че Бенчев не е член на партията, а е участвал в листата за общински съветници през 2015 г. като гражданска квота и поискаха той незабавно да напусне Общинския съвет на Бургас.", "date": "2018.08.06", "title": "Прокуратурата решава дали да повдигне обвинение за укривателство на Бенчо Бенчев"}
{"url": "https://offnews.bg/offtopic/helikopter-gasi-pozhar-v-portugalia-s-voda-ot-chasten-basejn-video-685725.html", "text": "Пожарите в Португалия взеха застрашителни размери, след като някои от тях се разпростряха в близост до населени места. В социалните мрежи беше разпространено , който пълни вода от частен басейн, за да я използва за гасенето на пожарите.Причината за горещините на Иберийския полуостров са дължат на топли въздушни маси от Африка.В португалската столица Лисабон беше измерен температурен рекорд от 44 градуса по Целзий. Предишното постижение, която е с градус по-ниско е било измерено преди 37 години.", "date": "2018.08.06", "title": "Хеликоптер гаси пожар в Португалия с вода от частен басейн (видео)"}
{"url": "https://offnews.bg/politika/darzhavata-platila-20-000-paunda-za-izlozhba-na-vezhdi-rashidov-v-lond-685742.html", "text": "20 340 британски лири са били платени от държавната хазна за изложба в Лондон на депутата от ГЕРБ и председател на парламентарната комисията по култура и медии Вежди Рашидов.Парите са дадени, за да може Рашидов да изложи свои рисунки и скулптури в лондонската галерия \"Галиарди\", става ясно от отговор на министъра на културата Боил Банов на парламентарно питане на Стоян Мирчев от БСП, пише в. Сега.Причината за разхода е, че изложбата е била част от официалната програма на българското европредседателство.Според Банов инициативата за изложбата била на \"Галиарди\", а съорганизатор е Българският културен институт в Лондон. \"Високото ниво на събитието допринася за популяризиране и повишаване на имиджа на българската култура във Великобритания, поради което изложбата е включена в официалната програма на европредседателството\", посочва министърът.По негови думи лондонската галерия се е задължила да организира и да бъде домакин на откриването на изложбата на 10 юли, да предостави безвъзмездно своите зали за целия ѝ период до 21 юли, както и кураторските услуги за подготовката на събитието, включително изготвяне на \"мейлинг лист, включващ известни представители на арт средите и представители на елита на английското общество\". Българският културен институт е поел останалите разходи по рекламата на изложбата - отпечатване на покани, дизайн на каталог за публикуване от Международната конфедерация на арт критиците, принтиране на пет каталога с твърди корици за откриването на изложбата. Институтът е платил и за коктейла при откриването.Посолството ни в Лондон също е подкрепило изложбата, признава външният министър Екатерина закариева. То е оказало \"съдействие за популяризиране и привличане на голям брой гости и участници при официалното откриване\". Захариева посочва още, че \"пропагандирането на постиженията на българските творци\" е сред функциите ѝ.", "date": "2018.08.06", "title": "Държавата платила 20 000 паунда за изложба на Вежди Рашидов в Лондон"}
{"url": "https://offnews.bg/zvezdi/demi-lovato-s-parvo-iziavlenie-sled-priemaneto-%d1%9d-v-bolnitca-685757.html", "text": "Американската певица Деми Ловато даде първото си изявление, след като бе приета по спешност в болница след предполагаемо предозиране с наркотици миналия месец, информира Би Би Си.„Винаги съм бил откровена относно проблемите си с пристрастяването. Това заболяване не е нещо, което избледнява с времето. Това е нещо, което трябва да продължа да преодолявам“, написа Ловато в Instagram.Певицата благодари на семейството и медиците в болницата „Седар-Синай“ в Лос Анджелис, като каза, че именно те са ѝ помогнали да се възстанови по-бързо.„Искам да благодаря на Бога, че ме остави жива и добре и на феновете си за цялата любов и подкрепа“, пише още Ловато. Тя сподели, че сега се нуждае от време, за да излекува и да се съсредоточи върху трезвеността си.", "date": "2018.08.06", "title": "Деми Ловато с първо изявление след приемането ѝ в болница"}
{"url": "https://offnews.bg/politika/kasim-dal-sprete-da-plashite-s-turtcia-veche-i-gargite-ne-vi-viarvat-685728.html", "text": "Спрете да плашите гаргите с Турция, защото вече дори те не ви вярват!Tова съветва зам.-председателят на Народната партия \"Свобода и достойнство\" Касим Дал националистите у нас в позиция, разпространена до медиите. В нея той се стреми да развенчае митовете за \"лошата Турция\" и да докаже, че Анкара е наш добър съсед. В позицията на Дал се казва: - Турция пази границите ни от мигранти!Само за последните месеци от миналата година близо 59 000 души са задържани от турските гранични и полицейски власти преди да достигнат българската граница. Днес виждаме колко несъстоятелно беше построяването на оградата по границата, но пък несъстоятелното за нас, се оказа печеливш бизнес за тези които седнаха на софрата на властта. Интересно, защо българското правителство не извади една статистика, за ефективността на тази ограда. Нека данъкоплатеца да види, защо вместо тези пари да отидат, за нови детски градини и училища са отишли за спиране на несъществуващите ордите от мигранти по границата ни с Турция. Както казват, когато цифрите говорят…- Турция ни върна в играта за газа! След като Русия ни беше зачеркнала от газовата карта, само и единствено настояването на Турция ни върна в играта. Благодарение на настояването на Президента на Турция Реджеб Ердоган, втората линия на газопровода „Турски поток\", предназначена за доставка на руски газ до южноевропейските страни през територията на Турция, ще бъде насочена към България. Ех тази лоша, лоша Турция!- Турция пази нашите исторически Църковни имоти и ги реставрира. Последен ярък пример е реставрацията на Желязната църква в Истанбул на стойност над 8 000 000 €. Да. Над осем милиона евро финансирана само от Турската държава! Ето това е лош съсед!- Турция дава значителен принос към българската икономика! Според данни на световната банка, забележете не на БНБ, не на Националната банка на Турция а на Световната банка, между ноември 2016 и ноември 2017 година българските граждани живеещи и работещи в чужбина са изпратили в България общо 1 666 000 000 $! От тях 813 млн. $ са от Турция, близо половината. На второ място са живеещите и работещи в Испания със скромните 193 млн. $. Разбира се тук не включваме помощта за българските домакинства които пазаруват в пограничните райони на Турция всякакви стоки за бита, на многократно занижени цени, както и помощта за българските общини от изселниците които редовно плащат данъците на имотите си в България.- Турция години наред издържа финансово Главно мюфтийство!Турция издържа от години Мюсюлманското изповедание в България, благодарение на което съмнителни фондации от цял свят целящи радикализирането на българските мюсюлмани не бяха допуснати. Така Можем да продължим още мноого дълго, но ........Касим Дал коментира и задържането на групата на Митьо Очите, като подчертава, че арестът в Истанбул е светкавичен, Още във вечерните часове, съратниците на „Очите“ от БСП, ДПС, и кой знае още от къде, защото имената се пазят в тайна, са предадени на българските власти с административна процедура. Самия „бос“ ще премине през съдебна процедура и само това бави сигурното му връщане в България, където познайте какво ще му се случи? Нищо!А сега предположете какво ще се случи с помагачите, които вече са върнати в България? Познахте, пак нищо!Явно за да има справедливост освен да ги задържат в Турция, трябва там да ги съдят, иначе няма шанс да получат справедливо наказание.Господ да даде на всяка държава такъв „лош“ съсед!И един призив към така наречените ПаТреоти или Националисти както там се наричат днес: Спрете да плашите гаргите с Турция, защото вече дори те не ви вярват!, завършва Касим Дал. ", "date": "2018.08.06", "title": "Касим Дал: Спрете да плашите с Турция, вече и гаргите не ви вярват"}
{"url": "https://offnews.bg/futbol/chakat-25-000-zriteli-na-tcska-kopenhagen-v-chetvartak-685727.html", "text": "Феновете на ЦСКА са в еуфория от добрите игри на отбора от старта на сезона. Късно снощи воденият от Нестор Ел Маестро тим разгроми Дунав Русе с 3:0 и оглави еднолично класирането с пълен актив.В Лига Европа ЦСКА също постигна впечатляващ общ резултат от 6:1 срещу австрийския Адмира Вакер и интересът към следващия мач на \"армейците\" е огромен. В четвъртък от 20,45 часа на националния стадион \"Васил Левски\" ЦСКА приема датския гигант Копенхаген в първи мач от третия предваритилен кръг на Лига Европа.Макар съперникът да излиза като фаворит в двубоя, това не намалява ентусиазма на феновете. Билетите бяха пуснати преди два дни и се очаква да бъдат продадени над 25 000, което ще е рекорд по посещаемост за ЦСКА от началото на сезона.\"Червените\" се радваха на огромна подкрепа при гостуването на Адмира Вакер преди седмица. От 2400 фенове на трибуните, 1800 бяха българи. Така ЦСКА влезе в историята като първия роден тим, чийто привърженици при гостуване са били повече от тези на домакините.Копенхаген също демонстрира отлична форма. Датският тим вече има пет поредни победи, като с резервите надви с 1:0 като гост Одензе. Треньорът Стале Солбакен даде почивка на част от титулярите с оглед предстоящото гостуване в София.Цените на билетите за ЦСКА - Копенхаген:- Сектор А – 20 лева- Сектор В – 12 лева- Сектор Г - 8 лева- ВИП ложа – 150 леваДеца до 7 години ще влизат на стадиона безплатно.", "date": "2018.08.06", "title": "Чакат 25 000 зрители на ЦСКА - Копенхаген в четвъртък"}
{"url": "https://offnews.bg/temida/pusnaha-bencho-benchev-i-nesrin-uzun-ot-aresta-v-burgas-685738.html", "text": "Общинският съветник от БСП Бенчо Бенчев и бившият депутат от ДПС Несрин Узун, както и останалите задържани с Митьо Очите в Истанбул, са освободени от ареста на бургаската полиция. Те остават без обвинения за участие в организирана престъпна група, съобщи bTV. Задържаните били разпитани като свидетели по досъдебното производство за организираната престъпна група.Образувано е ново разследване – за лично укривателство, което е от компетентността на Районната прокуратура в Бургас. Зам.-главният прокурор Иван Гешев обяви вчера, че Бенчо Бенчев ще бъде разследван и за пране на пари. ", "date": "2018.08.06", "title": "Пуснаха Бенчо Бенчев и Несрин Узун от ареста в Бургас"}
{"url": "https://offnews.bg/sviat/osvobodiha-11-detca-otvlecheni-ot-ekstremisti-685733.html", "text": "Единайсет деца на възраст от 1 до 15 години бяха освободени от порутен бордей, държан от последователи на \"екстремистка\" идеология в щата Ню Мексико, САЩ, съобщи местната полиция, цитирана от Франс прес.Арестувани са двама мъже, открити заедно с децата \"в най-лошите условия и мизерия, каквито съм виждал\", посочи служител на реда.Операцията бе предприета в рамките на разследване за отвличането на тригодишно дете преди месеци, информира службата на шерифа в местния окръг Таос.Миналата година 39-годишният Сирадж Уахадж от Джонсбъро в щата Джорджия бе обвинен в отвличане на детето си, което не е намерено оттогава, напомня агенцията.При операцията в селцето Амалия, Ню Мексико, на 3 август Уахадж и друг мъж на име Лукас Мортен били открити заедно с три жени и 11 деца в \"тясна каравана, вкопана в земята, покрита с найлон, без вода, канализация и ток\". Всички приличали на \"бежанци от третия свят\", нямали храна, нито прясна вода, били боси, немити и облечени само с мръсни парцали. Мъжете били въоръжени с щурмова пушка АР-15 и четири пистолета.Срещу Мортен е повдигнато обвинение в укривателство на беглец от закона, а Уахадж е арестуван като заподозрян в отвличане. Предстои да бъдат разпитани трите жени, вероятно майки на децата, добавя АФП, цитирана от БТА.", "date": "2018.08.06", "title": "Освободиха 11 деца, отвлечени от екстремисти"}
{"url": "https://offnews.bg/politika/sofianski-sas-170-evro-pensia-koj-shte-te-prieme-v-evrozonata-685731.html", "text": "БСП и ГЕРБ имат връзка с мафията, настоящото управление не може да създаде благоприятна среда за икономическо развитие. Това заяви бившият служебен премиер на България и кмет на София Стефан Софиянски. Той допълни, че доказателство за обвързаността на престъпниците с мафията е случаят КТБ.„Две правителства – на Станишев и на Борисов наливаха пари в КТБ, така че тя да се разрасна до степен, до която стана опасна. И след това се разбраха и я фалираха – това нормална среда ли е? Сега търсим Цветан Василев, който е на 400 км в Белград, но се хвалим, че сме заловили Митьо Очите. Като е толкова опасен какво прави толкова години на свобода”, коментира Софиянски.Според Софиянски изказванията премиера Бойко Борисов, по отношение на финансовата политика на страната, са популистки. Той посочи, че през последните години външният дълг на страната ни се е увеличил двойно. „Безспорно той е нисък на фона на останалите европейски държави, но проблемът е, че тези пари изчезват без да се вложат в адекватен икономически растеж”, допълни политикът.Бившият служебен премиер заяви, че ЕС предпочита влизането ни в еврозоната да се забави, а това ще бъде полезно и за българското общество. „Тези хора знаят, че със слабите темпове на развитие, България си лепна етикета „най-бедна държава.” Със 170 евро пенсия кой ще те приеме в еврозоната”, каза още той. ", "date": "2018.08.06", "title": "Софиянски: Със 170 евро пенсия кой ще те приеме в еврозоната"}
{"url": "https://offnews.bg/analizi/kakvo-ne-ni-kazaha-za-doklada-na-svetovnata-banka-za-mvr-685732.html", "text": "Анализът е изготвен от .Всички прочетохме и чухме как заплатите на полицаите в България са по-високи от тези в Дания и са на същото равнище като възнагражденията в Швеция. Естествено, че хората достигнали до тези изводи имат методология, която доказва тези факти. Доколкото сме запознати има и начин да докажеш, че 2+2 = 5 или беше на 3? Не знаем, защото има общоприети факти и математическа логика и закони, които спазваме. По същия начин се отнасяме и към заплатите на полицаите и пожарникарите, защото да се стигне до този извод в резултат на разглеждането им като „среден месечен разход“ и да се „вземат предвид разликите в дохода на глава от населението“ е доста субективно тълкувание и има доста възможности за спекула. Освен това, всички ние знаем, че каквито и да са критериите и методологиите, няма как заплатите на българските полицаи да са по-високи от възнагражденията на техните колеги в Дания.И това е очевидно.Има неща, които са част от този доклад, а не бяха засегнати, обсъдени и не придобиха популярност, а смятаме за важни. Факти и заключения, на които е необходимо да се наблегне и да се имат предвид, за да се получат отговори. Ето някои от тях:1. Докладът е изготвен по поръчка на Министерство на финанситеОтправната точка на този доклад е, че „разходите за обществен ред и безопасност в България са най-големи сред сравними страни, а постигнатите резултати са незадоволителни“. Това означава, че този доклад разглежда темите само и единствено по отношение на ефективността и ефикасността на разходите. С оглед на това, предизвикателствата, пред които е изправено МВР по отношение на надеждността на полицейските служби и мерките, които трябва да се предприемат не би трябвало да бъдат включени в този доклад и не са предмет на дейност на Министерство на финансите. Друг е въпросът кой реформира МВР и кой взема решения за това, защото в недалечното минало, именно настоящият финансов министър се бе заел с реформирането на МВР.2. Разходът за обществен ред и безопасност, който е определен като по-висок от тези на другите срани в района се изчислява на базата на % от брутния вътрешен продукт (БВП)В този доклад са използвани усреднени данни за периода 2012 – 2015 г., като не са включени разходите за съдилища и затвори и са посочени страните, в които разходите са по-ниски от тези в България. При преглед на сайта на Евростат (данните са за 2016 и са публикувани през март 2018 г.)[1] се вижда, че България отделя 1,1% от БВП за разходи за полиция, като със същия дял са Полша и Словакия, а с по-висок дял на разходи са Испания, Италия, Литва ( с по 1,2%), Унгария и Кипър ( с по 1,3%) , а също така Хърватия и Гърция (с по 1,4%).Разходите за пожарна безопасност на България са 0,3%, като същия дял са разходите и в Румъния, Гърция, Франция и Финландия.3. Заплатите на полицаите и пожарникарите със средно образование са непривлекателниВ доклада е посочено, че 13.5% е незаетият щат в МВР, като половината от него са места за полицаи и пожарникари на „младши изпълнителски“ позиции, а основната причина за това са ниските възнаграждения.Този недокомплект се отразява върху натоварването на заетите служители и върху качеството на работа на ведомството от една страна, а от друга страна този недокомплект е мощен генератор на извънреден труд, което пък от своя страна води до допълнителни разходи.В тази част на доклада има доста субективен елемент, в който се казва как „държавата продължава да осигурява благосъстоянието на своите специализирани държавни служители“, но „въпреки това непривлекателната основна заплата е причина за незаетите позиции, постоянни оплаквания в публичното пространство и искания за по-високи заплати“, с което читателят остава с впечатлението, че един от основните проблеми е не ниското заплащане и липсата на полицаи и на пожарникари, а това, че тези, които са в системата се „оплакват публично“ от този факт.В този раздел е направено и описание на стимулите за присъединяване към полицията и пожарната, които са общоизвестни – ранно пенсиониране, високи обезщетения при съкращения и добавки за опасни условия на труд, като ясно е посочено, че ранното пенсиониране е бъдещо явление, а липсата на перспективи за кариерно развитие, съответно - увеличение на заплатите, което е настоящето, са силно ограничени и именно това е причината професиите „полицай“ и „пожарникар“ да са неатрактивни. Липсата на перспектива за кариерно развитие се дължи на методологията, която е изготвена и съществува: ако си със средно образование (63% от всички заети и работещи „на терен“) имаш само една категория възнаграждение, но ако си с висше образование имаш 6 различни категории на заплащане. За 17 години работа, полицаят или пожарникарят със средно образование може да достигне началната заплата на служителите с висше образование, която е 927 лева.4. Високият „разход\" за полицаи и пожарникари се дължи на високият процент социални вноски, които са 51% от общия разход, като осигурителната вноска на работещите по ЗМВР е 74%Това, съгласно нашите разбирания като непрофесионалисти означава, че от 1 млрд. лв, за които се твърди, че отиват за заплати, то 510 млн. лв. се връщат обратно в държавата, а 490 млн. лв. е сумата, която достига до служителите. И да, наясно сме, че има няколко вида правоотношения в МВР и че има заети по Кодекса на труда, по Закона за държавния служител и по Закона за МВР. Запознати сме също така, че принципът „‘зел Кольо-дал Кольо“ е доста опростен, но поне визуализира ясно тенденциите и отношенията.Тук е важно да се каже, че по неясно какви причини една година след въвеждането на минимална възраст за пенсиониране за лицата по чл. 69 от Кодекса за социално осигуряване (полицаи, пожарникари, военни и т.н.), се увеличи с 20% и осигурителната вноска и от 54% стана 74%. Увеличението е само по един от фондовете, а именно фонд „Пенсии“, като от 1 януари 2017 г. тази осигурителна вноска е 60,8% (в самия доклад е посочен процентът за 2016 г., а именно 40,8%).За сравнение – осигурителните вноски за всички лица, работещи при условията на I или II категория на труд са 32,7%, което означава, че осигуровките на полицаите и пожарникарите са 2,3 пъти по-високи, като тази разлика се генерира основно от фонд „Пенсии“.Важно е да се уточни, че осигурителните вноски не само на работещите в МВР, но и на всички държавни служители се поемат изцяло от държавния бюджет. Това, обаче определено не е в полза на тези служители, макар и да не изглежда така по две причини: 1) въпросните служители са си платили за това - някои с пропускане на увеличения на заплатите, а други с пряко намаляване на заплатите и 2) при това положение осигурителната тежест на служителите, поета от държавния бюджет не е част от брутната им заплата; докато всички обезщетения, които се изплащат нa държавни служители се изчисляват на база брутна заплата.5. МВР има сложна организационна структура, дублиране на функции и много администрацияОбщата и специализирана администрация в МВР е 19% от общия брой служители, но в тази бройка са включени служителите, които предоставят специфични услуги – издаване на документи за самоличност, администриране на спешни повиквания на ЕЕН 112, гранична полиция и други. Всички те не са обект на анализа на Световната банка, която препоръчва да се направи отделен по отношение на този тип администрация, но все пак, според тях, са една от причините за високите разходи.В МВР има 52 второстепенни бюджетни разпоредители, всеки от които има администрация и именно тук се появява дублирането на функциите. Интересен факт е, че второстепенни бюджетни разпоредители се явяват, освен ОДМВР, Главна дирекция „Национална полиция“ и Главна дирекция „Пожарна безопасност и защита на населението“, които са обект на изследването и много други дирекции, чиито функции и степен на дублиране не са разгледани, а именно: дирекция „Международни проекти“, дирекция „Управление на собствеността и социални дейности“, дирекция „Комуникационни и информационни системи“ и др.6. Разпределението на полицейските служители по области следва очакванията, но разпределението на пожарникарите – неЛогиката на разпределение на полицията е ясна – колкото по-голямо е като брой населението или има по-висока престъпност, толкова повече полицаи има. Това, естествено е ясно на всички, като един от основите проблеми е липсата на достъп до услуга „сигурност“ в малките населени места. Чухме много изказвания за назначаване на нови полицаи, сформиране на мобилни групи и т.н., но не и критерии за това къде и как ще бъдат назначавани и разпределяни. Това категорично лишава голям брой от българското население от достъп до полиция, поради използването на този логичен, но неотговарящ на нуждите критерий.Обратно на това е разпределението на пожарникарите. Главната и регионалните дирекции за пожарна безопасност и защита на населението използват сложна формула за разпределяне на пожарникарите, която се основава на шест различни показателя за три категории области. Единият от въпросите, които поставя докладът е „дали тази формула на ГДПБЗН не е толкова сложна, че води до неправилно разпределение на ресурсите“? Отговорът, който са получили от МВР е, че по този начин се гарантира достъп до противопожарни услуги на цялото население.И тук има много резонен въпрос – защо методологията и критериите за определяне на полицейските и пожарникарските ресурси са различни? Не става ли въпрос за хора, които населяват едни и същи райони и имат право на равен достъп както до противопожарни, така и до полицейски услуги? Какви са мотивите да се използват различни критерии и формули за разпределяне на ресурсите и кой печели от това? Със сигурност не са гражданите или служителите в тези служби. Или поне не служителите на терен.7. Фрагментираното възлагане на обществени поръчки ограничава закупуването на модерно оборудване и ресурси, а закупените се разпределят неефективноС обществените поръчки за издръжка се занимават различни отдели на различни нива в МВР – в централата, във второстепенните разпоредители с бюджет, в дирекция „Управление на собствеността и социални дейности“ (ДУССД) в главна дирекция „Национална полиция“, главна дирекция „Пожарна безопасност и защита на населението“. В доклада е посочено, че ДУССД е направила само 28% от необходимите покупки, но не са посочени причините за това.Ние виждаме сериозно дублиране на функции по отношение на тази дейност, но по този въпрос в доклада не е казано нищо и препоръките, които са отправени са свързани с консолидиране на обществените поръчки, анализ на причините за забавянията и въвеждане на допълнителни антикорупционни мерки.Според доклада, има сериозна неефективност при разпределяне на закупените допълнителни ресурси и около 41% от техническото оборудване не се използват ефективно за подпомагане на полицейските операции. Посочено е, че има сериозно влияние на външни фактори върху това разпределение, но не са посочени какви.В заключение:1) В доклада са цитирани данни, актуални към 2018 г. – увеличение на бюджета за възнаграждения със 155 млн. лв., изплатени средства за непредоставени униформи – 17.5 млн.лв. , но по отношение на осигуровките за фонд „Пенсии“ е цитиран процент, актуален към 2016 г., а не към 2017 г., а също така не са взети предвид данните на Евростат за 2016 г. Това създава усещане за доста спекулативно използване на предоставените и налични данни и информация.2) Докладът е по поръчка на Министерство на финансите и ясно е посочено, че интерпретацията на всички предложения и препоръки трябва да е много внимателна. Вземането под внимание на препоръките в него и тяхното реализиране ще доведе до сериозни сътресения, тъй като този анализ отразява вижданията на няколко експерта в МВР, не отчита очакванията на гражданите и вижданията на служителите. А реформа и промяна в МВР не може да бъде направена от Министерство на финансите и Световната банка. Или поне не в една демократична страна.3) Докладът развенчава един от най-големите митове, а именно, че сме страната с най-много полиция в ЕС. В България броят на полицейските служители на 100 000 души е 312, а средният за старите страни-членки е 313, докато в Хърватия той е 490, Латвия 441, Словакия 413, Чехия 377, а в Словения 331.", "date": "2018.08.06", "title": "Какво (не) ни казаха за доклада на Световната банка за МВР?"}
{"url": "https://offnews.bg/analizi-i-komentari/masova-benchobenchevizatcia-na-partiite-685736.html", "text": "Всяка партия на статуквото си има такива като бенчобенчев. Въпросът не е Дали си има?, а Колко си има?Масова бенчобенчевизация на партиите.И те си цакат бенчобенчевците.Така фокусът на общественото внимание се насочва към поредния хванал се в капана бенчобенчев. И той, понеже му е обещана пълна закрила от партията, с която е имал алъш-вериш, е сварен по \"бели гащи\", изобщо не знае и не мисли какво говори и затова откровено изглежда като идиот. Всеки следващ бенчобенчев изглежда по-голям идиот от предния.Масова идиотизация на бенчобенчовците.Но те, бенчобенчовците не са причината, те са следствието.Те не са болестта, те са симптомите й.Те не са тумора, те са само отделни ракови клетки.Те не са целта, те са средства за тази цел.Те не са това, върху което трябва да се насочи фокусът на общественото внимание.Нелепо е да се взираме в инструментите - в бенчобенчовеците, а да не забелязваме ръцете, които ги движат и използват - партиите на статуквото.А още по-нелепо е да не забелязваме главата, която управлява и употребява тези ръце, тези партии на статуквото - сегашната политическа система.Сегашната политическа система, която произвежда все повече корупция, абсурди, скандали, деморализация и все по-малко реална, нормална, съвременна, европейска демокрация.Б. ред. - Позицията на проф. Николай Слатински е от профила му във фейсбук.", "date": "2018.08.06", "title": "Масова бенчобенчевизация на партиите"}
{"url": "https://offnews.bg/koloezdene/pobeditel-v-tur-dio-frans-arestuvan-za-napadanie-s-metla-685729.html", "text": "Победителят в Тур дьо Франс 1997 Ян Улрих е бил арестуван за незаконно проникване в дома на известния германски актьор Тил Швайгер.Инцидентът е станал на испанския остров Майорка, където вили имат и двамата. Швайгер правил парти в дома си, но не поканил своя съсед Улрих. Бившият колоездач се разсърдил и прескочил оградата, за да се включи в купона.Той обаче се държал скандално, като започнал да заплашва гостите с дръжка от метра. Актьорът се обадил в полицията и Улрих бил задържан.Бившият колоездач е освободен, но има ограничителна заповед да не приближава Швайгер на по-малко от 50 метра, както и да преустанови всякакви контакти с него по телефон или интернет.Това не е първото провинение на 44-годишния Улрих, който през 2007 година прекрати кариерата си. През 2015 година той наруши правилата за движение, което предизвика автомобилна катастрофа.През кариерата си Ян Улрих има и олимпийски злато и сребро от Сидни 2000. През 1999 година спечели Обиколката на Испания и има три световни титли от шосейното колоездене.", "date": "2018.08.06", "title": "Победител в Тур дьо Франс арестуван за нападание с метла"}
{"url": "https://offnews.bg/nashite-avtori/iz-delnitcite-na-edin-lud-30-iuli-3-avgust-685739.html", "text": "Понеделник, 30 юлиЗасечка в операция „Спасяването на редник Цеко“! Тричленка на ВАС отмени промените в Плана за управление на НП „Пирин“, приети на 29.12.2017 г. с процедура по изнудване от страна на Валери Симеонов. („Или приемаме, или правителството пада!“ – бел. В. Сидеров.)Според върховните съдии са нарушени Законът за опазване на околната среда, Законът за защитените територии, Законът за биологичното разнообразие, липсва екологична оценка и оценка на въздействието върху околната среда и т.н.Валери настоява държавата да обжалва решението на ВАС. Попитан от репортер на „Сега“ какво ще направи, ако МС (Борисов) откаже да обжалва, Валери вика: \"Ще отида на бургаския мост, ще си закача една релса на врата, ще скоча и ще се удавя\".Започвам да го харесвам бачо Валери! Вижте само каква самокритичност! Обикновените хора се задоволяват да си вържат един камък на шията. А той цяла релса. Знаете ли колко тежи една релса? Много! Как тълкувате това, освен като признание, че главата му е толкова куха, че само с един камък няма да потъне?На въпрос ще се срещат ли с природозащитниците, за да потърсят компромис, Валери вика: \"Ние в момента имаме проблем със съдебно решение, а не с природозащитниците\".„Ние“? Ние с Цеко? Или ние с Бойко? Или ние с Цеко и Бойко?Критикуват Борисов, че знае само единствено число, ама вижте колко е неясно множественото! И безотговорно! НК не признава ние, там няма колективна отговорност.Оня ден, на 27 юли, на 61 г. се спомина вестник „Култура“. Издателят спря парите. От септември ще излиза месечно списание “Култура” с нов екип и нов главен редактор. Копринка Червенкова и екипът ѝ ще правят нов вестник, ако намерят финансиране.Кой крив, кой прав, не е наша работа. Но няма как да подминем нелепото обяснение на Гого Лозанов пред “24 часа”: „Имаме и политически разминавания с издателя. Все пак това е християнска фондация, докато вестникът е доста светски…”„Доста“? Ама не изцяло…200 г. след раждането на Джордж Джейкъб Холиоук и 170 г. след раждането на термина „секуларизъм“, Гого Лозанов се оплаква от религиозна цензура!Еми смешно е, не ли?Ще си призная честно, че като вестникар често съм завиждал на колегите от „Култура“. Особено в ония години, когато тиражите на вестниците се брояха в десетки хиляди. Те постигнаха невъзможното – да познават почти всичките си читатели поименно. Това беше и си остава огромен успех. Може би само „Дневник“ се доближи до него, преди да спре хартиеното си издание.Между другото тоя пич, Холиоук, са го разкарвали из града окован като кметицата на „Младост“. Защото се изказал богохулно по време на една лекция: „Не вярвам, че такова нещо като Бог съществува… бих оставил всемогъщия Бог на половин заплата“. И бил арестуван и разкарван с пранги из целия град за назидание.От земеделското министерство съобщават за нови мерки срещу чумата по прасета. Северната ни граница ще бъде напръскана с вълча урина. Но това ще е само допълнителна мярка. Основната си остава оградата. Пораженов обясни, че тя ще бъде подсилена със спираловидна режеща тел тип „Бруно“ по препоръка, която министрите направили на последното заседание на МС. Доколкото разбрах, предложил го е министърът на културата Боил Банов. Но може и да не съм разбрал.Обърнете внимание, че ние приемаме на сериозно вълчата урина, а не като некои да се подпич…, пардон, подиграваме. Проблемът с нея е, че трудно се добива, а иначе е много ефективна.Вторник, 31 юлиДнес в Царево се открива „Световен симпозиум по мановия мед - 10 години по-късно\". Ключовият дискусионен панел \"Опрашване, опрашители и екосистемни услуги\" ще бъде открит от комисаря по цифровите технологии Мария Габриел. Не казвам нищо, да не си помислите нещо! Просто ви информирам.Когато през юни изправиха кметицата на „Младост“ Десислава Иванчева и заместничката ѝ Биляна Петрова пред съда и ги държаха през цялото заседание със закопчани с белезници на гърба ръце, като примерно серийни убийци, написахме, че на мястото на съдийката щяхме да разпоредим да им се сложи и по една маска като на Ханибал Лектър. Щото може и да хапят…И сега като гледаме как я разкарват Иванчева из града с белезници и пранги на краката, нямаме какво да добавим - „Престъпник! Абсолютен престъпник!“ Помните ли? Лошото е, че прокурорските свинщини ги плащаме после ние. По закона за отговорността на държавата. А трябва те лично да отговарят за свинщините си! Ето вчера чета, че Димана Ранкова, е осъдила прокуратурата да ѝ плати 48 000 лв. обезщетение заради водено срещу нея разследване, отделно лихвите за няколко години и 6400 лв. за адвокат.По повод тази срамна демонстрация на силата на държавата срещу слабостта на една жена, Арман Бабикян написа: „Пазете прангите на Иванчева, господа!... Прангите ще трябват… Прангите носят мъст, а не справедливост. Ето това е страшно!“Да, де, ама прост човек трудно се плаши…На 30 септември сред българската диаспора в района на Вардар ще се проведе референдум. Ще се опитам да ви кажа и за какво ще е този референдум, макар че никак не е лесно да се разбере. Защото, и това го казвам като дипломиран социолог, за пръв път виждам така формулиран въпрос в допитване: „Дали сте за членство в ЕС и НАТО с приемане на договора между Р Македония и Р Гърция”. Македонска социология. Ако искате да знаете, дори и по това можете да познаете, че са българи. И като такива винаги гледат и онова до края, и душата в рая. Хем в НАТО и ЕС, хем без смяна на името! Та очаквам изненади. Сряда, 1 августТе го дойде и август. Синоптиците казват, че ще имаме хубаво време временно. И после пак дъжд. Егати сбъркания сезон! Направо джендър! Щото природната му роля е да е топло и сухо, а той го играе мокър и хладен… Както каза госпожа Кателина, за такова лято не си струва да отслабваш. Представяте ли си да сте почнали от Нова година да се самоинквизирате, вече да сте влезли в любимите си бански и да не изглеждате в тях надиплена като кървавица, успели сте да закопчаете тесните дънки, онази любима малка черна рокля, макар и леко опъната по телото, все пак вече ви стои добре… И всичко това да се провали защото вали! И вместо да си печеш задника на плажа, да кесиш цял ден по капанчетата на бира и цаца. Дето същото можеш да го правиш и в центъра на София. И, за разлика морската цаца, столичната цаца е прясна. Който не вярва, ще го заведа в една кръчма в Бойкоборисовата градина да види. Само че може след един и половина, по-рано не може. Защото готвачът ходи на курсове за готвачи, които свършват в един.Между другото бъдете малко по-деликатни със снимките от морето. Не че ще ви плаша, но днес разприятелих двама, пуснали снимки от Малага, и трима от Коста дел Сол. Само на основание хубаво време ги ликвидирах!Както и да е. Отплеснах се…Д-р Николай Михайлов вика: „Корнелия Нинова е храбра и последователна в опозиция, но друго е да упражняваш власт, тя традиционно трудно се упражнява от БСП…“Докторе, иди на доктор! Или си много зле с очите, или с ушите. Не ми се иска да си мисля по-сериозни работи, макар че има основание. Храбра Конелия?! Всички видяхме как скочи за промените в Закона за горивата! Как с гола гръд поведе майките на децата с увреждания! Всички видяхме как благодарение на нейната смелост и пожертвователност бяха спрени промените в Закона за приватизацията. Видяхме…Видяхме грънци!Смелата Корнелия кани Борисов навън, за да се разберат като мъжеВидяхме и разбрахме, че, ако в българският парламент, в българската политика изобщо няма жива опозиция, причината е главно в БСП и храбростта на нейния лидер. Ама то как да си смел с такова минало…Данните на БНБ за състоянието на банковата система за първите шест месеца показват, че печалбата им е 801 млн. лева, което е със 140 млн. лв. повече от първото полугодие на миналата година. Тази печалба е формирана основно (517.8 млн. лв.) от високите такси и комисиони, които трезорите събират от граждани и фирми. Тихомълком са се увеличили таксите за обслужване на сметка, за теглене от гише, теглене от банкомат, за преводи и каквато друга банкова услуга се сетите. И се получава абсурдната ситуация, че колкото повече падат лихвите, толкова повече се увеличават печалбите на банките.Как се не налапаха, бе?! И политиците им помагат. Нали помните как ограничиха кешовите плащания?! За да пълнят гушите на банкерите.Пак ще кажа. Не сме от кръвожадните, но ако някога стане някоя патаклама, бунт некой, въстание, викам веднага, след като приключим с политиците, да почнем банкерите! Хубаво е отрано да имаме ясен план, не ли?Проф. Кръстьо Петков, бог да го прости, каза по-лани: „В България за 25 г. криминален преход в гилдията на банкерите навлезе всякаква измет. Те са способни да приложат без задръжки целия арсенал на гангстерските банди - измами, изнудване, рекет, заплахи, убийства дори. Така че словосъчетанието „банкстери” идеално пасва на българската действителност…”Направо заспива!Четвъртък, 2 августАло, пенсиите, имам научно съобщение за вас, но не знам откъде да го започна. Защото е малко… А, бе, деликатно е. Сигурно ще е най-добре да карам направо, пък вие ще прощавате… „Подмладяват вагини в „Майчин дом“, пише „Монитор“, флагманът на медийния империалист Пеевски. За пръв път в държавно лечебно заведение ще се извършва манипулацията подмладяване на вагина.Истината е, че зам.-министърът на здравето открил нова генетична лаборатория в АГ-то. В нея, подразбрах го между другото, ще се извършват и важни за здравето изследвания, като спектрален скрининг за рак на шийката на матката, за рак на гърдата, фетална морфология и т.н. и т.н. Обаче на колегите им се сторило най-интересно подмладяването на вагината и на това акцентирали.Май трябва да престана да наричам работещите в „Монитор“ колеги. Някои от тях отдавна са минали на обратната страна на журналистиката и е самоунижение да ги наричаме колеги. Оня ден германският вестник „Виртшафтсбалт“ публикувал статия за Пеефски, илюстрирана с карикатура на Христо Комарницки. И Христо автоматично станал герой на „разследване“, заедно със „затихващия“ „пасквилен“ вестник \"Прас-Прес“. Това са медиите на Пеевски. Ако трябва да персонифицираме вината за краха на българския печат, няма да сбъркаме, ако турим и Пеефски наред с Тошко Тошев, Петьо Блъсков, Юлий Москов, Славка Базукова. Може би него, с оглед мащаба на делото му, крачка пред другите.Но все пак, Пеефски е метафората на злото. Той не пише собственоръчно гадостите. Само посочва с дебелото си пръстче жертвата и помиярите свършват мръсната работа, те измислят и написват гадостите за колегите си. Та в този смисъл да кажем едно голямо браво на Любомира Будакова, гл. редактор на \"Монитор\", на Васил Захариев, агент Викторов от ДС, главен на \"Телеграф\", едно голямо браво и на другите помияри, които, скрити зад широкия, пардон, дебелия, гръб на Пеефски, безнаказано мърсуват. Анонимно, подло калят всеки, който си е позволил да не хареса „нашия издател“. И затова призовавам вече да спрем да премълчаваме имената на ибрикчиите на Пеефски. Като начало Будакова и Захариев, а после и другите. Стига вече сме ги оправдавали с това, че си вадят хляба. Имаха цяло десетилетие да измислят по-почтен начин да си го вадят.Ако си мислите, че случайно преходих от вагината към „вагиналната“ журналистика, бъркате. През 2010 г. Карбовски и пица-поетът Тома Марков (къде се загуби този човек?!) представиха обща стихосбирка в Hill clinic, където, ако не се лъжа, за пръв път у нас започнаха да предлагат услугата „освежаване на вагината“. С този пърформанс (имаше и мацка по вагина!) поетите искаха да кажат, че има технология за освежаване на вагината, но няма технология за освежаване на литературата. Та и аз реших да ги изплагиатствам. Вагината може да се освежи, в журналистиката все същите стари… вагини.Между другото, покрай проявата на Карбовски подразбрах, че освежаването струвало 8000 лв., а за 2000 лв. уголемявали G-точката. За освежаването, не мога да взема отношение. Което не съм го видял с очите си, не съм. Но уголемяването на G-точката е пълна шарлатания. Учените още спорят има ли я изобщо, практиците още я търсят, а тарикатите събират пари за уголемяването ѝ. Ама той тоя свят се крепи на балъците, не е тайна.Не знам какъв съвет да ви дам. Дали си струва да инвестирате в нова вагина на старата госпожа. Съществуват мнения, ние в никакъв случай не го споделяме, че рециклираното си е рециклирано. Но това са работи, които надминават личния ни опит и образованост. Всеки сам трябва да си реши. Като си си свикнал с една вагина, защо трябва да я сменяш? И тук исках да ви цитирам думите на моя приятел Селин, че във вагината има открития за всяка възраст, но направих справка и се оказа, че досега съм ви го казвал седем пъти. Което значи, че и най-простите сред вас вече са то запомнили, не ли?Малий, какво кабрио „Алфа Ромео“ за 8000 лв. гледах оня ден… Червено, очите ми останаха…Както и да е.Докато обмисляте инвестицията, братя и сестри, да ви напомня безсмъртните думи на Наталия Кобилкина, които трябва да си напишете на тавана. Защо на тавана? Ами помислете малко, няма всичко да ви дъвча! „Мили жени, няма за кога да се пазите! Лицето остарява, вагината остарява... Няма време! Има ли мъж, бягай да правиш секс…“Има ли мъж… Сякаш са под път и над път?!Уважаеми мъже! Един Бат Ванчо на село навремето викаше: \"Ядеш не ядеш, на зъбите времето минава\". Казах ви го малко иносказателно, защото си изчерпах лимита от ненормативна лексика за днес. Той не казваше зъби…Петък, 3 августПриродозащитниците от \"За да остане природа в България\" призоваха Борисов да не обжалва решението на ВАС за НП „Пирин“. Природозащитници, а такива безсърдечни. Ами нали Валери ще си върже една релса на врата и ще скочи в морето, бе? Това ли искате, да се удави?!В обръщение на синода на БПЦ, който ние отказваме да наричаме свети, четем: „Благодарение на великия Божи промисъл чрез мъдростта и съвестта на мнозинството конституционни съдии, беше взето справедливо и конституционносъобразно (дедо поп в ролята на КС!) решение за отхвърляне на добилата популярност т.нар. Истанбулска конвенция…“.По-нататък синодалните старци призовават свещениците от всички църкви и манастири от диоцеза на БПЦ да отправят усърдна молитва против приемането на конвенцията от НС.Всичко дедо поп втаса, само гъз…, пардон, брадата си не среса. Наскоро прочетох някъде едни думи на Свети Йоан Златоуст, които затвърдиха убеждението ми, че светите хора не са в църквата, камо ли в синода: \"Ако си дошъл в Църквата да търсиш святи хора, направил си грешка. В Църквата трябва да търсиш само Бога\".А ако ме питате мен, ще ви кажа, че, ако търсите бога, трябва да го търсите в себе си, не в църквата. Така казва една древна притча. Че бог се скрил вътре в човека, защото знаел, че човекът никога няма да се сети да го търси там.Стига сериозни работи! Знаете ли какъв ден е днес? Не? Колко сте задръстени… Днес е IBD - International Beer Day! Ден на бирата. Наизуст знаем датите на този празник до 2060 г. По-нататък предполагаме, че няма да ни интересува. Ако ни прелеят, прелеят… Лани денят на бирата беше на 4 август, тази година е на 3, догодина ще е на 2, през 2020 г. ще е на 7 август и т.н. По-лесно ще е да запомните, че е винаги в първият петък на август. Празникът е основан през 2007 г. в Санта Круз, Калифорния. Но за разлика от простотиите с тиквите, няма никаква причина да не празнуваме и ние този ден с братския американски народ.Айде да свършвам, че какво ме чака, не ми се мисли… Госпожата има рожден ден, та съм поканен на барбекю. Поканен в смисъл да го пека, де… Лошото е, че тя ще шофира и няма да може да пие. Та аз ще трябва да поема и нейния дял, освен моя, който по начало е троен.Както ви казах миналия път, булката също е зодия Лъв. Обаче то при нея е без значение. Веднъж се заговорихме нещо с един познат. И от дума на дума почнахме да си споделяме като мъж на мъж. Първо за тъщите, после и за булките… И той ме пита по едно време: \"А, бе, жена ти каква зодия е?\". Аз обаче не го разбрах. Не, бе, викам, тя е македонка, от Гоцето. А, така ли… И повече не попита за зодията. Та искам да кажа, че е важно кога си се родил, но по-важно е къде. Да не си помислите, че се оплаквам! Не, хваля се! С месторождението на булката се хваля. Защото с месторождение в пазарджишките села досега не съм чул някой да се похвали…", "date": "2018.08.06", "title": "Из делниците на един луд (30 юли – 3 август)"}
{"url": "https://offnews.bg/analizi/nezavisimaia-gazeta-turski-potok-neizbezhno-shte-stane-balgarski-685741.html", "text": "Проектите за газови хъбове в Европа никнат като гъби след дъжд, констатира руският в. \"Независимая газета\" и прогнозира в заглавие: \"Турски поток\" неизбежно ще стане български\".България е готова да приеме втората тръба от \"Турски поток\" и брои дните до момента, когато ще се нареди сред газовите хъбове на Европа. Страната откри нова отсечка от транзитния газопровод, разчитайки на газ от Турция, Азербайджан и Русия. Представители на Европейската комисия подкрепиха на думи плановете на София, посочва вестникът, цитиран от БТА.Изданието коментира откритото на 3 август разширение на транзитния газопровод за Турция с 20-километрова отсечка от компресорната станция \"Лозенец\" до село Недялско. С изграждането му България вече може да получава газ от Турция, Азербайджан, Русия \"и от всички от Южния газов коридор. С нея ще пренасяме 16 милиарда кубични метра газ в двете посоки. Останали са 11 километра, но сме готови и за тяхното изграждане след подписването на договора\", заяви тогава премиерът Бойко Борисов.Според експерти, цитирани в \"Независимая газета\", Русия изобщо не е имала друг вариант, освен да обърне втората тръба от \"Турски поток\" към България.\"Ако говорим, че \"Турски поток\" ще влезе в съществуващата вече газотранспортна система на България просто в реверсен режим, това е неизбежност - твърди аналитикът Сергей Правосудов. - Ако пък говорим, че трябва да има някакъв допълнителен маршрут, който да влезе през морето директно в България, засега изобщо не става дума за това\", уточнява той.\"Поначало неизбежен вариант\" е било според него да се натоварят в реверсен режим газотранспортните мощности, които няма да се използват, щом \"през Украйна ще се помпа по-малко газ\". За целта трябва само да се изгради свързващо звено между България и Сърбия, казва Правосудов.Щом вече има работеща инфраструктура, която се нуждае само от малко допълнение, няма смисъл да строиш до нея от нулата нова тръба - нещо икономически нецелесъобразно, посочва експертът. Според него този вариант не носи и политически рискове. \"Политически рискове има винаги, щом се строят нови мощности, ако пък се задействат старите, вече няма такива\", заявява той.Ако се разгледат различните варианти за маршрути, България е най-слабата брънка - точно заради политическите рискове, смята обаче бизнес анализаторката Ирина Капитанова. Има риск България рязко да смени позицията си при евентуална обща смяна на нагласите в ЕС, напомня тя.Рисковете за всички европейски проекти са общи - \"това са антируските санкции и натискът върху Европа от страна на САЩ\", коментира икономистът Никита Исаев.\"Президентът на САЩ Доналд Тръмп също се стреми да заеме мястото си на европейския газов пазар и го прави доста агресивно - обяснява той. - И ако напрежението нарасне, властите на ЕС може да жертват интересите на България в името на европейските\", смята руският наблюдател.", "date": "2018.08.06", "title": "'Независимая газета': Турски поток неизбежно ще стане български"}
{"url": "https://offnews.bg/tenis/grigor-dimitrov-se-zavarna-v-top-5-v-sveta-685737.html", "text": "Най-добрият ни тенисист Григор Димитров се изкачи с едно място в световната ранглиста на АТР без да е изиграл нито един мач в последната седмица.В обновената днес класация най-добрият български тенисист вече е под №5 с непроменен актив от 4610 точки. Изкачването на 27-годишният българин стана благодарение на Кевин Андерсън, след като южноафриканецът не успя да защити точките си от миналогодишния финал във Вашингтон.Тази седмица на Григор Димитров му предстои участие на турнира от сериите “Мастърс” в Торонто, където има да защитава 90 точки. Той ще стартира от втория кръг, където негов съперник ще бъде победителят от двубоя между Фернандо Вердаско и Петер Гойовчик.Други промени в топ 10 няма. Рафаел Надал остава на върха в световната ранглиста с 9310 точки, втори е Роджър Федерер със 7080, а трети Александър Зверев с 5665 точки.Следват Хуан Мартин дел Потро с 5455 точки, Димитров с 4610, Кевин Андерсън с 4355, Димитров, Марин Чилич с 3905 точки, Доминик Тийм с 3665, Джон Иснър с 3490 и Новак Джокович с 3355 точки.", "date": "2018.08.06", "title": "Григор Димитров се завърна в топ 5 в света"}
{"url": "https://offnews.bg/sviat/stivan-segal-poluchi-post-v-ruskoto-vanshno-ministerstvo-shte-podobri-685745.html", "text": "Актьорът Стивън Сегал е назначен за специален представител на руското външно министерство, като ще се занимава с руско-американските хуманитарни връзки. Това става ясно от съобщение на страницата на руското министерство във Фейсбук. Задачата на Сегал ще бъде да съдейства за развитието на отношенията между САЩ и Русия в хуманитарната сфера, в това число за взаимодействието в областта на изкуството, културата, младежкия обмен, посочва ведомството. За тази своя обществено-политическа длъжност актьорът няма да получава заплата. Говорителят на Сегал коментира, че актьора определя назначението като \"голяма чест\".\"Винаги съм се стремил да направя всичко възможно, за да помагам на руско-американските отношения да се подобряват. Работил съм в това направление, без да имам официален статут, и за мен е голяма чест да правя същото, но вече официално\", казва Сегал и допълва, че е искрено благодарен за тази възможност.Стивън Сегал има руско гражданство от ноември 2016 г. Той често посещава Русия и нееднократно е изразявал симпатиите си към страната, пише ТАСС.", "date": "2018.08.06", "title": "Стивън Сегал получи пост в руското външно министерство, ще подобрява връзките със САЩ"}
{"url": "https://offnews.bg/sviat/tramp-prizna-che-sinat-mu-se-e-sreshtal-s-ruska-advokatka-predlozhil-685749.html", "text": "Президентът на САЩ Доналд Тръмп призна, че синът му Доналд Тръмп-младши се е срещнал с руска адвокатка през юни 2016 г., за да получи компрометираща информация за Хилари Клинтън.Според Тръмп обаче тази среща е била напълно законна, предаде Франс прес, цитирана от БТА.Той написа в Туитър: \"Фалшивите новини съобщават чиста измислица - че съм притеснен от срещата, която чудесният ми син Доналд е имал в Тръмп тауър през юни 2016 г. Това беше среща за получаване на информация за опонентка, това е напълно законно и се прави постоянно в политиката. И не доведе до нищо. Аз не знаех за това\", твърди президентът.За първи път той определя толкова ясно темата на срещата между сина му Доналд Тръмп и руската адвокатка Наталия Веселницкая в Тръмп тауър в Манхатън.На срещата са присъствали също зетят на президента Джаред Къшнър и тогавашният шеф на предизборната му кампания Пол Манафорт. По-късно адвокатката отрече да е била свързана с Кремъл.Откакто преди година медиите разкриха, че е имало такава среща, обкръжението на Тръмп предлагаше различни версии за нея, напомня АФП. Самият той твърдеше преди 13 месеца, че тя била посветена на осиновяването на руски деца.Сега президентът изглежда променя своята версия, която е от ключово значение за разследването на специалния прокурор Робърт Мълър за евентуална руска намеса в изборите в САЩ през 2016 г.", "date": "2018.08.06", "title": "Тръмп призна, че синът му се е срещал с руска адвокатка, предложила компромати за Клинтън"}
{"url": "https://offnews.bg/izvan-terena/legenda-na-livarpul-na-more-kraj-balchik-685750.html", "text": "Легендата на Ливърпул и полския футбол Йежи Дудек избра България за част от лятната си почивка.Европейският клубен шампион с Ливърпул от 2005 година и бивш футболист на Реал Мадрид е отседнал край Балчик, откъдето пусна снимки в своя Instagram профил как се пече на плажа. Преди България Дудек направи тур в Кипър и Гърция, откъдето също публикува свои снимки.Полският вратар отчая дузпаджиите на Милан през 2005 година на стадион \"Ататюрк\" в Истанбул, след като помогна на мърсисайдци да вдигнат петата си европейска титла в своята история, припомня Спортал.Полякът прекрати своята кариера през 2011 година, след което отвори футболна академия в Полша.През 2014-а година, Йежи Дудек се включи в автомобилната надпревара Volkswagen Castrol Cup, което е надпревара през летните месеци в Източна Европа. По време на Мондиал 2018 Дудек бе анализатор за телевизията и проследи всички мачове от световната надпревара.", "date": "2018.08.06", "title": "Легенда на Ливърпул на море край Балчик"}
{"url": "https://offnews.bg/sviat/samolet-utceli-parking-na-mol-petima-zaginaha-685734.html", "text": "Пет души загинаха, след като малкият им самолет се разбил в паркинг на търговски център в Санта Ана, Калифорния, съобщи Би Би Си.Нито един от пътувалите в него не е оцелял. На земята няма ранени.Самолетът е ударил паркиран автомобил.Пилотът е обявил извънредно положение преди катастрофата. Националните транспортни власти разследват причините за нея.", "date": "2018.08.06", "title": "Самолет уцели паркинг на мол, петима загинаха"}
{"url": "https://offnews.bg/kultura/leonardo-da-vinchi-ne-e-avtorat-na-spasiteliat-na-sveta-tvardi-eksp-685751.html", "text": "Месеци след като картината \"Спасителят на света\" на Леонардо да Винчи бе продадена за рекордните 450 млн. долара, водещ историк в Оксфордския университет твърди, че тя не е нарисувана изцяло от гения на Ренесанса.Матю Ландрос, историк на изкуството, съсредоточил изследванията си върху работата на Леонардо до Винчи, е убеден, че по-голямата част от произведението е нарисувано от асистента на художника - Бернардино Луини, чиито работи обикновено се продават за около 1 млн. долара.\"Това е картина Луини\", казва Ландрос, цитиран от \"Гардиън\".\"Ако разгледаме различните версии от ученици на Леонардо, може да се види, че Луини рисува точно като в \"Спасителят на света\", продължава той. Според него, между 5% и 20% от картината е на Леонардо, а асистентът му е \"първичният художник\".Всъщност, картината дълго време е считана за копие, но през 2011 г. експерти потвърждават автентичността и. Въпреки това, някои учени все още се съмняват в нейната оригиналност.", "date": "2018.08.06", "title": "Леонардо да Винчи не е авторът на 'Спасителят на света', твърди експерт от Оксфорд"}
{"url": "https://offnews.bg/sviat/oshte-edna-zhertva-na-pozharite-v-gartcia-95-godishna-zhena-izdahna-o-685764.html", "text": "Още една жертва взеха пожарите в Гърция. 95-годишна жена издъхна от раните си рано сутринта днес.Жената била ранена в пожарите миналия месец. Тя става 91-ата им жертва, пише държавната агенция ANA. Няколко часа преди смъртта ѝ правителството, остро критикувано за реакцията си в кризата, взе главите на началниците на полицията и пожарната. Министърът, отговарящ за полицията и държавната сигурност, напусна миналата седмица.Още 36 души са в болница с рани от пожарите, разразили се на 23 юли. Шестима са в критично състояние.Опозиционните партии обвиняват правителството, че не е осигурило адекватно предупреждение и евакуация на курорта Мати, който както и че се опитва да скрие истинските щети.Полицейски съюз оповести тази седмица, че пожарната не е информирала правилно полицията за точната локация на пожара, така че да могат да блокират пътищата в тази област. В резултат на това много шофьори се оказали там и били хванати в капан по тесните улици на Мати.Правителството настоява, че ветрове със скорост 120 км/ч са причината пожарът да се разпространи толкова бързо, затова е имало малко време за организирането на ефективна евакуация. Те изтъкват и наличието на друга пречка: незаконното строителство в района, който е блокирал някои пътища за бягство.Министърът на околната среда обеща събарянето не незаконните постройки.", "date": "2018.08.06", "title": "Още една жертва на пожарите в Гърция: 95-годишна жена издъхна от раните си"}
{"url": "https://offnews.bg/futbol/italiantci-debnat-tcska-v-plejofite-za-liga-evropa-ludogoretc-izvadi-685765.html", "text": "Победителят от двойката Аталанта - АПОЕЛ Хайфа ще се изправи срещу ЦСКА в двубой от плейофите на Лига Европа, определи жребият, който бе изтеглен преди минути в централата на УЕФА в Нион.Разбира се, за да стигнат до тази фаза \"червените\" първо трябва да преодолеят Копенхаген. В първия двубой българският или датският тим ще е гост. Срещата ще се играе на 23 август. Реваншът е на 30 август.Лудогорец пък ще се изправи срещу Торпедо Кутаиси или Кукеши. Преди това \"орлите\" обаче трябва да отстранят Зрински Мостар в третия квалификационен кръг на европейската надпревара, където футболистите на Пауло Аутуори е абсолютен фаворит.Вариантите пред разградчани бяха загубилите от двойките Малмьо - МОЛ Види, Селтик - АЕК Атина и Карабах - БАТЕ Борисов, както и елиминираните от двойките Шериф - Валур, Спартакс Юрмала - Судува, ТНС - Мидтиланд и Торпедо (Кутаиси) - Кукеши.Първата среща на 23 август ще бъде в Грузия или Албания, а реваншът ще бъде на \"Лудогорец Арена\" на 30 август.", "date": "2018.08.06", "title": "Италианци дебнат ЦСКА в плейофите за Лига Европа, Лудогорец извади късмет"}
{"url": "https://offnews.bg/obshtestvo/spasiavat-hadzhi-angelovata-kashta-v-targovishte-685755.html", "text": "Регионалният исторически музей в Търговище получи финансова подкрепа в размер на 7 200 лв. за изготвяне на актуален проект за реставрация и консервация на Хаджи Ангеловата къща. Това стана факт след кандидатстване на музея пред Министерство на културата в сесия за целево финансиране в областта на консервацията и реставрацията.Хаджи Ангеловата къща е недвижима културна ценност с национално значение. Построена е през 1863 г. В нея е представена Етнографската експозиция на музея. От няколко години ръководството на музея търси средства за реставрацията и обновяването на къщата.Належаща е необходимостта от спасяване и опазване на Хаджи Ангеловата къща като образец на българската възрожденска жилищна архитектура, която губи своя представителен и автентичен вид и е във видимо тежко състояние, каза за БТА директорът на музея Магдалена Жечева.", "date": "2018.08.06", "title": "Спасяват Хаджи Ангеловата къща в Търговище"}
{"url": "https://offnews.bg/sviat/pozhar-rani-44-dushi-v-izgariashtata-ot-slantceto-portugalia-685766.html", "text": "44 души са били ранени в голям пожар в горещата Португалия. Пламъците избухнали на 3 август и въпреки че 1000 души се борят с тях, и до днес ситуацията не е овладяна.Един от ранените е в тежко състояние, пише ТАСС, като се позова на в. \"Диариу де нотисиаш\". Става въпрос за 72-годишна жена, която е в критично състояние и предстои да бъде транспортирана с хеликоптер до болница в Лисабон.През почивните дни в обхванатата от нова гореща вълна, идваща от Африка, страна бе отчетен нов температурен рекорд - 44 градуса на сянка.Съседна Испания, която също е обхваната от горещини, изпраща на Португалия два самолета амфибия, за да помогне.", "date": "2018.08.06", "title": "Пожар рани 44 души в изгарящата от слънцето Португалия"}
{"url": "https://offnews.bg/ikonomika/bulatsa-obsluzhi-rekorden-broj-poleti-za-mesetc-iuli-685770.html", "text": "Българското държавно предприятия „Ръководство на въздушното движение” обслужи рекорден брой полети за месец юли. Реализираните полети за месеца са 100 418, което е с 11,51% повече в сравнение с 2017 г., когато техният брой е бил 90 054 полета.Международните полети за месеца, кацнали и излетели в и от страната ни, са 14 249. Отчетено е увеличение от 945 полета или 7,10 на сто спрямо същия месец на предходната година.BULATSA е обслужила и повече вътрешни полети през юли 2018 г. През изминалия месец те са били 1 711, докато за същия период на 2017 г. техният брой е бил 1 699.Най-голямо нарастване се отчита при обслужените прелитащи въздухоплавателни средства. За седмия месец на т.г. са били отчетени 84 458 полета в сравнение със 75 051 за 2017 г. Това е ръст от 12,53%.През 2018 г. BULATSA отчете и още един рекорд. Българските ръководители на полети взеха участие в обслужването на един от най-продължителните полети в света. Това е полетът на авиокомпания Qantas между Пърт, Австралия и Лондон продължил над 17 часа и изминал над 14 000 километра без междинно кацане.", "date": "2018.08.06", "title": "BULATSA обслужи рекорден брой полети за месец юли"}
{"url": "https://offnews.bg/obshtestvo/biznesmenat-vaklin-stranno-sazhaliavat-ivancheva-a-savetnika-s-rol-685735.html", "text": "Има опит да се изкриви общественото мнение по случая Десислава Иванчева и към нея да се предизвика съжаление.Но все пак тя е в ареста с обвинение за корупция в голям мащаб, коментира бизнесменът Александър Ваклин, който подаде сигнал срещу бившия кмет на \"Младост\", по Нова тв. Странно ми е, никой не се възмущава, че е арестуван общинският съветник от Бургас с Ролс Ройс, подчерта той за случая с Бенчо Бенчев, задържан с Митьо Очите в Истанбул.  Според Ваклин арестът на Иванчева е станал толкова публичен, защото самата тя е избрала мястото, където да получи парите, и полицията не е имала избор. Бизнесменът каза, че за пръв път му се случва да му бъде искан толкова голям подкуп. По думите му, след като името му нашумяло заради ареста, сега проверяват фирмата му много повече.", "date": "2018.08.06", "title": "Бизнесменът Ваклин: Странно - съжаляват Иванчева, а съветника с Ролс Ройс не"}
{"url": "https://offnews.bg/futbol/organizatorite-na-levski-milan-kategorichni-machat-shte-se-provede-685768.html", "text": "Организаторите на двубоя в чест на 75-годишнината от рождението на Георги Аспарухов-Гунди - Moko Solution за пореден път обявиха, че мач между Левски и Милан ще има.Срещата трябваше да се проведе на 11 август, но от италианския клуб обявиха, че няма да могат да пристигнат в София на тази дата. Малко по-късно стана ясно, че в същия ден ще играят с Реал Мадрид.От агенцията съобщиха, че скоро ще обявявят новата дата на срещата. Вчера бе премахнато и официалното събитие в социалната мрежа Фейсбук.\"От вчера, 5 август официалното Фейсбук събитие \"75 години Георги Аспарухов\" не е достъпно в социалната мрежа. Премахването му не е направено от организаторите и не означава, че то няма да се състои.Както обявихме по-рано миналата седмица мачът ще се проведе, като в най- кратки срокове ще съобщим новата дата\", написаха от агенцията.", "date": "2018.08.06", "title": "Организаторите на Левски - Милан категорични: Мачът ще се проведе"}
{"url": "https://offnews.bg/tcarkoven-kalendar/otbeliazvame-preobrazhenie-gospodne-664565.html", "text": "На този ден православните почитат Преображение Господне – празникът е установен в първите векове на християнството и напомня за явяването на Господа в небесна слава пред трима Негови ученици.Според старите българи на този ден времето се обръща към зима, а в навечерието му Небесните врати се отварят и Господ изпълнява съкровените желания на вярващите. Ето защо майките държали будни даже малки деца до среднощ, за да се помолят за сбъдване на мечтите си в чудния миг.На 6 август откъсвали първото грозде, най-често бяло, и го носели в църква с друга сезонна овощия, а след като били осветени – раздавали за здраве и благополучие на близки. Преди гроздето не вкусвали къпини, смятали, че черните плодчета са дяволско изобретение, създадени да изкушават хората и да се противопоставят на сътворената от Бог лоза.Тържествената трапеза била за обяд, най-често готвели рибно блюдо, тъй като това било разрешено през Богородичните пости.", "date": "2018.08.06", "title": "Отбелязваме Преображение Господне"}
{"url": "https://offnews.bg/kuhnia/zvezdata-na-frenskata-kuhnia-zhoel-robiushon-pochina-na-73-g-685767.html", "text": "Френският знаменит главен готвач Жоел Робюшон, спечелил най-много звезди \"Мишлен\" в света, почина на 73 г.Робюшон е починал в понеделник в Швейцария след повече от година борба с рака на панкреаса, пише \"Le Figaro\".Наречен \"Главният готвач на века\" през 1989 г. Робюшон ръководи десетки ресторанти в три страни. В кариерата си е спечелил 31 звезди \"Мишлен\" - повече от който и да е друг по света. Той притежаваше ресторанти по целия свят, включително в Токио, Банкок, Шанхай, Монако и Лас Вегас.Славата му тръгва от парижки ресторант, наречен Jamin, в началото на 80-те години на миналия век, а впоследствие е ментор на знаменитости като Гордън Рамзи.Известен е с перфекционизма си и използването на малко съставки, подготовката за чиито ястия остава лесна.\"Колкото повече остарявам, толкова повече осъзнавам, че истината е следната: колкото по-проста е храната, толкова по-изключителна може да бъде\", споделя той пред Business Insider през 2014 г.\"Никога не се опитвам да съчетая повече от три вкуса в едно ястие. Обичам да се разхождам в кухнята и да знам, че съставките могат да се разпознаят лесно\"Робюшон е водил няколко кулинарни предавания по French TV и беше официалният главен готвач на Европейското първенство по футбол във Франция през 2016 г., готвейки за футболни звезди като Неймар и Оливие Жиру.На 50-годишна възраст Робюшон реши да се пенсионира, но не за дълго - той се върна след няколко години с планове да отвори повече заведения за хранене с достъпни цени.Миналата година френският главен готвач разкри, че е отслабнал с повече от 27 кг., когато е извадил кравето масло и олиото от диетата си, за да се справи с високото кръвно налягане, високия холестерол и високото ниво на кръвната захар.", "date": "2018.08.06", "title": "Звездата на френската кухня Жоел Робюшон почина на 73 г."}
{"url": "https://offnews.bg/politika/izminaliat-politicheski-sezon-spored-dbg-problem-protest-pari-685762.html", "text": "Изминалият политически сезон може да бъде изразен в три думи: проблем – протест – пари. Това заяви лидерът на Движение „България на гражданите“ Димитър Делчев пред БНР.„Когато изникне някакъв проблем, управляващата коалиция се опитва да купи хората, които имат реален проблем. Такъв беше и случаят с надзирателите, и с полицаите, и с майките на деца с увреждания, осигурявайки си малко време, за да може това време, през което си е купила спокойствие, да продължи да граби“, коментира Делчев.Според него има недоволство заради опита да се дадат на няколко олигарси едни пари през чисто лобистки промени в закона, като за това е помогнала и опозицията в лицето на БСП.Случилото се със Закона за приватизацията и следприватизационния контрол беше очевиден пример за „нахранване“ на близки до правителството олигарси, категоричен е Делчев.Лидерът на ДБГ определи сегашния модел на управление като „луд“ и докарващ българите до липса на всякаква яснота какво ще се случи през следващите месеци. По думите му този модел гарантира само едно нещо - бедност и лош живот на българите. Политологът Светлин Тачев пък изрази мнение, че държавата трябва да участва по-сериозно в икономиката. „Това, според мен, се дължи на неолибералните модели, които бяха прокарани и в България от 90-те години, и които в продължение на години бяха налагани, и може би гражданите искат повече включване“.Според Тачев властта е действала изключително неадекватно при ситуацията с чумата по животните в Странджа, което е довело до това 48% от участниците в социологическо проучване да смятат, че в Странджа няма чума. „Начинът, по който беше изпълнена цялата процедура по възпиране на тази зараза, който по-скоро създаде възможност да се формират конспирации и фалшиви новини, които да се използват, включително от опозицията - да използват протестите за лични облаги. Защо? Защото при подобна дейност, при наличието на подобна зараза властта трябваше да успокои преди всичко животновъдите, да направи срещи с тях, да им обясни за какво става въпрос, как трябва да се действа, какви ще са обезщетенията за тях. Трябваше да има дори психолози, които да работят с тези хора, защото психологията на селския човек е тясно свързан със земята, с животните. Това е всичко за него и в един момент намесата на държавата по такъв начин - изпращането на униформени, които да преградят местата, в които има животни, умъртвяването им, което последва невъзможността самите собственици да видят животните си, всъщност създаде предпоставката да се създадат тези конспирации за възможността има или няма чума по добитъка в този регион“, коментира политологът.", "date": "2018.08.06", "title": "Изминалият политически сезон според ДБГ: проблем, протест, пари"}
{"url": "https://offnews.bg/na-tozi-den/parvata-atomna-bomba-e-pusnata-na-6-avgust-1945-g-685574.html", "text": "На днешния ден преди 73 години първата атомна бомба е пусната върху хора от борда на американския самолет Б-29 Enola Gay.Бомбата, наречена умилително \"Малчуган\" (\"Little Boy\"), убива и ранява повече от 140 хил. души в японския град Хирошима. \"Дебелака\" (\"Fat Man\") е името на бомбата, поразила Нагасаки на 9 август. Убитите и ранените са над 75 хил. души.Така научните и технически постижения се обръщат срещу човечеството. Хвърлянето на атомната бомба кара много хора да се отнасят с недоверие и подозрение към новите технологии и въобще към науката.Освен с лъчева болест, за чиито жертви няма статистика, човечеството бе поразено масово от неврози, причинени от постоянната заплаха от ядрена катастрофа.Вижте още:", "date": "2018.08.06", "title": "Първата атомна бомба е пусната на 6 август 1945 г."}
{"url": "https://offnews.bg/obshtestvo/gledajte-spasiteli-na-kotki-i-treska-za-nefrit-po-viasat-684733.html", "text": "Обичате ли котки? Вижте новата поредица \"Спасители на котки\", която започва днес, 6 август, в 16:35 по научнопопулярните канали  и .В осемте серии Джо Бранд следва най-голямата благотворителна организация за животни в света - Кралското общество за превенция на жестокостта към животните, чиито специалистите пътуват от град на град, за да спасят британските котки и котенца. Едно от пет британски домакинства има котка, но за съжаление не всяко от тях третира домашния си любимец подобаващо. Котките се сблъскват с какви ли не проблеми - от произшествия с коли до рак, от изоставяне до насилие - и от организацията работят неуморно, за да ги защитят. ще предложи още една вълнуваща премиера утре, 7 август - \"Треска за нефрит\".4-те епизода от четвъртия сезон на поредицата  отново ни срещат със семейство Бънс. Те преустановяват отношения с инвеститорите си и залагат собствените си пари. Но когато Клаудия се отправя на 100-дневен сезон за нефрит, Майката Природа я връща у дома. Робин отвежда екипа си до стара фамилна мина близо до дома, където се натъкват на гигантска находка.След многобройни неуспехи и разочарования, Клаудия взема драматично решение - да се премести посред сезона на отдалечено алпийско находище. С уморен и разбит екип Клаудия и Робин се състезават да намерят нефрит клас А преди зимата да сложи край на сезона - и вероятно на бъдещето им.Началото е в 22:45.", "date": "2018.08.06", "title": "Гледайте 'Спасители на котки' и \"Треска за нефрит' по Viasat"}
{"url": "https://offnews.bg/na-tozi-den/chestit-rozhden-den-www-685577.html", "text": "Днес глобалната мрежа навършва 27 години.Първата важна стъпка в създаването на World Wide Web (WWW) прави на 6 август 1991 година Тим Бърнърс-Лий. По това време като инженер - консултант по софтуера в CERN той публикува обобщение на своя проект за World Wide Web в няколко дискусионни групи.Стартът е направен на компютър NeXT, който официално става първият уеб-сървър.От този ден започна активното развитие и усъвършенстване на световната мрежа, без която милиарди хора не биха имали интернет - такъв, какъвто го познаваме днес.", "date": "2018.08.06", "title": "Честит рожден ден, WWW!"}
{"url": "https://offnews.bg/obshtestvo/zhega-v-ponedelnik-temperaturite-shte-dostignat-35-685721.html", "text": "Между 30° и 35° по Целзий ще достигнат температурите днес. Времето ще бъде слънчево, в следобедните часове с временни увеличения на облачността, но ще бъде горещо.Максималната температура в София ще бъде около 30°.  Над Черноморието също ще бъде слънчево. Ще духа бриз. Максималните температури ще са 29°-31°. Температурата на морската вода е 26°-27°. Вълнението на морето ще бъде 1-2 бала.Над планините ще бъде слънчево, след обяд с временни увеличения на облачността, но валеж е малко вероятен. Ще духа слаб вятър, предимно от североизток. Максималната температура на височина 1200 метра ще е около 24°, на 2000 метра – около 16°. продължава. В Португалия рекордните температури доведоха със себе си огромни горски пожари. Във Франция четири ядрени реактора спряха да работят, за да не прегреят. Холандия затвори пътни отсечки, тъй като асфалтът им започна да се топи. Във Виена обуха специални обувки на полицейските кучета, докато в Швеция дъжд донесе облекчителните 20-25 градуса, след като в ледник започна да се топи.", "date": "2018.08.06", "title": "Жега в понеделник: Температурите ще достигнат 35°"}
{"url": "https://offnews.bg/nashite-avtori/res-xlix-homo-homini-bulgarus-685723.html", "text": "Картелът при горивата и законът в полза на Големия играч: толкова е просто и банално, че направо beggars belief. Да изнасилим по-малките търговци, тъкмо когато – и защото - пазарният им дял почна да нараства напоследък. Част от тихата уговорка между ГЕРБСДПС и “големите” – ние ще даваме мило и драго да ви поддържаме нисък акциз, а вие ще ни подкрепяте чрез социално приемливи крайни цени на бензина и дизела. Ако нещо си ебе майката, Буци е “насреща”, no worries, само поточето да тече към властта.***Политически паразитизъм, отказано развитие, no future. Това е моят “хемингуеевски” разказ в шест думи за сегашното престъпно властово съглашение. Мога и още по-девиативно: democratic shoes for sale, never worn.***Себепознанието и себенадмогването – срещу “да съм нормален” и “може и така”.***“Дясната” извънпарламентарна общност има само два дребни проблема – хем твърди, че иска да промени статуквото (но по бодриярски, несъзнателно, всъщност иска да живее в друга държава), хем иска да “кешира”. А Костов отгоре, през синия дим, гледа на всичко тих, невъзмутим.***Разбира се, “Демократична България” за момента е единственият, макар и outside chance. И ще си остане outside, докато не се отърве от обикновените измекяри и сред т. нар. “лидери” там не покълне разбирането, че “дясноцентристкото” има само една реалистична възможност – да си даде сметка, че “всички вкупом непотребни станахме” и да връчи лидерството на homines novi.***По-точно, да намери своя “tertius Romae conditor” Гай Марий (с военната му реформа и историческото му значение на избавил цяла Италия от преселническите орди на разните там кимври и тевтони, които заплашвали да унищожат материални и културни ценности, че и самата римска държава, намигам). Да се строи в няколко стройни, легионерски реда зад този новус (с необходимия поклон към вечния копнеж във въсточния умствен софтуер за вертикална, персонифицирана власт) и да го накара да възприеме онзи постулат на Хазарта като “пътна карта” за политическо развитие – а именно, “бил съм в шестстотин села”.***Хайде и по-дълбоко: ако “десните” не схващат, че в умствения софтуер дори на младите българи е имплантиран патерналистичният йерархичен ред, ги очаква единствено “градска” маргиналност. Сърцето ми кърви, докато обяснявам, но като културолог не мога да не го кажа чрез Хофстеде – единствената възможност за власт е да се проумее, че подчинените индивиди очакват да им бъде казано какво да вършат, а идеалното шефче трябва да бъде “благоразположен автократ”.***А, забравих: и да престанат да смятат, че - бълвайки “политически позиции” – това е политика. No one gives a flying fuck за вашите фейсбук-позиции.***Нямаме никаква друга надежда, освен поколението Z да се превърне в политическо поколение A. Сегашният “материал”, като цяло, не подлежи на “обучение” по демокрация – само на “консерватистко-патриотичен бич”.***И дискурсът, дискурсът. Аз ще си остана вечен елитист, но ако ще се прави политика (а не отчаяни глупости и невнятни обединения по признак “ама тия може да донесат още 5К гласа”), говоренето трябва да “омъжва” обикновеното за изключителното. В противен случай всяко споменаване на “евроатлантически ценности”, “бърза съдебна реформа” и пр. ще си остане нещо като пришиване на папийонка към скъсания ямурлук.***Има място за умно говорене, но задължително по места, сред просветени общности и местен елит, често недоволен от ГЕРБ. Това означава ставане рано и бесни обиколки из страната, всекидневно. Разбирам, че няма пари дори за бензин, но друг начин няма.***Има и спешна нужда от дясноконсервативна формация, обаче не с половин мозък като Обединените гепачи (сидеровци и каракачановци). Не непременно християндемократическа (щот за такава трябват християни, а християнска маса в истинския смисъл у нас де факто няма; има предоминантно хора, които палят свещи в църква на древния езически принцип “do ut des”), а по-скоро ориенталско-патриархална - което, по моему, е българският “консерватизъм”. Накратко, Вишеградската четворка в момента задава “тренда” – и въпреки синкопите, подобна нова партия има далеч по-голям шанс. На фона на простофилията и откровената мафиотска реалност при ГЕРБСДПС.***Дясното у нас трябва преди всичко да създаде собствена “семиургия”. И едва тогава да търси събаряне на общия нео-БКП модел, който управлява. Щот “българинът” по културологична традиция е ориенталски консерватор, а не “западен”. Тъкмо заради тази разлика обикновен тапир като Буци може да управлява доживот. И щот “идеологията” на ГЕРБ е проста като самия лидер – слугуваш на по-силните и мачкаш (доиш) по-слабите.***Да опитам с други думи: борбата за индивидуални права (дEсно) трябва да вземе връх над борбата за групови права (лEво).***От това пожелание насетне има само едно – емпиризъм. “Емпирично” е съждението, познаваемо единствено чрез сетивното възприятие (да простофицираме – когато казваш минимална пенсия 300, разбираш 300 и си го изчислил) – или пък нашето, или това на някой друг, чието свидетелство приемаме.***Историческите факти са от същия ред: да бъдем “a posteriori”, ако позволите (и тук викам на помощ самия Хюм), а не “a priori”, защото последното днес е рудиментарното разбиране на света (че сякаш “знаем”, всеки нещо “знае” и се изказва). Всъщност, a priori мисленето/съждението би трябвало да е извлечено от опита; но то е валидно само когато е познавано като нещо различно от опита.***Ето и забавен пример за кантиански емпиризъм: ако Гери-Никол в някаква паралелна вселена изучава математика, вместо да съсипва общия климат на вкуса сред поколението Z, тя може да бъде подпомогната посредством опита, като й се покажат два ключа за Мерцедес, а после и два ключа за BMW – и й се обърне внимание, че наблюдава вече четири ключа за скъпи автомобили. Но когато тя, in her infinite wisdom, схване общото съждение “две и две прави четири”, тя вече няма да търси потвърждение посредством примери; защото кантианското съждение притежава сигурност, която индукцията никога не би могла да придаде на общ закон. В този смисъл всяко възприятие или чисто съждение на Гери-Никол е “a priori”; тя не е жертва на закона за причинността на Хюм, защото той сам по себе си заключава, че не бихме могли да бъдем сигурни в неговата истинност.***Кант, разбира се, би приел възгледа на Гери за четири ключа от четири скъпи автомобили като синтетичен (без да е виждал автомобили) – но би оспорил съждението a priori. Той би формулирал проблема, питайки, “как са възможни синтетичните разсъждения a priori?” (и това е горе-долу есенцията на “Критика на чистия разум”). С други думи, неговият въпрос би бил, “ако единствено външният свят поражда сетивния материал (четири автомобила), но духовният ни апарат е този, който подрежда този материал в пространството и времето и допълва представите, как да разбираме опита?”. И би допълнил: сами по себе си нещата, които са причините за нашите усещания, са непознаваеми – били те мерцедеси или чувства; времето (усещането за време) и пространството (усещането за материално) са субективни, те не съществуват per se, а са проекции на Anschauung – по-скоро съзерцанието и донякъде осъзнатата интуиция.***(Някой друг път ще разкажа и за кантианските дванайсет силогизма - a priori понятия, или Kategorien.)***Въпросът е следният: толкова ли СМЕ прости и крайно прагматични, че не разбираме обикновената трета кантианска антиномия, според която съществуват два вида причинност, едната в съответствие с природните закони, а другата – със законите на свободата? Антитезата, която илюстрирахме с първичната Гери-Никол, твърди, че съществува единствено причинността в съответствие с природните закони. Ерго, Гери-Никол, която не знае нищо за нищо, но “действа”, ни подсказва, че четвъртата антиномия на Кант е сподобна да докаже сама себе си – т.е. че няма едно абсолютно Битие.***Ако позволите една виртуозна шега: ако Кант беше съвременник на Гери-Никол, той би казал нещо като “Der Hammerhintern, der hammerhinter… Wer wird diesen geilen Po berühgen?” И после, разбира се, би потърсил психотеологичен начин да продължи да живее. В реалност, доминирана от Гери-Никол и простофилите – т.е. в нашата реалност.***Като казахме “Гай Марий”: проблемите на римската войска срещу нумантинците и Югурта водят до нещо, което Каракачанов, зает с гепачество, не може и да си помисли: преобразяването на армията. Марий се преборва за нещо простичко – в армията се вербуват римски граждани без необходимия дотогава ценз (4000 аса), т.е. почват да взимат там и плебеи (ако ви дразни терминът, да им викаме “малоимотни граждани”). Марий създава първата професионална армия в света - не само служба от 20 години, но и гарантирани държавни парцели земя след уво-то. Разбира се, това довело и до технически промени: по-рано легионът се подразделял на 30 “манипули”, всяка от които се състояла от две центурии и се строявала в три реда (включително срещу Картаген). След реформите плебеите във войската оформили “кохорти” и станали основна тактическа единица – разбира се, били хвърляни в боя първи в късната Република. Но: всеки римски войник в началото на 1-ви в. пр. Хр. преминавал нечовешко обучение – да прокарват пътища, да издигат обсадни и отбранителни съоръжения. Римският воин все повече става заинтересован от военните успехи – не само заради нововъведената заплата и обещаното парче земя, но и заради кариерното развитие. В този смисъл, военната реформа на Гай Марий “постиля” за скорошните военни успехи на Цезар и Помпей.***Стотина години по-късно, римската реформирана армия ще стане и основен фактор за създаване на Империята.***Ние страдаме от следното: никой не търси смисъла в метафизично одеяние. Според нас, българите, самото съществуване на Вселената е доказателство за целесъобразност; не четем нищо и не се учим, всичко трябва да е прагматично и да ни носи лична печалба. Което, съгласете се, е детински възглед.***Помните ли онова на Хербст – “ако си продал твоето слово, нищо нямаш”? А на един друг към некви там коринтяни – “ако любов нямам, нищо не съм”?***А може би така и трябва, и го заслужавате. Може би чрез устата на простия селяк Буци, който – омазан до уши в окрадената държава - се храни с бъдещето на децата ви, говорит великая сермяжная правда.***Иска ми се да махна с ръка и да кажа “je m’en fous”, но все още не мога. Все още не ми дава мира онова на Саша Черный – “Голова моя – темный фонарь с перебитыми стеклами”.***Или пък онова, ироничното на Гео Милев за Бога и институционалното: “И от твоя престол/те запращаме мъртъв надолу/вдън вселенските бездни/беззвездни, железни”.***Но винаги, винаги да четем Дидро, особено в неговото писмо до Волтер от 19 февруари 1758: “Il vient un temps où toutes les cendres sont mêlées. Alors, que m’importera d’avoir été Voltaire ou Diderot, et que ce soient vos trois syllables ou les trois miennes qui restent? Il faut travailler, il faut être utile”.***Човекоподобните от ГЕРБСДПС: краят е мъчително безкраен, сякаш като при Бекет.***Борисов: герой на ТЯХНОТО време.***Моля само за едно – да си спомняте онова, картезианското “De omnibus dubitandum”, наследено от и настоявано от самия Киркегор.***Във време, в което дори повечето български коституционни съдии се проявиха като мноо неприятни “джендъри”, пъхнати в пожарникарския джоб.***И които сякаш казаха на българските жени: “Насилие в семье теперь – eто не страшно. Если бьет, значит любить”.***А ако държавите биха могли да бъдат оприличени на хора, то днешна България на ГЕРБСДПС е ама много, много тъпо копеле. Почти-что корифей.***Немарлива власт, крадлива, крайно опасна в некомпетентността си, направо илюстрация на Дънинг-Кругър – тъпите копелета не знаят, че са тъпи, тъкмо защото са тъпи.***Тва са нашите “беспредельщики”, нашата нео-БКП управленска сган (начело с ГЕРБ), която създаде собствени престъпни правила, които “спазваме”. Власт, която не предвижда нищо и не познава превантивността, а законодателства на дребно след трагичните случаи.***И заради която стана така, че homo hominis Bulgarus est – тук човек за човека е българин, всеки ненавижда всекиго.***И така. Великая сермяжная правда, цял български живот.***Чакаме нашето поколение A – младите (родени през 90-те и след това), сами по себе си жертви на технологичната революция, но и наш единствен шанс.NB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2018.08.06", "title": "Res XLIX: Homo homini Bulgarus"}
{"url": "https://offnews.bg/analizi/izkustvoto-da-brakuvash-golf-3-ili-kak-mvr-pochti-me-izkara-prestapnik-685619.html", "text": "Повярвайте, ако отидете в КАТ да свършите някаква работа и се окажете сред първите на опашката, редът ви дойде неочаквано бързо и имате шанс да се върнете на работа навреме, значи нещо не е наред и нещата задължително ще се объркат.Колкото и добре да си върши работата, МВР може така да оплеска нещата и да ви върже ръцете (почти буквално), че да се чудите откъде ви е дошло. Историята, която ще разкажа, може да се обобщи накратко така: МВР, с учудваща и за самото него лекота, успя да ме \"репатрира\" извън рамките на закона, като за удобство това се случи \"на едно гише\", без разкарване. Информационната система \"изплю\" данни за това, че имам анулирана лична карта, а откраднатият ми преди година, върнат и пратен за скрап автомобил, все още се води откраднат. И се издирва! А аз, едва ли не, опитвам да залича от регистрите на МВР това обстоятелство, вероятно, за да прикрия престъпление. И то с фалшива лична карта под ръка! Направо съм си за затвор.Разказвам тази история, не за да реша личен проблем, тъй като той вече е решен. Признавам - със съдействието и пълното разбиране от страна на служители от МВР. Пиша това, защото случаят наистина е абсурден и показателен за това как невинен на пръв поглед \"бъг в системата\", може да обърка сериозно плановете ви!Всичко започва преди малко повече от година. Една прекрасна събота през април 2017 г. установих, че съм изгубил личните си документи. Моментално уведомих за това МВР, но около час по-късно с мен се свързаха хора, които намерили цялото тесте с лична карта, шофьорска книжка, дебитни карти, талон за автомобила и т.н., и т.н. Срещнах се със спасителите ми, а оттам - с такси до районното, за да съобщя, че съм открил документите. Написах нови показания и дежурният офицер каза нещо от сорта на това, че е добре, че всичко се е случило през уикенда. Ако било през седмицата, документите отдавна да са анулирани, което усложнява ситуацията допълнително.Така въпросът с валидността на личната ми карта, поне за мен, изглеждаше решен. Личната ми карта остава валидна. Наивник!За зла участ, почти по същото време през 2017 г., откраднаха стария ми автомобил. Веднага уведомих полицията, където пък на всичкото отгоре ме гледаха учудено: Че кой краде стар Голф тройка!? Още по-странно - само няколко месеца по-късно ми се обадиха да кажат, че е открит. Случайно. След като патрул видял, как двама души в гетото бутат стара кола... Проверили я и се оказало, че е открадната. Последва дело, задържане на колата като веществено доказателство, а след това - прекратяване на делото и освобождаване на колата.От МВР се обадиха: Елате да си вземете автомобила. Следва уговорка с фирма за скрап, уговорка с разследващия случая полицай и уверението, че с двете регистрационни табели и бланката от фирмата за скрап колата ще бъде свалена от отчет като отида в КАТ. Друг е въпросът защо това не става по служебен път. Вероятно заради таксата от 5 лв. Година по-късно и месец, след като полицията освободи колата ми, която пратих за рециклиране, попадам в КАТ, за да си оправя документите. И там, о, изненада!След няколко неуспешни опита да \"вкара\" номера на личната ми карта в системата, служителката ме уведомява, че тя е анулирана. Гледам спокойно. Убеден съм, че грешката е при тях. Идва една началничка, идва втора и накрая питат дали документите не са били изгубени. Казвам: Да! Тогава ми искат шофьорската книжка (която също беше изгубена и вероятно би трябвало да е анулирана, но не е!) и нещата се оправят. За личната карта ме съветват да ида в \"паспортното\".Преглъщам, докато не ми сервират това с колата: Господине, но тя е открадната. Обявена е за издирване. Обяснявам им, че това не е вярно - колата е намерена, задържана, освободена и след това предадена за скрап, ето и бележка от фирмата. Следва вдигане на рамене, идване на една началничка, а след това и на втората, които се опитват да ме убедят - а аз много добре знам, че е така - че те със съответното районно управление не могат да обменят информация по служебен път и е най-добре да ида до РПУ-то да се разберем. Опитах да обясня, че не съм аз този, който трябва да бъде посредник между две администрации в МВР и поисках да си свършат работата. Една от служителките заключи, че \"господинът е прав\", потърсиха телефон, свързаха се, разговаряха и обясниха, че \"господинът е изнервен\". Колегата, който е отговорен за случая, е в оперативка. Обадете се по-късно. За да не се задръсти опашката, ме посъветваха да пия едно кафе (между другото в една каравана на отсрещния тротоар правят страшно кафе!) и да се обадя на \"ето този телефон\". Добре, обадих се, но не на телефона от листчето, защото оператор ме увери, че той е или неверен, или непълен, или няма такъв номер. Обадих се на разследващия полицай, който взе нещата присърце и предположи, че колега, който се грижи за отписването на автомобилите от системата, просто е забравил да го направи. Въпреки че мина почти месец, откакто пратих колата за рециклиране. Отново кафе, отново очакване и позвъняване. Готово, нещата са ок.Връщам се на опашката, на гишето ме \"поемат\" веднага и, о, чудо, пак проблем! Колата продължава да се издирва, но този път от Интерпол! Спокойно, нещата са под контрол - опитна служителка поема случая и на ръка, върху документите, които подадох, е отбелязано, че \"отписването\" от Интерпол ще бъде прескочено в името на \"разкомплектоването\" на автомобила. Което, както вече споменах на два пъти, чисто физически, вече е направено преди повече от месец.Не знам дали Интерпол все още се интересуват от старата ми кола, но съм щастлив, че всички премеждия се случиха на гишето в КАТ, а не на някоя граница с \"Голфа\"-а, ако бях решил да не го бракувам. В противен случай отдавна щях да съм или задържан, или глобен, или Бог знае какво.", "date": "2018.08.06", "title": "Изкуството да бракуваш Голф 3 или как МВР почти ме изкара престъпник"}
{"url": "https://offnews.bg/kultura/preporachvame-vi-po-dejstvitelen-sluchaj-na-roman-polanski-na-otkri-685720.html", "text": "Тази вечер от 21.30 часа в културен център \"Г-8\" може да разпуснете след напрегнатия работен ден с хубав филм.В двора на културния център ще бъде прожектиран психотрилърът на Роман Полански \"По действителен случай\".Той е създаден по едноименния роман на Делфин дьо Виган, която нашумя у нас с драматичната автофикция „Силна е нощта”. Делфин дьо Виган разказва историята на писателка, обзета от смущение заради неочаквания си успех. Един ден тя се запознава с красивата и властна Л., двете постепенно се сприятеляват, но от приятелка и утешителка Л. се преобразява в демонична фигура и обсебва живота на писателката.Филмът на Полански е провокативен разказ-мистификация в стила на Стивън Кинг и вече разбуни духовете в средите на критиката. Сценарият е дело на Оливие Асайас („Личен купувач”, „Облаците на Силс Мария”) и Роман Полански („Горчива луна”, „Пианистът” „Деветата порта”), оператор е Павел Еделман („Пианистът”, „Катин”). Главните роли са поверени на френската актриса Еманюел Сене, съпруга на режисьора, и Ева Грийн („Мечтатели”, „Казино Роял”) – двете представляват умопомрачителен тандем. През 2017 г. „По действителен случай” спечели наградата ФИПРЕСИ на международната критика от филмовия фестивал в Стокхолм.", "date": "2018.08.06", "title": "Препоръчваме ви: 'По действителен случай' на Роман Полански на открито"}
{"url": "https://offnews.bg/obshtestvo/maia-manolova-do-tcetcka-tcacheva-prekratete-unizitelnoto-otnoshenie-685759.html", "text": "Министърът на правосъдието да предприеме незабавни, ефективни административни мерки по преустановяване на изтезанията или на жестоко, нечовешко и унизително отнасяне или наказание в лечебни заведения, при конвой и извеждане на лица от спални помещения за престой на открито и при посещения във вътрешни и външни лечебни заведения. Това е основен акцент в доклад на специализирана дирекция към омбудсмана Мая Манолова.В него категорично се посочва, че е констатирано системно нарушаване на Конвенцията против изтезанията и други форми на жестоко, нечовешко и унизително отнасяне или наказание, която в чл. 2 казва, че „никакви изключителни обстоятелства, от какъвто и да е характер, било то състояние на война, или заплаха от война, вътрешна политическа нестабилност, или каквото и да е друго извънредно положение, не могат да служат като оправдание за изтезание“.Според доклада инструкциите, издавани от началниците в местата за лишаване от свобода, с които се регламентира употребата на сила и помощни средства (белезници, прангове и т.н.) при „вътрешен“ и „външен“ конвой са в противоречие с чл. 114 от Закона за изпълнение на наказанията и задържането под стража /ЗИНЗС/. В ал. 1 се указва, че употребата им се допуска само в изчерпателно изброени крайни случаи, като например, освобождаване на заложници или за прекратяване на буйство или друг вид агресивно поведение.В доклада до министъра на правосъдието и до началника на затвора в гр. София изрично се посочва, въпреки че в две поредни години (2016 г. и 2017 г.) Националния превантивен механизъм настоява в своите препоръки да се прекрати всяка необоснована употреба на помощни средства, която се разглежда като подлагане на изтезания, на жестоко, нечовешко или унизително отнасяне, няма предприети действия.Конвоирането на отстранения кмет на столичния кв. „Младост“ Десислава Иванчевa с белезници на краката до Ендокринологията, според доклада на НПМ, е показателен относно нарушаване правата на човека в местата за лишаване от свобода, поради грубо погазване на закона и дългогодишно неизпълнение на препоръки на омбудсмана.", "date": "2018.08.06", "title": "Мая Манолова до Цецка Цачева: Прекратете унизителното отношение към задържаните лица"}
{"url": "https://offnews.bg/futbol/vitosha-bistritca-otnese-neuznavaema-slavia-685791.html", "text": "Витоша Бистрица изненадващо победи Славия с 2:0 в двубой от третия кръг на Първа лига. В герой за \"тигрите\" се превърна Даниел Кутев, който отбеляза и двете попадения в мрежата на домакините. Ужасяващо слаби първи 45 минути записаха футболистите на Златомир Загорчич. \"Белите\" не показаха абсолютно нищо от футбола, на който станахме свидетели, както при участието им в Лига Европа, така и в първите два кръга на първенството ни.Треньорът на Славия Златомир Загорчич опита промяна в офанзивен план през втората част, след като пусна в игра Момчил Цветанов и Цветелин Чунчуков, но това не оказа положителен ефект върху представянето на отбора.Цветанов можеше да вкара четири минути след влизането си на терена, но негов удар от воле бе париран от защитник на Витоша и това на практика бе всичко, което \"белите\" сътвориха в атака.След този успех, футболистите на Росен Кирилов заеха четвъртото място във временното класиране в Първа лига с актив от 6 точки (две победи и една загуба), докато Славия е на 7-ата позиция с четири (равенство, победа и загуба).", "date": "2018.08.06", "title": "Витоша Бистрица отнесе неузнаваема Славия"}
{"url": "https://offnews.bg/politika/ofitcialni-danni-borisov-ima-53-000-leva-a-peevski-37-miliona-leva-685792.html", "text": "Комисията за противодействие на корупцията и за отнемане на незаконно придобитото имущество публикува ежегодните декларации за имущество и интереси на лицата, заемащи висши публични длъжности.В декларацията, подадена от премиера Борисов, пише, че той разполага с 53 260 лева - пари от заплатa, обезщетения за неизползван отпуск и спестявания.Президентът Румен Радев пък е декларирал 8000 лева от заплатa, както и 14 600 лева на влог. Вицепремиерът Валери Симеонов разполага с 156 565 лева от заплата и 21 000 лева на влог. Към тези суми се добавят и дивиденти от 80 000 лева от СКАТ Транс, както и 15 000 лева - от СКАТ ТЕЛЕКОМ ООД.В декларацията на вицепремиера Красимир Каракачанов е посочено, че той и неговата съпруга са се сдобили с апартамент за 528 546 лева.С 35 000 лева от заплата разполага Томислав Дончев, а Екатерина Захариева и нейният съпруг са продали земеделска земя в Гърция за 117 350 лева. Тя и съпругът й имат общо 189 905 лева на влог.Доходите на депутата от ДПС Делян Пеевски от дивиденти за 2017 г. са 37 101 195 лева. В декларацията си той е посочил, че разполага и със следните суми в 5 отделни банкови влогове: 4 032 862 лева, 119 457 евро, 351 641 долара, 2 719 784 долара и 181 163 евро. Продал е и акции от БМК EАД за 6 200 000 лева.Председателят на парламентарната група на ГЕРБ Цветан Цветанов има 17 400 лева от трудови доходи, както и кредитна карта с лимит 20 000 лева.Председателят на БСП Корнелия Нинова е декларирала 4371 лева на банков влог и 62 545 лева влог на съпруга й Митко Нинов.Лидерът на \"Атака\" Волен Сидеров има 75 % дялово участие в ГАЛЕРИЯ СТИЛ ООД - произходът на средствата е от заплата.В декларацията си председателят на ДПС Мустафа Карадайъ пък е посочил, че няма нищо за деклариране.", "date": "2018.08.06", "title": "Официални данни: Борисов има 53 000 лева, а Пеевски - 37 милиона лева от дивиденти"}
{"url": "https://offnews.bg/sviat/142-dushi-dostigna-broiat-na-zaginalite-pri-zemetresenieto-v-indonezia-685724.html", "text": "Броят на жертвите на земетресението на индонезийския остров Ломбок вече е 142 души. Спасители търсят оцелели под рухналите сгради, а туристите масово напускат острова, съобщава БТА.Рано тази сутрин спасители подновиха издирването на оцелели след развалините на остров Ломбок, ударен от мощно земетресение с магнитуд 7 по Рихтер. Земетресението повреди хиляди постройки и вероятно броят на жертвите ще расте. Повечето от загиналите са в северната и западната част на острова, далеч от любимите на туристите места. Въпреки това, гостите на Ломбок масово напускат. Около 900 туристи и чужденци са започнали да се изтеглят.За съжаление, това бе първото ни посещение в Индонезия и мисля, че ще бъде последното за моето семейство. Бяхме тук и при първото земетресение и така и не се успокоихме. Имаше нещо във въздуха, което не беше нормално и беше плашещо, разказва френска туристка.Вчерашното земетресение удари точно седмица след като по-лек трус предизвика смъртта на 16 души на остров Ломбок. Вчерашния трус е бил усетен и на съседния остров Бали. Издаденото предупреждение за цунами е предизвикало паника и хората са се втурнали да търсят безопасно място.", "date": "2018.08.06", "title": "142 души достигна броят на загиналите при земетресението в Индонезия (обновена)"}
{"url": "https://offnews.bg/dom/obiaviha-za-prodan-doma-na-roda-tali-ot-igra-na-tronove-685761.html", "text": "Обявиха за продан замъка \"Ривъррън\", известен като дома на рода Тъли от култовия сериал „Игра на тронове“, съобщи Vogue. Имотът е оценен на над 500 000 паунда и включва 15 спални и 10 бани. Той се намира в Северна Ирлания и е построен през далечната 1800 година.По време на Втората световна война е бил използван за настаняване на войници и задържане на военнопленници. Малко по-късно е продаден на Министерството на земеделието, а по-късно отново използван като военен лагер. В първи сезон на \"Игра на тронове\" Роб Старк екзекутира Рикард Карстарк в замъка, а по-късно намери смъртта си в него. В \"Ривъррън\" е снимана една от най-известните сцени в сериала - \"Червената сватба\", когато Роб и Кейтлин Старк биват убити.", "date": "2018.08.06", "title": "Обявиха за продан дома на рода Тъли от 'Игра на тронове'"}
{"url": "https://offnews.bg/tehnologii/sony-i-vivacom-podariavat-strahotni-letni-nagradi-za-zakupilite-nov-sm-685748.html", "text": "От днес до края на месеца Sony и VIVACOM дават шанс за свеж (ре)старт на лятото за всички, закупили смартфон Xperia XA2 или Xperia XZ2 с план от телекома. Безжични слушалки, зарядни устройства за кола, мобилни батерии от Sony и удобни плажни раници и кърпи очакват да бъдат спечелени от клиентите на телекома, регистрирали новото си устройство Xperia на специалния уебсайт на кампанията http://xperiances.online. Тегленето и обявяването на победителите ще се извърши на 5 септември във Facebook страницата на Sony Mobile BG.Xperia XA2 разполага с 5,2-инчов Full HD IPS дисплей, красив дизайн без видими странични рамки и заоблена стъклена повърхност. Оборудван с две високотехнологични камери - мощната 23MP задна камера и предната 8 МР камера със супер широк 120° обхват за перфектни самостоятелни и групови селфита, този смартфон е идеален за всички любители-фотографи. На тяхно разположение са 4К видеозапис, видеозаснемане в 120 кадъра в секунда и чувствителност ISO 12800 за ясни снимки и при слаба светлина. 3300 mAh батерия на Xperia XA2 е сред най-добрите в този клас и осигурява заряд за безпроблемна активна работа с устройството през целия ден. Задвижван от мощен осемядрен процесор и мобилната платформа Qualcomm® Snapdragon™ 630, смартфонът оперира под Android 8.0 Oreo и се предлага от VIVACOM в четири елегантни цвята – класическо черно, сиво, синьо и нежно розово. Xperia XA2 може да се закупи на цена 11.98 лв. на месец с план Smart U от VIVACOM или 259.98 лв. в брой.Стилният Xperia XZ2 е актуалният флагман на японския производител и разполага с уголемен 5,7-инчов HDR Full HD+ 18:9 дисплей, най-новата мобилна платформа Qualcomm Snapdragon 845 и 4GB RAM. Усъвършенстваната MotionEye™ камера предлага за пръв път 4К HDR видеозаснемане в смартфон и заснемане на видео при 960 кадъра в секунда във Full HD качество. Създаден за най-доброто и уникално забавление, Xperia XZ2 предлага и ново изживяване за сетивата: осезаемо усещане на ритъма на музиката или динамиката на действието във видеоиграта благодарение на новата Dynamic Vibration System на Sony. Xperia XZ2 се предлага в изискан черен цвят на цена 44.58 лв. на месец с план Smart U от VIVACOM или 949,98 лв. в брой.Заедно с кампанията „Ре:стартирай лятото с Xperia”, Sony и VIVACOM започват и поредица от забавни летни игри с награди във Facebook страницата на оператора за всички фенове на двата бранда, на хубавото време и доброто настроение.", "date": "2018.08.06", "title": "Sony и VIVACOM подаряват страхотни летни награди за закупилите нов смартфон Xperia през август"}
{"url": "https://offnews.bg/obshtestvo/bez-voda-na-4-mesta-v-sofia-na-dve-ot-tiah-po-12-chasa-685693.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Изграждане на сградно водопроводно отклонение на ул. „Голаш“ в жк. „Гео Милев“ налага спиране на водоподаването от 10:00 до 16:30 часа в района на „Голаш“.Реконструкция на уличен водопровод на ул. „Нешо Бончев“ в кв. „Орландовци“ налага спиране на водоподаването от 9:00 до 21:00 часа на ул. „Нешо Бончев“ от ул. „Лястовица“ до ул. „Планинско цвете“; ул. „Петър Борисов Величков“ от ул. „Нешо Бончев“ до ул. „Гено Киров“; ул. „Кирил Пърличев“ от ул. „Нешо Бончев“ до ул. „Мелодия“; ул.“ Копринарска“ от ул. „Нешо Бончев“ до ул. „Гено Киров“; ул. „Гено Киров“ от ул. „Кирил Пърличев“ до ул. „Съзнание“; ул. „Разлог“.Във връзка с изпълнение на инвестиционен проект за реконструкция на уличен водопровод на ул. „Даскал Стоян Попандреев“ в кв. „Бояна“, се налага спиране на водоподаването от 9:00 до 21:00 часа на ул. „Ралевица“ от ул. „Кумата“ до ул. „Даскал Стоян Попандреев“; ул. „Даскал Стоян Попандреев“ от ул. „Кумата“ до ул. „Бояна парк“.Подмяна на пожарен хидрант на ул. „Саранци“ в кв. „Васил Левски“ налага спиране на водоподаването от 09:00 до 19:00 часа наул. „Саранци“ от ул. „Летоструй“ до ул. „Източна тангента“. ", "date": "2018.08.06", "title": "Без вода на 4 места в София, на две от тях по 12 часа"}
{"url": "https://offnews.bg/sviat/iaponia-pochete-s-minuta-malchanie-zhertvite-ot-hiroshima-685722.html", "text": "Япония почете тази сутрин с минута мълчание жертвите от  над Хирошима, извършена преди 73 години, която отне живота на повече от 140 хиляди души, съобщава БНР.По традиция точно в 8:15 часа (2:15 часа българско време) животът в островната държава замря за минута. В същия час на 6 август 1945 година е избухнала първата атомна бомба.От общинската администрация в Хирошима съобщиха, че в тазгодишната церемония са взели участие представители на 85 държави от 157 поканени, като за първи път е имало представители на Турция и Мианмар. Не са присъствали обаче делегати от Китай.", "date": "2018.08.06", "title": "Япония почете с минута мълчание жертвите от Хирошима"}
