{"url": "https://offnews.bg/zdrave/ima-li-vrazka-mezhdu-trevozhnite-razstrojstva-pri-detcata-i-mrasnia-va-709127.html", "text": "Американски учени свързват замърсяването на въздуха от уличното движение с ръста на тревожните разстройства при децата, тъй като фините прахови частици, отделяни от превозните средства, въздействат на мозъка. Резултатите от изследването са публикувани в онлайн изданието Environmental Research.Фините прахови частици са най-вероятният причинител на тревожните разстройства при децата, които са особено податливи на въздействието им. Според експертите те могат да попаднат в белите дробове, кръвоносната система и мозъка. Възможно е да причинят възпаление, което да доведе до по-сериозни разстройства на мозъка и да въздействат на когнитивните функции.Изследването на учените от Синсинати, Охайо, показва връзка между замърсеността на въздуха и ръста на тревожните разстройства при децата. Специалистите са анализирали резултати от скенерите на 145 12-годишни деца, за да оценят пораженията върху мозъка им.Анализите показали, че децата, които са изложени на по-високо ниво на замърсяване, по-често съобщават за симптоми на тревожно разстройство. В хода на изследванията се установило, че при тях има по-високи нива на  мио-инозитол, в областта на мозъка, която обработва емоциите. Мио-инозитолът се синтезира от тялото и се използва като канал за предаване на нервни импулси до мозъка. Оказва се, че превишените му норми влияят негативно на психиката.Тревожното разстройство е сложна патология, която се свързва със замърсеността на въздуха в 12% от случаите.По данни на СЗО замърсеният въздух е причина за смъртта на близо 4,2 млн. души по света, ежегодно. С времето фините прахови частици от вдишвания смог предизвикват сърдечно-съдови заболявания, рак на белите дробове и инсулт. Тези частици обаче имат същото коварно действие и върху мозъка – тревожно разстройство, влошаване на паметта и вниманието.", "date": "2019.08.12", "title": "Има ли връзка между тревожните разстройства при децата и мръсния въздух?"}
{"url": "https://offnews.bg/zdrave/ucheni-tvardiat-antibiotitcite-povishavat-riska-ot-astma-pri-detca-709140.html", "text": "Изследователи от Университета Вандербилт твърдят, че има връзка между терапията с антибиотици при бебетата и развитието на астма в детска възраст, независимо от вида на антибиотика и срока на приемането му. Вероятността от възникване на астма се увеличава с всяко допълнително назначаване на антибиотик, съобщава изданието Clinical Infectious Diseases.Антибиотиците са най-често предписваните лекарствени препарати при децата и в много случаи спасяват живота им при тежки бактериални инфекции. В същото време имат негативно въздействие върху разнообразието и функциите на микробиома – съвкупността от микроорганизми в тялото на човека.\"Микробиомът участва във формирането на имунната система при децата, а дисбактериозата, вследствие неконтролиран прием на антибиотици, може да повиши риска от поява на хронични заболявания заради нарушената имунна регулация\", твърди ръководителят на изследователския екип Британи Донован.Учените са анализирали информацията за приема на антибиотици при 152 622 доносени бебета от Тенеси, родени в периода 1995-2003 г. в резултат на едноплодна бременност, с нормално тегло и напълно здрави.Според данните 79% от бебетата до 1 година са били лекувани поне веднъж с антибиотици. При всяко допълнително назначаване на антибиотик, рискът от поява на астма в детска възраст се е увеличавал с 20 %.Авторите отбелязват, че тази връзка е налице независимо от типа на антибиотика и периода, за който е бил предписван. Учените установили още, че при децата, на които е бил предписван препарат с широк спектър на действие, вероятността да се разболеят от астма в детска възраст се е увеличавала, в сравнение с тези, на които са били предписвани антибиотици с тесен спектър на действие.Предвид новите доказателства, изследователите предупреждават да не се предприема антибиотично лечение при бебета без изричното предписание на специалист и по възможност да се използват алтернативни терапии, ако такива, разбира се, съществуват.Според тях бъдещите изследвания ще се съсредоточат основно в предотвратяването на неблагоприятния изход при нужда от антимикробно лечение.", "date": "2019.08.12", "title": "Учени твърдят – антибиотиците повишават риска от астма при децата"}
{"url": "https://offnews.bg/obshtestvo/zadarzhaha-34-dushi-za-trafik-na-hora-709143.html", "text": "34 души са арестувани за трафик на хора в рамките на акция на ГДБОП със съдействието на Главна дирекция „Гранична полиция“ и Дирекция „Международно оперативно сътрудничество“.Операцията е проведена на Летище София и на главните контролно пропускателни пунктове в страната. Арестувани са и 36 души за други престъпления - кражби, нелегална миграция и разпространение на порнографски материали с непълнолетни.В рамките на операцията, на територията на Европейския съюз са проверени над 127 000 лица, 63 800 превозни средства и 1 100 локации, сред които частни имоти, търговски обекти, хотели, авто- и ж.п. гари, пристанища, аерогари и гранични контролно-пропускателни пунктове. Проведени са превантивни кампании в учебни заведения с цел повишаване на информираността по отношение трафика на хора.Проверени са близо 200 души с рисков по отношение трафика на хора профил, както и близо 50 лични документа за самоличност поради съмнение, че са фалшифицирани.На територията на ЕС са идентифицирани 206 потенциални жертви на трафик на хора, 53 от които непълнолетни. Във връзка с това са стартирани 31 нови разследвания по трафик на хора.Освен България, в „Съвместни дни за действие срещу трафика на деца“ са участвали Австрия, Белгия, Хърватия, Дания, Унгария, Исландия, Латвия, Литва, Холандия, Португалия, Румъния, Словакия, Словения, Испания, Швеция, Швейцария и Обединеното кралство.", "date": "2019.08.12", "title": "Задържаха 34 души за трафик на хора"}
{"url": "https://offnews.bg/volejbol/shest-otbora-si-osiguriha-klasirane-za-tokio-2020-709121.html", "text": "САЩ, Русия, Италия, Полша, Аржентина и Бразилия спечелиха първите шест квоти за мъжкия волейболен турнир на предстоящите олимпийски игри в Токио следващото лято.Седмата е за домакините от Япония, а останалите пет ще бъдат разигравани в континентални квалификации, които ще бъдат проведени през януари догодина. За съжаление България не е сред сигурните участници, след като пропусна отличен шанс във Варна. Нашите водеха с 2:0 срещу Бразилия и имаха мачбол в третия сет, но загубиха с 2:3.\"Направихме силен мач срещу един от трите най-добри отбора в света. Дори, гледайки статистиката, виждам, че в някои показатели дори сме се справили по-добре от Бразилия. Но остава изключително голямата горчивина от крайния неуспех. Не успяхме да поддържаме нивото, което демонстрирахме в първите две части.Не успяхме да спечелим точката, с която да спечелим с 3:0, допуснахме грешка и впоследствие Бразилия ни надигра и заслужено спечели с 3:2\", коментира селекционерът Силвано Пранди.Европейската олимпийска квалификация е много по-трудна за спечелване, тъй като осем отбора ще се борят за едно място.По регламент в нея ще участват първите 8 отбора от ранглистата на Европейската волейболна конфедерация (CEV), които все още не са взели визи за Олимпиадата.В случая 7 от тези 8 тима вече играха на междуконтиненталните квалификационни турнири - Франция, Сърбия, Белгия, България, Холандия, Словения и Финландия, но не успяха да се класират, а 8-ият отбор трябва да бъде Естония.Ранглистата на CEV ще се промени след края на Европейското първенство за мъже, което ще се проведе от 12-и до 29-и септември, но едва ли ще има големи размествания.", "date": "2019.08.12", "title": "Шест отбора си осигуриха класиране за Токио 2020"}
{"url": "https://offnews.bg/temida/ivan-geshev-podade-vav-vss-kontceptciata-si-za-upravlenie-na-prokuratu-709146.html", "text": "Единственият номиниран кандидат за главен прокурор Иван Гешев подаде във Висшия съдебен съвет своята концепция за стратегическо управление на прокуратурата, съобщи \"Фокус\".Днес беше последният срок за Гешев да представи своята концепция. Идеите на Гешев за управление на прокуратурата ще бъдат публикувани на сайта на ВСС до три работни дни. До 12 септември ще стане ясно кога ще бъде изслушването на Гешев пред ВСС.Кандидатурата на Иван Гешев за главен прокурор беше издигната единодушно от 11-те членове на прокурорската колегия във Висшия съдебен съвет.Срещу избирането на Гешев за главен прокурор беше организиран протест в центъра на София, на който се събраха стотици. Протестът беше организиран, след като в интервю Гешев заяви, че не споделя виждането на \"десните екстремисти\", че съдебната, изпълнителната и законодателната власт трябва да са разделени. В същото интервю той без съд и присъда обвини фирмата, в която работи заподозреният за хакерската атака срещу НАП Кристиян Бойков, в това, че се занимава с киберрекет, а за самия Бойков каза: \"Това момче трябва да седне някъде на тъмно, да остане само с чувството си за самосъхранение, да осмисли постъпките си и да прецени какво ще направи - дали ще съдейства на закона, или ще понесе последствията от действията си\". По адрес на лидера на \"Да, България\" и бивш правосъден министър Христо Иванов Гешев пък подчерта, че трябва \"да внимава\" какво говори.", "date": "2019.08.12", "title": "Иван Гешев подаде във ВСС концепцията си за управление на прокуратурата"}
{"url": "https://offnews.bg/futbol/fernando-karanga-pred-zavrashtane-na-balkanite-709126.html", "text": "Бившата звезда на ЦСКА Фернандо Каранга може да се завърне на Балканите. Към бразилеца има сериозен интерес от турския Гьозтепе. Отборът спешно търси нов нападател, а Каранга е на челно място в списъка с желаните попълнения, пише Гонг.През миналия сезон Гьозтепе беше един от тимовете с най-слаба атака в турската Сюпер Лиг - 37 отбелязани гола в 34 мача. Клубното ръководство е решено да вземе мерки и да купи доказан реализатор, който да гарантира поне 15 попадения. Каранга в момента се намира в добра форма и играе редовно за китайския Хенан Жиание. По-рано през тази година той беше изваден от картотеката на отбора за участие в местната Супер Лига. От юли насам обаче любимецът на “червените” фенове отново е част от състава и в 7 мача вкара 4 гола. В началото на 2018 година ЦСКА продаде Каранга в Китай. Според сайта transfermarkt актуалната му цена е 2,5 млн. От Хенан обаче ще искат по-голяма сума, за да се разделят с бразилския таран.", "date": "2019.08.12", "title": "Фернандо Каранга пред завръщане на Балканите"}
{"url": "https://offnews.bg/ikonomika/toplofikatcia-sofia-otreche-da-e-spriala-plashtaniata-kam-bulgargaz-709147.html", "text": "\"Топлофикация София\" отрече твърденията, че е спряла плащанията към доставчика на природен газ \"Булгаргаз\". По-рано днес изпълнителният директор на \"Булгаргаз\" Николай Павлов обяви, че компанията съди \"Топлофикация София\" за 35 милиона лева, като общият дълг на дружеството е 120 милиона лева. Тези задълженията са натрупани за една година, след като миналия август Българският енергиен холдинг изкупи изцяло дълга на топлофикацията.\"Булгаргаз\" е завела съдебния иск, тъй като съществува риск да не може да плати синьото гориво на своя доставчик - руската компания \"Газпром Експорт\", обясни Николай Павлов, като уточни, че \"Топлофикация София\" на практика е преустановила плащанията за доставен природен газ.От \"Топлофикация София\" обаче изразиха несъгласието си с \"тиражираната в медиите информация\", че е прекратила плащанията. Оттам обясняват, че на 1 август са преведени 7 милиона лева за доставен природен газ, а ръководствата на \"двете дружества са в постоянна комуникация и търсят оптимални възможности за изготвяне на погасителен план, за да бъдат изплатени натрупаните задължения\".\"Следва да се отбележи, че летните сметки на потребителите за топла вода са минимални, освен това абонатите забавят плащанията си в очакване на изравнителните сметки. Изравнителните сметки за периода 1 май 2018 – 30 април 2019 г. на по-голямата част от потребителите са предадени от топлинните счетоводители и от 16 август ще бъдат в касите на дружеството. Очакваме засилване на паричния поток, което ще даде възможност на дружеството за оптимизиране на плащанията към \"Булгаргаз\", посочват от \"Топлофикация София\".", "date": "2019.08.12", "title": "Топлофикация София отрече да е спряла плащанията към Булгаргаз"}
{"url": "https://offnews.bg/sviat/borisov-naznachi-nov-zam-transporten-ministar-709144.html", "text": "Премиерът Бойко Борисов назначи нов заместник-министър на транспорта, информационните технологии и съобщенията. На мястото на Димитър Геновски, който е освободен по негово искане, е назначена Андреана Атанасова. До този момент, в продължение на пет години, Атанасова е била член на Комисията за регулиране на съобщенията.Атанасова има над 20-годишен опит в сферата на съобщенията и европейските въпроси, като последователно е работила в Държавната инспекция по съобщенията, Комитета по пощи и далекосъобщения, Министерството на транспорта и съобщенията, Държавната агенция за информационни технологии и съобщения, Постоянно представителство на Република България към Европейския съюз и други. ", "date": "2019.08.12", "title": "Борисов назначи нов зам. транспортен министър"}
{"url": "https://offnews.bg/sviat/nad-10-000-ognestrelni-orazhia-sa-predali-zhitelite-na-nova-zelandia-709139.html", "text": "Над 10 000 броя огнестрелни оръжия са предали жителите на Нова Зеландия в рамките на кампанията на държавата за изкупуване на оръжията, които бяха забранени след атентатите в Крайстчърч. Кампанията започна преди един месец, като през това време над 7000 души са предали на властите 10 200 полуавтоматични оръжия и автомати срещу обезщетение. Други над 1200 души са предали оръжия, придобити нелегално, като в този случай не са получили обезщетения, но няма и да им се търси отговорност за незаконно притежание на оръжието.Акцията е във връзка с приетия през април закон за реформата на притежанието на огнестрелни оръжия. Новият закон забранява разпространението и употребата на повечето полуавтоматични огнестрелни оръжия, на части, с които огнестрелни оръжия се преработват в полуавтоматични, на пълнители с капацитет над определена норма и на някои пистолети.Промяната беше въведена след най-тежкото масово убийство в мирновременната история на страната, при което бяха убити 51 души и десетки бяха ранени в две джамии в Крайстчърч.За нарушителите бяха предвидени присъди до пет години лишаване от свобода. Кампанията за изкупуване на забранени оръжия ще продължи до 20 декември, като ще струва на държавата близо 200 млн. новозеландски долара (близо 130 млн. щатски долара). ", "date": "2019.08.12", "title": "Над 10 000 огнестрелни оръжия са предали жителите на Нова Зеландия"}
{"url": "https://offnews.bg/futbol/uefa-nakaza-lokomotiv-plovdiv-za-rasizam-709149.html", "text": "Локомотив (Пловдив) трябва да затвори за публика \"Трибуна Спортклуб\", както се нарича сектор \"В\" на стадиона в парк \"Лаута\", за следващия си домакински мач в Европа заради расистко поведение на част от публиката по време на мача със Страсбург миналата седмица, реши Дисциплинарната комисия на УЕФА.Пловдивчани загубиха с 0:1 от френския отбор в първи мач от третия квалификационен кръг в Лига Европа, а санкцията е заради расистки обиди към играчи на Страсбург.Така за следващото си домакинство в евротурнирите вместо зрители, трибуната трябва да бъде покрита с банер с надпис #EqualGame и логото на УЕФА. Подобна санкция получи и националния ни отбор за двубоя от евроквалификациите срещу Англия.Сръбският гранд Партизан също отнесе наказание от УЕФА с два мача в Европа пред празни трибуни заради расистко отношение на публиката по време на мача с Малатияспор (3:1) миналата седмица.\"Гробарите\" са санкционирани и с 24 250 евро заради лоша организация на мача и запалени факли по трибуните.", "date": "2019.08.12", "title": "УЕФА наказа Локомотив Пловдив за расизъм"}
{"url": "https://offnews.bg/112/goliam-pozhar-gori-v-haskovsko-709148.html", "text": "Голям пожар избухна до хасковското село Брягово. Огънят се е разпространил върху площ от около 2000 декара - между селата Брягово, Родопи и Любеново, съобщи БНТ. Горят треви, храсти и широколистна гора.8 екипа на пожарната гасят пожара, помагат и местни жители, но заради силния вятър огънят се разпространява бързо. Пожарът се разпространява по посока село Родопи, макар че все още е далече от къщите. Има съмнения, че пожарът е запален от жител на Брягово, който опитал да изгори стари дрехи близо до гората. Пожар избухна тази нощ и в депото за отпадъци край пловдивското село Шишманци. Огънят е вече локализиран и не се разраства, но тлее в дълбочина. В района се усеща задушлива миризма. Кметът на селото призова с отпечатани листовки хората да останат по домовете си при затворени прозорци. Властите уверяват, че няма превишаване на нормите на опасни газове.", "date": "2019.08.12", "title": "Голям пожар гори в Хасковско"}
{"url": "https://offnews.bg/politika/borisov-se-pohvali-s-naj-golemia-iznos-v-stopanskata-ni-istoria-709151.html", "text": "Премиерът Бойко Борисов се похвали с данните за износа на България за първите шест месеца на годината. Според данните на Националния статистически институт печалбата от износа от първата половина на годината е в размер на близо 28 млрд. лева. \"Толкова голяма сума от продажба навън в рамките на шест месеца страната ни не е отчитала никога в стопанската си история\", написа Борисов на страницата си във Фейсбук.Той отбеляза още, че според данните на НСИ средната брутна месечна работна заплата нараства с 4.3% спрямо първото тримесечие на 2019 г. и достига 1260 лева.", "date": "2019.08.12", "title": "Борисов се похвали с най-големия износ в стопанската ни история"}
{"url": "https://offnews.bg/politika/radan-kanev-siderov-me-sadi-za-15-000-leva-za-obida-i-kleveta-709137.html", "text": "Лидерът на Атака Волен Сидеров съди евродепутатът Радан Кънев за клевета. Искът е заведен в Софийски районен съд. Това съобщи Кънев на страницата си във фейсбук. На връщане от отпуск, с изненада получих искова молба от г-н Волен Сидеров, който ме съди за 15 000 лева. Поводът е, че съм реагирал на неговото изказване, че в средата на 19 век „няма български народ, няма българска нация, никой не знае, че има българи изобщо“. И в реакцията си съм отбелязал - съвсем вярно, впрочем - че \"никое хюмне, мекере, ибрикчия или предател\" не е обиждал така българите, пише Радан Кънев. Той прилага и  на исковата молба. Не оспорвам, че в началото на март 2018 г. съм публикувал в личния си профил във фейсбук протестния текст, пише Кънев. Не оспорвам, и че целта на публикацията ми е била да изразя остра и крайно негативна политическа позиция спрямо конкретно политическо изявление на ищеца, уточнява той. И признава, че умишлено е използвал груби изрази. Радан обаче оспорва твърдението, че това са обидни клеветнически квалификации. Кънев обяснява, че целта му не е била да обиди лично Сидеров, а е реагирал на \"политически тези, изразени от ищеца\". Неслучайно в целия текст атакувам \"думите\" на ищеца, а не неговата личност, към която нямам отношение, нито особени лични впечатления, пише още Радан Кънев. ", "date": "2019.08.12", "title": "Радан Кънев: Сидеров ме съди за 15 000 лева за обида и клевета"}
{"url": "https://offnews.bg/futbol/suhia-v-levski-praviat-edna-i-sashta-greshka-vsiaka-godina-709131.html", "text": "Бившият треньор на Лудогорец и Левски Антони Здравков коментира равенството 0:0 между \"орлите\" и ЦСКА в голямото дерби от 5-ия кръг. Той говори и за състоянието на \"сините\", които са в поредната си криза, въпреки че бяха начело в класирането след миналия кръг.\"Смятам, че за отстъпление трудно може да се говори, защото двата отбора бяха предпазливи, не рискуваха много. И двата отбора на моменти играха на контраатака. Предпазлив двубой, нямаше решаващо значение, както беше в края на миналата година, затова може би двамата треньори бяха предпочели предпазливостта. Аз казвам какво съм видял на терена вчера. Това едва ли е било начертан план, но така се получи.Има такива мачове, треньорите да имат една идея, а на терена да се получи друго. Новите играчи на Лудогорец ще имат нужда от време да се адаптират, като класа, организация и всичко, Лудогорец се различава от всички останали отбори в България. Играчите, когато дойдат в България, трябва да се приспособят с нашата действителност. У нас се играе труден футбол, не сложен, а труден.Когато дойдат тук футболистите се сблъскват с различен футбол, тук се изправят срещу отбори, които се затварят срещу Лудогорец. Новите играчи в Лудогорец са свикнали на открит футбол в своите страни, където играят, а тук е различно. Новите са добри, но трябва време, за да се адаптират\", коментира Тони Здравков в дискусионно студио \"Дерби\".Бившият селекционер на младежкия национален отбор смята, че участието на българските отбори през този сезон е добро.\"На фона на критиките, които имаше към отборите преди мачовете в Европа, едва ли някой е очаквал да има три тима в тази фаза на турнира в Лига Европа. Това не се е случвало от 8-9 години. Представянето на този етап е добро\", сподели той.Здравков коментира и ситуацията Левски.\"Моята гледна точка е една. За поредна година се закъснява със селекцията за изграждането на един отбор. Освобождават се футболисти, които още могат да дадат на Левски. В същото време се взимат играчи, които не познава обстановката, имат нужда от адаптация, а се чакат бързи резултати. Няма как да се случи. Случва се да загубиш, но има разлика в начина, по който това се случва.Не мога да кажа дали треньорът на Левски ще има картбланш, това си зависи от ръководството на клуба, което е ново. Ако са убедени, че това е техният човек, са длъжни да му дадат шанс\", категоричен е специалистът.", "date": "2019.08.12", "title": "Сухия: В Левски правят една и съща грешка всяка година"}
{"url": "https://offnews.bg/futbol/levski-speshno-tarsi-tcentralen-zashtitnik-709112.html", "text": "След двете поредни загуби на \"Герена\" - 0:4 от АЕК Ларнака и 1:3 от Берое, Левски спешно иска да привлече централен защитник, пише “Тема Спорт”. Треньорът Петър Хубчев настоява за взимането не на двама, а на трима играчи. Сините търсеха халф, който да замести Мариани, както и бек, който да е алтернатива на Иван Горанов. Сега обаче имат най-голяма нужда от човек в средата на отбраната. Причината е, че Нуно Рейш е много слаб от началото на сезона, а на всичко отгоре се и контузи. Каргас също е с травма, а и с изявите си показа, че е рисков и във всеки мач може да бъде изгонен. Ейолфсон не е готов за игра, а Деян Иванов просто не е дорасъл за титуляр.От \"Герена\" признаха, че искат да привлекат защитника на Ботев Кристиан Димитров и халфа на пловдивчани Тодор Неделев. Евентуални трансфери на двамата са далеч от финализиране, а може и въобще да не бъдат осъществени.Левски се нуждае спешно от човек в центъра на ариегарда. Ако такъв бъде взет до 5 септември, то Рейш ще бъде използван като дефанзивен халф, за какъвто всъщност бе привлечен.", "date": "2019.08.12", "title": "Левски спешно търси централен защитник"}
{"url": "https://offnews.bg/kultura/kino-v-parka-na-voennata-akademia-12-15-septemvri-709111.html", "text": " е страхотна идея, която екипът на Арт Фест с удоволствие реализира вече четвърта поредна година. В началото на есента, когато вечерите са още топли, залезите – омайни и се опитваме да запазим енергията от лятото, под прекрасните, все още зелени корони на дърветата, гражданите и гостите на София имат възможност да гледат #КИНО на открито в парка на Военната академия „Г. С. Раковски“.Традиционният час е запазен – 20:30.Дните са четири на брой – между 12 и 15 септември, а филмите са сред най-търсените, обсъждани, харесвани, интригуващи заглавия, които възхищават специалисти и киномани в цял свят.Това са „Джебчии“ на изключителния японски майстор Хироказду Корееда, „Щастливият Лазаро“ на омайната италианска разказвачка Аличе Рорвахер и великолепният, разтърсващ „Капернаум“ на ливанската актриса и режисьор Надин Лабаки.Специален акцент в програмата е ексклузивната премиерна прожекция на филма, който тръгва в разпространение на кино в същия ден – „Граница“ на провокативния режисьор Али Абаси. Препоръчително е предварителното закупуване на билети онлайн .Билетите са на цена 10 лева, онлайн и на място, 90 минути преди прожекцията", "date": "2019.08.12", "title": "Кино в Парка на Военната академия 12 – 15 септември"}
{"url": "https://offnews.bg/futbol/zidan-zagovori-za-nejmar-v-real-madrid-709136.html", "text": "Треньорът на Реал Мадрид Зинедин Зидан намекна, че Неймар може да напусне Пари Сен Жермен и да акостира на \"Сантяго Бернабеу\" преди трансферният прозорец да затвори окончателно следващия месец.Според източници на Скай Спортс, Реал Мадрид преговаря с френския шампион за бразилския национал, който се присъедини към тима през 2017, но от Мадрид все още не е дошла конкретна оферта за нападателя.В същото време феновете на ПСЖ вече изразиха недоволството си от Неймар и не го искат в клуба.\"Неймар не е в нашия състав, но до 2 септември всичко може да се случи. Мислим само и единствено за играчите, с които разполагаме в момента. Гарет Бейл и Хамес Родригес са двама играчи в нашия отбор, но всичко може да се случи до края на трансферния прозорец.Хамес Родригес има договор с Реал Мадрид, той не бе повикан, но всичко може да се промени\", коментира Зидан след контролата с Рома, загубена след дузпи.", "date": "2019.08.12", "title": "Зидан заговори за Неймар в Реал Мадрид"}
{"url": "https://offnews.bg/politika/fandakova-ako-se-kandidatiram-za-kmet-shte-imam-obnoven-ekip-709118.html", "text": "Ако се кандидатирам за кмет на София - решението си ще обявя през септември, ще бъде с нови идеи, с обновен екип, с достатъчно опит и с енергия.  В добро здраве съм и трудно се уморявам, каза кметът на София Йорданка Фандъкова за предстоящите местни избори, цитирана от Фокус. Изборите предстоят, те са изключително важни за продължаване промяната на града ни. Но работата в големия градникога не спира и всеки, който има планове да се занимава с политика, трябва да знае, че работата е много, добави Фандъкова. Чувам непрекъснато и чета, че съм била уморена. Мен ме мотивира работата, обясни тя и добави, че все още има сили и амбиция да си свърши работата. \"Ежедневно се срещам с хората\", добави кметът и подчерта, че столичани очакват нещата да се случват по-бързо. ", "date": "2019.08.12", "title": "Фандъкова: Ако се кандидатирам за кмет, ще имам обновен екип"}
{"url": "https://offnews.bg/dw/ivan-geshev-e-izbran-otdavna-ot-kogoto-triabva-709152.html", "text": "Защо е този напън хората да харесат единствения кандидат за главен прокурор? Явно, за да се прикрие фактът, че Иван Гешев е избран отдавна. От когото трябва. Коментар на Ясен Бояджиев.Тези дни, щом си пуснеш телевизора, на екрана изгрява кандидатът за главен прокурор. В новинарска емисия на една от големите телевизии даже намериха повод да го пуснат три пъти – в началото, по средата и към края. А и цялата прокуратура се държи като в предизборна кампания - сякаш целокупното население ще избира следващия ѝ началник.Което е много смешно, защото кандидатът е един-единствен и е избран отдавна, от когото трябва. Други, избрани по същия начин, го номинираха единодушно и остана само да си го гласуват, също единодушно.Несъгласните да си мълчатЗащо тогава е целият този напън? Защото на дърпащите конците им се иска колкото се може по-малко хора да разберат, че изборът е предрешен, и колкото се може повече хора да им харесат избраника.Проблемът е, че (почти) никой не вярва на прокуратурата. А виновни за това, според нея, са някакви „заинтересовани“ хора и медии, които все още си въобразяват, че тия неща подлежат на обсъждане. И си позволяват да твърдят, че единствената кандидатура е, меко казано, неподходяща за поста. Затова цялата прокуратура се втурна да дава отпор на „тенденциозните и манипулативни коментари, мнения и публикации“, без да опровергава по същество написаното в тях.В серия декларации от миналата седмица несъгласните бяха призовани към „толерантност, отговорност и добронамерен тон“ (да си мълчат и да не се бъркат, където не им е работа) и предупредени, че ако продължават „да формират недоверие у гражданите към прокуратурата“, тя ще им отговори „с всички позволени от закона средства“.Кой създава недовериетоДори и несъгласните да млъкнат обаче, цялата тази кампания няма да помогне. Защото единственият виновник за масовото недоверие в прокуратурата е самата прокуратура. Тя от много години работи в тази посока и вече е постигнала много. Основната причина, естествено, е в трайната липса на присъди за корупция и злоупотреби по високите етажи на властта. Затова масовото убеждение е, че хората с реална власт и техните приближени са практически недосегаеми и че, ако се наложи да бъдат проверявани за нещо, то е само проформа, колкото да бъдат изчистени.От друга страна не остава незабелязано, че мнозина, изпречили се по един или друг начин на властта, са подложени на системен тормоз с безкрайни разследвания и измислени обвинения. С две думи - в очите на хората прокуратурата е основен крепител на властовото статукво. Опитите ѝ да прикрие това чрез буйна имитация на дейност, се провалят заради все по-карикатурните изпълнители и трагикомичното разминаване между шумна показност и краен резултат. Като в случая с обявения за „абсолютен престъпник“ бивш министър, който започна с излъчен по телевизията брутален арест, продължи с 4 обвинения и завърши с 4 оправдателни присъди и (засега) близо 200 хиляди лева обезщетения, платени от данъкоплатците.Примерите се множатДействителността е толкова отвратително-водевилна, че за доверието или недоверието вече дори няма значение дали реално има престъпление или не и дали някой е виновен или невинен. Във всеки случай съмненията сред публиката са толкова големи, че симпатиите ѝ често са откровено на страната на обвиняемите, а не на обвинителите. Примерите са безброй и се множат. Да кажем - малоумието с пръскачките пред Народното събрание, които били хакнати, за да се разклатят политическата система и формата на управление. Този пример сам по себе си е напълно достатъчен да разклати не само „доказателствата“ и обвиненията срещу конкретните „кибер терористи“, но и доверието в цялата прокуратура за години напред.Какво точно е, или не е направила Иванчева не знам, но след отвратителната гавра, на която бе подложена при задържането си (в присъствието на кандидата за главен прокурор) и после в ареста, мнозинството е по-скоро убедено, че тя е изкупителна жертва за назидание на всички, които се опитват да се борят с мафиотските интереси. Рекордната за България с бързината и размера си присъда само затвърди това убеждение. Затова на последните избори Иванчева би две парламентарни партии и няма да е чудно, ако въпреки очевидно скромните си качества за политиката, на следващите избори влезе в общинския съвет, а после и в парламента.Дори когато работата изглежда добре свършена, а доказателствата - безспорни, недоверието пак остава. И до ден днешен, например, могат да се срещнат хора, които продължават да се съмняват, че и извършителят, и мотивите за убийството на журналистката в Русе са други.Днешни и бъдещи обвиняемиНедоверието няма как да се преодолее с кухи декларации, още по-малко - със зле прикрити заплахи. А днешната свръхактивност на прокуратурата може да предизвика само обратен ефект. Същото е в сила и за единствения кандидат за неин началник. Той вече си беше „постлал“ достатъчно, откакто го избутаха на първа линия и го превърнаха в медийна звезда. А след предизвестената си номинация се закопа окончателно още с първото си „програмно“ интервю, в което изложи особените си виждания по въпросите на демокрацията и правото. Оттогава - колкото повече появи по телевизията и писма с „единодушна и безрезервна подкрепа“ - толкова повече съмнения и недоверие в публиката.Разбира се, работата с избора му е опечена. Но на тях, поне засега, това не им стига - искат и да ги харесваме. Който не ги харесва, е обвиняем, а ако още не е - скоро ще бъде.", "date": "2019.08.12", "title": "Иван Гешев е избран отдавна. От когото трябва"}
{"url": "https://offnews.bg/sviat/rumanetc-ubi-trima-dokato-izlachva-na-zhivo-barzoto-si-shofirane-709141.html", "text": "Мъж в Румъния блъсна и уби трима души, докато предавал на живо бързото си шофиране. Инцидентът е станала вчера в село Вакарени, на 250 километра източно от Букурещ.39-годишният шофьор предавал на живо във Фейсбук бързото шофиране на спортна кола с монтирана в автомобила камера, когато изгубил контрол над возилото и излязъл от шосето. Жертвите - бременна жена, нейното 3-годишно дете и 79-годишната баба на детето, са се намирали в градината си. В градината е имало и още един човек, който е пострадал при инцидента. Шофьорът на колата и неговият спътник също са били ранени. Шофьорът опитал да избяга, но бил заловен от полицията.Според румънски медии водачът е употребил алкохол. ", "date": "2019.08.12", "title": "Румънец уби трима, докато излъчва на живо бързото си шофиране"}
{"url": "https://offnews.bg/futbol/naprezhenie-v-botev-pd-nedelev-i-baltanov-skochiha-na-fenovete-709117.html", "text": "Лидерите на Ботев (Пловдив) Тодор Неделев и Лъчезар Балтанов влязоха в разправия с феновете на отбора по време на домакинската загуба с 0:2 от Царско село, пише \"Тема спорт\", цитирайки PlovdivDerby.Малко преди първия гол в мача двамата размениха остри реплики с хора от централната трибуна. Първо Балтанов, който бе оставен на резервната скамейка, изкрещя към част от запалянковците: \"Стига сте викали на всяко отиграване\". След това нервите и на Неделев не издържаха. Халфът, който бе капитан в този мач, отиде до тъчнилията и се обърна към тях с думите: \"Какво искате, слезте вие да играете\".И след мача имаше напрежение между част от играчите и някои от по-темпераментните фенове.Очевидно е, че нещата в Ботев не вървят и това създава напрежение не само между запалянковците и футболисти, а и вътре в отбора.Според запознати, някои от играчите не са били особено доволни от методите на работа на новия треньор Желко Петрович. Резултатите на тима също не са добри, като от началото на сезона \"Канарчетата\" записаха само една победа с 3:1 над Дунав (Русе).Хора от кухнята пък споделиха, че и във финансово отношение има проблеми и заплатите се бавят. Това също допълнително изнервя обстановката в Коматево.", "date": "2019.08.12", "title": "Напрежение в Ботев (Пд), Неделев и Балтанов скочиха на феновете"}
{"url": "https://offnews.bg/politika/mo-prevede-parite-za-iztrebitelite-709122.html", "text": "Министерството на отбраната е превело цялата сума в размер на 1,2 милиарда щатски долара по международните договори за доставката от Правителството на САЩ на осем самолета F-16 Block 70 и свързаното с тях оборудване и въоръжение, съобщи МО. Преводът е нареден в четвъртък, 8 август, от Министерството на отбраната до Агенцията за подпомагане в областта на сигурността (Defence Security Cooperation Agency - DSCA) по сметка на Република България.С тази стъпка българската страна е изпълнила ангажимента си по договорите, сключени по проекта за придобиване на нов тип боен самолет за българските Военновъздушни сили.С потвърждението от Агенцията за получените по сметката на Република България 1,2 милиарда долара за американската страна договорите също са в сила и започва тяхното практическо изпълнение.", "date": "2019.08.12", "title": "МО преведе парите за изтребителите"}
{"url": "https://offnews.bg/politika/borisov-se-sreshtna-s-medvedev-govoriha-za-tok-gaz-i-ro-ro-feriboti-709115.html", "text": "Министър-председателят Бойко Борисов проведе среща с руския премиер Дмитрий Медведев. Двамата разговаряха в рамките на Първия каспийски икономически форум, който се провежда в Туркменистан.Българският премиер изтъкна значението на диалога на най-високо ниво и изрази удовлетворение, че след официалната визита на Медведев в България през март, сега продължава разговорът относно възможностите за прагматично и взаимноизгодно сътрудничество. Борисов изтъкна интереса на страната ни с Руската федерация да водим равнопоставен и взаимноизгоден двустранен политически диалог, при който се ръководим от своите национални интереси и същевременно се придържаме към общата политика на държавите-членки на ЕС и НАТО.Министър-председателят Борисов акцентира върху желанието ни да продължим да развиваме сътрудничеството с Русия по приоритетните за България въпроси в икономиката, енергетиката, туризма, транспорта, образованието, науката и културата, социалната политика.Относно енергийната тема, която беше сред акцентите на разговора в „Аваза“, премиерът Борисов отбеляза, че България води политика, която е насочена към гарантирането на енергийната сигурност, както за страната ни, така и за ЕС. Българският министър-председател подчерта, че диверсификацията е важен елемент за гарантирането на сигурността на газовите доставки в ЕС и добави, че България работи активно по проектите за газови връзки със съседните страни.Премиерът Борисов обърна специално внимание на сериозната работа на българското правителство във връзка с осъществяването на проекта за газоразпределителния център „Балкан“.На срещата беше обсъдена също възможността за реализация на проекта АЕЦ „Белене“ при поставените от българската страна условия. Заявления за участие в настоящата процедура за избор на стратегически инвеститор по проекта се приемат до 19-ти август. Според премиера Борсов, в региона ще възникне необходимост от производствени мощности, които да генерират чиста електроенергия на достъпни цени, отчитайки все по-амбициозните цели за намаляване нивата на вредни емисии във всички сектори на икономиката. В този смисъл АЕЦ „Белене” може да се превърне именно в такъв електроизточник за региона.Министър-председателят Бойко Борисов изрази удовлетворение от проведеното 16-о заседание на българо-руската Междуправителствена комисия за икономическо и научно-техническо сътрудничество. Българският премиер изрази очакване следващата й сесия да се състои в близко време и да допринесе допълнително за развитието на двустранните отношения.", "date": "2019.08.12", "title": "Борисов се срещна с Медведев, говориха за ток, газ и ро-ро фериботи"}
{"url": "https://offnews.bg/zdrave/2300-apteki-sa-svarzani-veche-kam-sistemata-za-verifikatcia-709106.html", "text": "2300 аптеки вече са свързани към системата за верификация, чрез която се извършва проверка за наличието на фалшифицирани лекарства, съобщиха от Министерството на здравеопазването. Това са около 100% от аптеките, които имат договорни отношения с НЗОК, и 65% от общия брой аптеки, които трябва да се свържат със системата.Системата беше въведена за всички държави-членки на ЕС с решение от февруари тази година. Целта е чрез проверката на автентичността на индивидуалния идентификационен код да се гарантира, че лекарственият продукт е от законен производител и е преминал през законната верига на разпространение. У нас създаването, управлението, функционирането и поддържането на националния регистър се осъществява от Българската организация за верификация на лекарствата (БОВЛ).В повечето европейски държави беше определен гратисен период, за да се гарантира плавното внедряване на изискванията в аптеките и да не бъде затруднен достъпът на пациентите до лекарства.Шестмесечният гратисен период у нас изтече на 9 август т. г. В момента Министерството на здравеопазването подготвя промени в Закона за лекарствените продукти в хуманната медицина, които предстои да бъдат публикувани за обществено обсъждане и внесени в Народното събрание в началото на новия парламентарен сезон.След приемането и влизането им в сила, Изпълнителната агенция ще налага санкции.Целта е всички отговорни участници и институции да се включат в този процес, за да се гарантира безопасността на лекарствените продукти.", "date": "2019.08.12", "title": "2300 аптеки са свързани вече към системата за верификация"}
{"url": "https://offnews.bg/offtopic/znae-li-modniat-gigant-versace-shto-e-to-honkong-709120.html", "text": "Италианската компания за луксозно облекло Versace бе принудена да се извини на Китай, след като надписи на нейни тениски \"превърнаха\" Хонконг и Макао в независими територии, пише Би Би Си.Случката предизвика ожесточени критики в социална медия в Китай, след което \"Версаче\" признаха, че са допуснали грешка и спират продажбата на тениските. Оттам уверяват, че зачитат териториалния суверенитет на китайската държава.Видно от надписите, от \"Версаче\" знаят, че Милано е град в Италия, а Лондон - във Великобритания. Но не и че Хонконг е специален административен район в Китай, а Макао - град в Китай, също с особен статут.В отговор на словесната буря, която предизвикаха, от \"Версаче\" увериха в съобщение, че са спрели продажбата още на 24 юли. \"Извиняваме се за този спор. Обичаме Китай и зачитаме териториалния суверенитет на китайската държава\", пишат те. Подобно извинение дойде и от вицепрезидента и главен дизайнер на модната линия в компанията Донатела Версаче.\"Никога не съм искала да покажа неуважение към националния суверенитет на Китай и затова искам лично да се извиня за тази неточност и тревогите, които това може да е предизвикало\", пише тя.Инцидентът доведе до прекратяване на отношенията между посланичката на \"Версаче\" в Китай - актрисата Янг Май, с компанията.", "date": "2019.08.12", "title": "Знае ли модният гигант Versace що е то Хонконг"}
{"url": "https://offnews.bg/obshtestvo/mobilni-biura-po-truda-startirat-v-13-naseleni-mesta-709116.html", "text": "От началото на август 2019 г. Агенцията по заетостта започна активното предоставяне на услугата „Мобилно бюро по труда”. Първите събития за комплексна подкрепа, насочена към среща на търсенето и предлагането на пазара на труда в по-малките населени места и специфични региони, са факт. Поетапно услугата ще започне да функционира във всички административни области в страната с изключение на град София, за който прилагането й не е икономически обосновано. Предвижда се да бъдат обхванати населени места с икономически активно население над 100 души, в които има условия и съдействие от общината.Експертите, включени в мобилните екипи, предоставят пълния набор от услуги на бюрата по труда, с цел да се намали делът на обезкуражените и неактивните лица, както и да се помогне на търсещите работа. Акцентът е върху информирането, консултирането и мотивирането за регистрация и ползване на посредническите и специализирани услуги на Агенцията по заетостта за осигуряване на заетост или включване в обучение.Новият подход на Агенцията по заетостта е адресиран и към работодателите, които имат готовност да наемат търсещи работа лица от тези региони. Във фокуса на мобилното бюро по труда от една страна са местните обекти за търговия, услуги, земеделски производители или микропредприятия в сферата на селското и горското стопанство. На тях ще се предлагат посреднически услуги и преференции, които да насърчат наемането, макар и на малко хора. Успоредно с това чрез мобилното бюро по труда ще се търсят безработни и неактивни, които да се насочат към обявените позиции от други работодатели, заявили готовност да осигурят транспорт и наемат безработни от отдалечени от местоработата населени места.Мобилното бюро по труда надгражда дейността на съществуващите към момента изнесени работни места, насочена към безработни лица от уязвимите групи и икономически неактивни лица от малки населени места. Освен това, в рамките на функциониращите центрове за заетост и социална подкрепа то позволява организирането на изнесени приемни от мобилни екипи на бюрата по труда и дирекциите за социално подпомагане за предоставяне на комплексни услуги.През тази седмица мобилно бюро по труда ще посети 13 населени места, в т.ч.:На 12 август – с. Новачене /община Никопол/ и с. Окорш /община Дулово/; На 13 август – с. Джурово /община Правец/;На 14 август – с. Сталийска махала /община Лом/, гр. Земен /община Земен/, с. Трайково /община Лом/, с. Бяла паланка /община Твърдица/, с. Ковачевци, /община Ковачевци/;на 15 август – гр. Добринище /община Банско/, с. Вакарел /община Ихтиман/, с. Кермен /община Сливен/ и в с. Крушовица /община Мизия/;на 16 август – с. Ковачица /община Лом/.В срещите могат да се включат всички търсещи работа и работодатели.", "date": "2019.08.12", "title": "Мобилни бюра по труда стартират в 13 населени места"}
{"url": "https://offnews.bg/obshtestvo/izpitat-za-priem-sled-iv-klas-v-smg-e-bil-oporochen-no-nikoj-niama-da-708984.html", "text": "Състезанието с най-голяма тежест за приема след IV клас в Софийската математическа гимназия е било опорочено през 2019 г., но Министерството на образованието и науката няма да накаже никого за това. Извода налага докладът на двамата държавни експерти в МОН Емилия Илчевска и Румен Вангелов, на които министърът на образованието Красимир Вълчев възложи да извършат проверка след . Двамата установяват пропуски, но заключават, че \"по някакво щастливо стечение на обстоятелствата тези недостатъци не са предизвикали вредни последици\" - оптимистично, но не изглежда доказано в доклада.СигналитеНа 23 май OFFNews оповести, че тази година . Изискването нарушава анонимността и е поставя под въпрос обективността при оценяването - опасяваха се родители, подали сигнал до нас.Проверка на OFFNews установи, че , която оценява работите на четвъртокласниците. След публикацията ни министър Вълчев разпореди проверка.ДокладътПравилата изискват в националната комисия за оценяване на работите от състезанието да бъдат включени: представители на академичната общност; на висшите училища и институтите на БАН; на професионални сдружения, експерти, учители.Тази разпоредба не е изпълнена коректно - признават проверяващите - работите от състезанието (нищо, че е национално) са оценявани само от учители в СМГ. Следва изненадващ ход: независимо, че определянето на членовете на националната комисия е в правомощията единствено на министъра на образованието и това е вид гаранция за обективно оценяване, директорът на СМГ и учители там - членове на националната комисия - взели инициативата, даже вече били говорили с учители от други математически гимназии и самите те пожелали съставът на комисията да бъде разширен. Всичко това е старателно описано в доклада.Въпросът за конфликта на интереси също е разгледан от двамата проверяващи. Оказва се, че, да, членове на комисията са и преподаватели в частната школа \"СМГ учители\" на потенциални кандидати в СМГ. Но в отговор на изникващия въпрос за конфликт на интереси следва нова изненада: \"В заповедта  не е указан срок, в който декларацията  да бъде подадена\".От какво произтича увереността на двамата държавни експерти за липсата на вредни последици? По този въпрос докладът мълчи. Двамата просто съветват следващата година експертът по математика в МОН да се погрижи да изчисти въпроса със сроковете и декларациите.Проверката установява също \"различен подход в организирането на състезанието на областно ниво, което създава предпоставки за неравнопоставеност на участниците в състезанието – в едни области те се оценяват от областни комисии, определени от началника на РУО, а в други – от училищни, определени от директора на съответната математическа гимназия\".Работите от София-град проверява комисията, изготвила задачите, с изключение на един от членовете - а това води до неравнопоставеност, поражда съмнения към обективността на резултатите, признават двамата проверяващи.Но оказва се, че точно тези членове на комисията и учители в СМГ са незаменими, независимо от въпроса за конфликта на интереси.Обяснението за запазването на анонимността на Илчевска и Вангелов също е неочаквано и като че ли тук двамата влизат от ролята на проверяващи в ролята на защитници. Ето какво дословно пишат в доклада:С други думи, нито един от отговорните за провеждането на състезанието не е бил запознат с регламента до последния момент и случайно следобеда преди изпита на 18 май директорът на СМГ и членовете на комисията (учители в СМГ) решили все пак да го погледнат. И, о, изненада! Оказва се, че са на път да компрометират резултатите и оттам - целия държавен план-прием. Загрижени да не им се случи това, те... поръчват мокър печат. Как той решава проблема със сложените в един общ плик анонимна и неанонимна част остава неизвестно.Всичко това не води до извода, че всъщност целият държавен план-прием е бил компрометиран и че за отговорните трябва да има последствия. Напротив. Проверяващи и проверявани влизат в един отбор и вторите отново загрижено намират решението: догодина двата модула трябва да са анонимни.За да уверят министъра и обществото, че анонимността не е била нарушена, двамата проверяващи пишат по повод засекретяването на работите:\"При предаването на пликовете писмените работи са разбъркани, за да няма следа кой плик от коя стая идва...  От видеозаписа е видно, че процесът се извършва с голяма бързина (за 4 часа са засекретени 875 работи), при тази скорост е невъзможно анонимността, на който и да е участник, да бъде компрометирана\".Двамата експерти твърдят, че \"въпреки някои проблеми в организацията на състезанието няма настъпили вредни последици за участниците и всички състезатели са оценени обективно. В училището е създадена организация за гарантиране на анонимността на състезателите, максимална прозрачност и безпристрастно прилагане на критериите за оценка към всеки състезател\".Според тях взаимоотношенията между СМГ и използващата името на училището частна фирма \"СМГ учители\" са на база ясни и прозрачни правила. Те не виждат проблем в използването на базата на училището за нуждите на частната школа и не споменават какъв наем плащат и дали покриват режийните разходи.Въпреки всичко констатирано експертите пишат на финала, че ситуацията в СМГ е наред благодарение на \"някакво щастливо стечение на обстоятелствата\" и не препоръчват някой да бъде наказан:", "date": "2019.08.12", "title": "Изпитът за прием след IV клас в СМГ е бил опорочен, но никой няма да понесе отговорност за това"}
{"url": "https://offnews.bg/obshtestvo/dzhip-vleze-v-moreto-na-plazh-bolata-709089.html", "text": "Джип влезе в морето на плаж „Болата”. Собственикът на автомобила влязъл във водата с него, за да си изтегли лодката. Това е сигнализирал зрител на Нова тв, станал свидетел на случилото се. „Тук се касае за личната отговорност на хората, които си позволяват това”, коментира кметът на Каварна Нина Ставрева.Тя уточни, че в общината няма подаден такъв сигнал, но контролиращият орган в подобни ситуации е РИОСВ – Варна.Община Каварна направи постъпки още през 2007 година този плаж да излезе от границите на резерват „Болата”.За да се регламентира най-после неговото стопанисване и да има ясни правила, които да се спазват, както и ефективни глоби, коментира Ставрева.", "date": "2019.08.12", "title": "Джип влезе в морето на плаж Болата"}
{"url": "https://offnews.bg/temida/geshev-prashta-kontceptciata-si-za-prokuraturata-na-vss-srokat-iztich-709087.html", "text": "Срокът, в който единственият кандидат за нов главен прокурор Иван Гешев трябва да представи писмената си концепция за управление на държавното обвинение, изтича днес. Това става ясно от хронограмата за избор на главен прокурор, публикувана на сайта на ВСС. Според правилата концепцията също ще се появи на страницата на Висшия съдебен съвет преди изслушването на живо, насрочено за 24 октомври. Точното място и час на изслушването на Иван Гешев ВСС ще определи до 12 септември, пише още в хронограмата. На сайта на Висшия съдебен съвет вече са публикувани десетки становища от органите на съдебната власт, професионални организации и други институции в подкрепа на номинацията на Гешев, както и Отворено писмо на Гражданско сдружение Инициатива \"Правосъдие за всеки\" и Становище от Васил Крумов Петров - доктор по административно право и съдия в Софийския районен съд.", "date": "2019.08.12", "title": "Гешев праща концепцията си за прокуратурата на ВСС, срокът изтича днес"}
{"url": "https://offnews.bg/politika/borisov-balgaria-iska-da-nadgrazhda-vrazkite-s-prikaspijskite-strani-709090.html", "text": "Министър-председателят Бойко Борисов започва участието си в Първия каспийски икономически форум в „Аваза\", съобщиха от МС. Събитието дава възможност на страната ни да развие мрежата си от партньорства в Каспийския регион. Каспийско море е ключов за търговията и свързаността на Европа с Централна Азия, Средния и Далечния Изток. Още повече, след подписването на Конвенцията за статута на Каспийско море нараства неговата привлекателност като партньор във всички области – инвестиции, енергетика, транспорт и комуникации, търговия, развитие на науката. Устойчивата свързаност на Каспийския басейн с Европа ще допринесе за изграждането и развитието на качествена инфраструктура, за подобряване на икономическата, социалната и екологична среда и ще гарантира транзит на стоки и услуги в общ интерес. Борисов е на официално посещение в Туркменистан, където с руския му колега Дмитрий Медведев ще обсъдят днес въпроса за доставки на туркменски газ през Русия. ", "date": "2019.08.12", "title": "Борисов: България иска  да надгражда връзките с прикаспийските страни"}
{"url": "https://offnews.bg/futbol/otstranili-bodurov-zaradi-sistemno-narushavane-na-distciplinata-709119.html", "text": "Системно неспазване на дисциплината е причината за отстраняването на капитана Николай Бодуров от състава на ЦСКА, съобщава близкият до ръководните фактори на \"Българска армия\" вестник \"Труд\". Чашата на търпението към национала преляла в дните преди мача със Зоря Луганск.Едва изчакал края на тренировката, Бодуров тръгнал да пали колата за родния Благоевград, за където пътува всеки ден. Собственикът Гриша Ганчев призовал защитника да почака, че предстои разговор с отбора за повдигане на духа и обявяване на премиите за отстраняване на украинците. Пред всички Бодуров отвърнал, че си има работа, а тренировката е свършила.Треньорът Люпко Петрович отдавна негодувал от факта, че именно капитанът първи си тръгва от базата в Панчарево. Сърбинът лично уведомил Ганчев какво ще каже за отсъствието на Бодуров пред медиите след мача със Зоря и ще носи отговорност за решението си.На тренировки Бодуров често си позволявал да репликира щаба и да не се влага напълно при упражнения, които не му харесват.Многократно на тренировки и мачове Бодуров си позволявал нецензурни думи към свои съотборници.Сегашното изваждане на Бодуров също е рецидив. През 2013 година ръководството на Литекс отстрани защитника от мачове заради дисциплинарни проблеми. Тогава Бодуров намери начин да се извини и да продължи в Ловеч, след което бе продаден дори на английския Фулъм.След мача с Лудогорец в неделя (0:0), треньорът Люпко Петрович видимо се изнерви от въпрос за Бодуров и призова да го питат лично него защо е отстранен.", "date": "2019.08.12", "title": "Отстранили Бодуров заради системно нарушаване на дисциплината"}
{"url": "https://offnews.bg/zvezdi/alen-fabien-delon-bashta-mi-e-po-dobre-i-vi-tceluva-709091.html", "text": "Синът на известния френски актьор Ален Делон - Ален-Фабиен Делон каза, че баща му се чувства по-добре след инсулта, претърпян преди няколко седмици.\"Благодаря ви за многото съобщения, които докоснаха сърцето ми. Както виждате, той се чувства все по-добре и ви целува\", написа Ален-Фабиен Делон в Instagram, като придружи съобщението си с актуални снимки на прочутия си баща.В четвъртък най-големият син на Делон - Антъни, заяви, че актьорът е претърпял инсулт преди няколко седмици и сега се възстановява в швейцарска клиника.", "date": "2019.08.12", "title": "Ален-Фабиен Делон: Баща ми е по-добре и ви целува"}
{"url": "https://offnews.bg/tenis/nadal-specheli-titlata-v-monreal-i-otkaza-uchastie-v-sinsinati-709095.html", "text": "Рафаел Надал спечели по безапелационен начин титлата от турнира \"Роджърс Къп\" в Монреал, Канада. 33-годишният испанец разби Данийл Медведев с 6:3, 6:0 във финалния сблъсък за 1 час и 11 минути. Така той завоюва рекорден 35-и трофей от турнирите \"Мастърс\" 1000 на AТР.Надал бе пълен господар на корта в срещата с руснака. В първия сет той направи един пробив в четвъртия гейм и това му позволи да се откъсне в резултата, като до края не допусна съперникът му да върне пробива и спечели с 6:3.Вторият сет Матадора вече бе във вихъра си. Той правеше каквото си иска, докато Медведев бе безпомощен да му се противопостави и не успя да запише дори гейм на сметката си. Това е пета титла за Надал на този турнир и общо трета за сезона след успехите му в Рим и на \"Ролан Гарос\". Испанецът е с впечатляваща статистика в Монреал, където има пет победи от пет финала, в които е загубил само 1 сет през далечната 2005 година от Андре Агаси.След победата в Канада обаче Рафа прецени, че ще пропусне следващия голям турнир на АТР в Синсинати. Причината е натрупаната умора и желанието му да бъде максимално свеж за следващия турнир от Големия шлем - US Open, който започва на 26 август.", "date": "2019.08.12", "title": "Надал спечели титлата в Монреал и отказа участие в Синсинати"}
{"url": "https://offnews.bg/obshtestvo/prof-kantardzhiev-oblichajte-dve-flanelki-sreshtu-komarite-5-pochin-709092.html", "text": "Спасението от комарите, които донесоха западнонилска треска и у нас, включва обличането на две фланелки една върху друга, както и естествени репеленти като мента и лавандула. Комарите хапят през една фланелка, ако искате да не ви хапят по гърба, облечете две, посъветва проф. Тодор Кантарджиев, директор на Център по заразни и паразитни болести, по БНТ.  По думите на проф. Кантарджиев хората трябва да не допускат комари в стаите и да не ходят на места, където има много комари. Ако западнонилската треска засегне нервната система и мозъка - и то при възрастни хора над 60-годишна възраст, смъртността е от 10 до 20 на сто, каза още експертът. По отношение на ентеровирусите, които причиняват възпаления на нервната система, проф. Кантарджиев заяви, че е най-важна хигиената на ръцете. Той препоръча на майките да не ползват за децата си спиртни кърпички, защото спиртът не убива тези вируси, а да ползват кърпички с хлорхексидин.Що се отнася до кърлежите - който го ухапе кърлеж, трябва да вземе две таблетки доксациклин, а децата маркоролиден антибиотик, за да се предпазят от заболяване.", "date": "2019.08.12", "title": "Проф. Кантарджиев: Обличайте две фланелки срещу комарите, 5 починали от западнонилска треска у съседите"}
{"url": "https://offnews.bg/tenis/19-godishna-triumfira-v-toronto-sled-otkazvane-na-serina-709094.html", "text": "19-годишната Бианка Андрееску е новата победителка в турнира по тенис за жени в Торонто. Тя обаче взе титлата на практика без игра, тъй като съперничката и на финала Серина Уилямс се отказа заради контузия.Срещата между двете тенисистки продължи едва 19 минути. До този момент Андрееску водеше с 3:1 гейма, когато Уилямс почувства болка в гърба и взе решение, че не може да продължи мача.Така Андрееску стана първата канадка от 1969 година насам, която печели титлата в Торонто. Това е и трети трофей за годината за нея след успехите в Индиън Уелс и на турнира \"Чалънджър\" в Нюпорт Бийч.С този успех канадката ще се изкачи до номер 14 в света. Това е най-високото класиране в ранглистата на WTA в нейната кариера досега.", "date": "2019.08.12", "title": "19-годишна триумфира в Торонто след отказване на Серина"}
{"url": "https://offnews.bg/tenis/srivat-na-grigor-dimitrov-veche-e-fakt-709097.html", "text": "Първата ракета на България в мъжкия тенис Григор Димитров от днес вече е №74 в ранглистата на АТР. Сривът на хасковлията продължава с пълна сила от началото на годината, като това е най-ниското му класиране при мъжете от 7 години насам. То стана факт след като Гришо за пореден път отпадна още в първия кръг на турнир, в който взема участие. Българинът загуби с 4:6, 4:6 от Стан Вавринка в срещата помежду им от надпреварата в Монреал от сериите \"Мастърс\" 1000. Така той падна с цели 20 позиции в ранглистата.Димитров започна годината под №19 в света, но до момента върви стремглаво надолу. Освен поредицата от загуби, причина за това бяха и контузиите, които му попречиха да вземе участие в някои от турнирите през сезона.Най-високото класиране на Григор в ранглистата на АТР бе пред 2018 година, когато той стигна до №3 в света на 15 януари. До 29 октомври той остана в Топ 10.Сега за Димитров предстои участие в турнира в Синсинати. Именно там хасковлията спечели единствената си титла от сериите \"Мастърс\" 1000 през 2017 година. Интересното е, че съперник на старта отново ще бъде Стан Вавринка.В Синсинати 28-годишният българин има да защитава от миналата година 90 точки след отпадането си на 1/8-финала. На US Open пък хасковлията ще защитава само 10 точки, тъй като миналия сезон отпадна още в първия кръг след поражение от Вавринка.", "date": "2019.08.12", "title": "Сривът на Григор Димитров вече е факт"}
{"url": "https://offnews.bg/kultura/obviniha-lejdi-gaga-v-plagiatstvo-na-shallow-video-709093.html", "text": "Певицата Лейди Гага е обвинена в плагиатство на заглавната песен от филма \"Роди се звезда\", в който участва с Брадли Купър, съобщава Нова телевизия. Композиторът Стив Ронсън заяви, че подготвя дело за „милиони и милиони долари“ срещу Лейди Гага.Той твърди, че песента ѝ „Shallow“ съдържа заимстван музикален елемент. Ронсън открил аналогично звучащия елемент в три ноти от песента си \"Almost\", издадена през 2012 г.Адвокатът на Лейди Гага заяви пред пресата, че това е просто съвпадение. Като аргумент Орин Снайдер посочи като пример няколко други песни с подобна структура нотна структура. Композиторът е обвинен, че иска да \"заработи лесни пари на гърба на звездата\".\"Това е позорно и неправилно\", заяви Снайдер.Лейди Гага получи наградата „Оскар“ за “Shallow“ в категорията „Най-добра песен“ към филма и пусна видео към нея.Можете да сравните звученето на двете песни:", "date": "2019.08.12", "title": "Обвиниха Лейди Гага в плагиатство на 'Shallow'(видео)"}
{"url": "https://offnews.bg/temida/sgs-prekrati-delo-za-kleveta-sreshtu-joncheva-za-kashtata-v-barselona-709096.html", "text": "СГС прекрати гражданското дело за клевета, заведено от Иван Саздов срещу Елена Йончева, съобщиха от съда. Причината е, че Саздов като ищец не е платил в срок държавната такса от 40 000 лв., явяваща са 4 процента от стойността на иска. След изтичане на законовия срок за обжалване, определението за прекратяване на делото е влязло в сила, информират от СГС. Собственикът на тенис клуб „Банкя“ Иван Саздов заведе дело за клевета и набеждаване срещу Йончева в края на май.Причината бе, че , че Саздов е купил къща в Барселона за Бойко Борисов и че има офшорка, в която е превел 1,7 милиона евро. ", "date": "2019.08.12", "title": "СГС прекрати дело за клевета срещу Йончева за къщата в Барселона, ищецът Иван Саздов не платил такса"}
{"url": "https://offnews.bg/zdrave/poveche-prava-za-lekarite-spetcializanti-709098.html", "text": "За предварително подписан договор с условията на работа и заплащане ще настояват лекарите-специализанти на срещата с министъра на здравеопазването на 13 август, съобщи председателят на БЛС д-р Иван Маджаров, цитиран от clinica.bg. По думите на д-р Маджаров в промените на Наредбата за придобиване на специалност няма предвиден гарантиран минимум за заплатата на специализантите държавна поръчка.По време на преговорите с МЗ и НЗОК от съсловната организация ще настояват за повече самостоятелност за младите лекари, която ще им даде възможност да извършват определени манипулации, без да бъдат ръководени от опитен медик.Дискутирана е била възможността за създаването на Консултативен комитет на младите лекари към УС на БЛС, за да могат техни представители да вземат участие в контактната група на съюза за преговори по Националния рамков договор.В новата наредба за придобиване на специалност се предвижда държавата да плаща специализациите на младите лекари срещу задължението да работят 3 години в страната, в противен случай ще трябва да връщат парите за образованието си.Специализантите на държавна издръжка ще трябва да избират между посочени от здравното министерство болници, в които има дефицит на кадри, без да имат гарантиран минимум за заплата.Според д-р Маджаров предварително подписаният договор може да бъде основанието болницата да бъде подпомогната от МЗ, но при ясен регламент.", "date": "2019.08.12", "title": "Повече права за лекарите-специализанти"}
{"url": "https://offnews.bg/futbol/prisadata-na-fenovete-nejmar-mahaj-se-709101.html", "text": "Феновете на Пари Сен Жермен показаха категорично мнението си по казуса \"Неймар\". Бразилецът е обект на трансферни спекулации от началото на лятото, като все по-усилено се говори, че той ще напусне \"Парк де Пренс\". Изглежда и привържениците на клба искат точно това и са бесни от поведението на футболиста.Те демонстрираха отношението си към него, издигайки няколко транспаранта с надписи от рода на \"Неймар, махай се\" и \"Неймар, кучи син\" по време на мача от първия кръг на Лига 1 срещу Ним (3:0). Освен това нападателят бе обект на постоянни обиди от трибуните, някои от които дори на лична основа, отнасящи се към обвиненията в изнасилване към бразилеца от Нажила Тринидаде.Неймар ядоса феновете на ПСЖ не само с желанието си да си тръгне, но и с думите си, че най-сладката победа в кариерата му е била с екипа на Барселона именно срещу ПСЖ (6:1) в Шампионската лига.Треньорът на ПСЖ Томас Тухел не включи Неймар в групата за мача с Ним. Последните информации са, че най-вероятно бразилецът ще бъде продаден на Реал Мадрид.", "date": "2019.08.12", "title": "Присъдата на феновете: Неймар, махай се!"}
{"url": "https://offnews.bg/112/katastrofa-zatvori-patia-sozopol-primorsko-709103.html", "text": "Пътят Созопол-Приморско е затворен заради катастрофа между две коли.Един от пътниците се е оплакал от болки в гърдите, няма информация за други пострадали. Алтернативният маршрут е през Каваците, Дюни и изхода за Аркутино, съобщават от МВР в Бургас, цитирани от Фокус. Километрично задръстване се образува в посока от Бургас, непосредствено преди разклона за Созопол. ", "date": "2019.08.12", "title": "Катастрофа затвори пътя Созопол - Приморско"}
{"url": "https://offnews.bg/politika/manolova-niama-da-tarsia-podkrepa-ot-partii-i-slavi-trifonov-ako-se-709099.html", "text": "Ако реша да се кандидатирам, ще стана кмет, заяви омудсманът Мая Манолова, която все още не е решила дали ще влезе в надпреварата в София. Тя е сигурна в победата си, тъй като вижда паниката от евентуалната ѝ кандидатура. Това е причината за страха, за агресията, за атаките, на които съм подложена. Впрегната е цялата пропагандна машина около властта – медии, говорители... Това издава паника, подчерта Манолова пред бТВ. Манолова посочи, че ако реши да влезе в надпреварата, няма да търси подкрепа от партийни централи – нитоот БСП, нито от новосъздадената формация на Слави Трифонов. ”Винаги съм разчитала и ще разчитам на подкрепата на гражданите” , каза омбудсманът. Тя посочи, че е декларирала цялото си имущество и няма притеснения по тази линия.Омбудсманът коментира и актуалната ситуация около борбата срещу Африканската чума. Според нея заради безхаберието на властите, сега трябвало да платят най-бедните, а именно – дребните собственици на свине.”Не виждам опит да се поеме отговорност за състоянието, в което се намира свиневъдството в момента”, каза Манолов ", "date": "2019.08.12", "title": "Манолова: Няма да търся подкрепа от партии и Слави Трифонов, ако се кандидатирам за кмет"}
{"url": "https://offnews.bg/futbol/belgijski-grand-idva-za-martin-minchev-ot-cherno-more-709104.html", "text": "Емисари на белгийския колос Андерлехт ще дойдат на мача Черно море - Лудогорец от следващия кръг на efbet Лига, за да наблюдават играта на Мартин Минчев, пише “Меридиан Мач”. Представител на тима вече е наблюдавал футболиста, но преговори още не са стартирали, а е имало само запитване. От ръководството на варненци вече на няколко пъти намекнаха, че няма да дадат таланта си за по-малко от 2 млн. евро.Както е известно, Лудогорец, ЦСКА и Левски вече си направиха устата да привлекат 19-годишния Минчев. Андерлехт има спосбността да взима млади футболисти от цял свят, да ги развива и препродава в пъти по-скъпо. “Моряците” може да изкарат и далеч повече пари от крилото, след като при сделка най-вероятно ще запазят процент от бъдещ трансфер.", "date": "2019.08.12", "title": "Белгийски гранд идва за Мартин Минчев от Черно море"}
{"url": "https://offnews.bg/futbol/petrichev-takav-fearplej-e-v-ushtarb-na-ludogoretc-709123.html", "text": "Изпълнителният директор на Лудогорец Ангел Петричев изрази недоволството си от някои отсъждания на арбитрите по време на сблъсъка с ЦСКА в Разград, завършил 0:0.\"Ако това е феърплеят, за който си говорихме в началото на първенството, то той е в ущърб на Лудогорец\", категоричен бе Петричев, който визираше срещата при премиера Бойко Борисов на шефовете на Левски, ЦСКА и Лудогорец.На нея присъстваха Васил Божков, Гриша Ганчев, а разградчани бяха представени от Георги Домусчиев. На излизане Гриша Ганчев разкри естеството на разговорите, като каза, че са се разбрали да има феърплей през новия сезон.Най-големите претенции на Лудогорец са за грешки на съдията и неотсъдена дузпа заради опасна игра на Раул Албентоса срещу Клаудиу Кешеру в края на мача и смятат да подават жалба.Любопитното е, че въпросната ситуация дори не е описана в репортажа за мача в сайта на разградчани, озаглавен \"Лудогорец изпусна ЦСКА\".Ден след мача Петричев продължи да недоволства.\"Това не е нарушение, това е покушение! На този удар и най-известният каратист сред футболистите Златан Ибрахимович ще завиди. Определено Албентоса е най-добрият каратист в Ефбет Лига\", написа директорът в профила си във Фейсбук.", "date": "2019.08.12", "title": "Петричев: Такъв феърплей е в ущърб на Лудогорец"}
{"url": "https://offnews.bg/kultura/ostava-otbeliazvat-27-godini-na-stcenata-s-biografichna-kniga-i-dva-709102.html", "text": "На 30-ти август, българските инди-рок любимци от група  ще отпразнуват 27 години на музикалната сцена с промоция на книгата „аз ОСТАВА“ по време на ежегодния си голям концерт в клуб „Маймунарника“, в Борисовата градина. Още на следващия ден, 31-ви август, момчетата ще акостират в култовото за Пловдив място – бар Конюшните, за да представят книгата, повторят незабравимата емоция и прекрасно шоу, и пред пловдивските си фенове.Първоначалната идея за биографична книга за  е на журналистът Даниел Ненчев и се ражда още преди 8-9 години, но за съжаление така и не успява да бъде реализирана. Преди година същата идея се заражда в главата на автора Георги Гаврилов и екипът на издателство Scribens, които твърдо решават да реализират това предизвикателство. В резултат на усилената работа на Георги, Мария Куманова, Наталия Иванова и Валентин Дишев биографичната книга „аз ОСТАВА“ е вече факт.Специален принос имат също Елин Рахнев, който дава името на творбата и Даниел Ненчев, чийто избрани интервюта с артисти и приятели на групата намират място в нея. Визията е на Антония Георгиева, а фотографиите са дело на Добрин Кашавелов. В „аз ОСТАВА“ освен безброй истории на бандата, читателите ще намерят непознати текстове на песни, отговори на въпроси от фенове, една страхотна обща среща между музикантите и авторите, разкази на много хора, свързани с Остава и още много интересни неща. По време на двата концерта всеки ще може да си закупи книгата, а след това тя ще бъде налична и в книжарниците в страната.В 2-часовата програма на концертите освен големите си хитове, бандата ще изсвири и първите две готови песени от предстоящия си нов студиен албум, който записват в момента и се очаква да излезе през идната пролет.Тази година специални гости на софийския концерт на , ще бъдат група Jeremy?, а DJ съпорта ще е от Пинг Понг Галя.По време на събитията, феновете ще имат възможност освен книгата да си закупят и диск, тениска или друг мърчандайз на Остава.Билети за двата концерта, могат да бъдат закупени в мрежата на .", "date": "2019.08.12", "title": "'Остава' отбелязват 27 години на сцената с биографична книга и два концерта"}
{"url": "https://offnews.bg/obshtestvo/zam-ministar-za-chumata-po-svinete-ako-dnes-plache-baba-stoianka-ut-709088.html", "text": "Мярката за умъртвяване на домашните прасета е абсолютно наложителна. Ако сега плаче баба Стоянка, утре може да плаче цяла България. От няколко дни няма нови случаи на африканска чума при домашните животни, заяви зам.-министърът на земеделието, храните и горите Янко Иванов по бТВ. По повод казуса със Стоянка Митева от с. Безмер, която не иска да умъртви бременна свиня, той обясни, че жената няма право да гледа свиня-майка в задния двор. По думите му според законовите разпоредби в личните стопанства не трябва да се отглеждат свине с малки, а само прасета за угояване. „Има указани ясни правила в Наредба 44 за това колко прасета могат да се гледат – до 5 прасета с цел угояване, а не свине - майки. Имаме непознаване на закона от страна и на хората, и на кметовете, особено тези, които са против мерките“, добави той.Кметовете, които не изпълниха разпорежданията, трябва да получат актове за административно нарушение - за тях предвидена глоба от 100 до 300 лв. за първи път, вторият път се удвоява, обясни Иванов. „На стопаните, които отказват да умъртвят животните, ще им бъде помогнато. Ще го направят нашите колеги“, каза още зам.-министърът. Досега са умъртвени над 120 000 животни, загробването продължава. ", "date": "2019.08.12", "title": "Зам.-министър за чумата по свинете: Ако днес плаче баба Стоянка, утре може да плаче цяла България"}
{"url": "https://offnews.bg/obshtestvo/zhega-ogromni-valni-i-ekstremalna-opasnost-ot-pozhari-dnes-709080.html", "text": "Жълт код за високи температури е в сила за почти цялата страна днес, оранжев ще бъде кодът за област Благоевград. В Бургас кодът предупреждава и за вълни до 3-4 бала. Жегата не отстъпва, максималните температури пак ще стигнат 38 градуса, според прогнозата на НИМХ. Край морето ще духа умерен вятър, термометрите няма да се качат над 30 градуса на брега и над 25-27 градуса във водата. Дори на 1200 метра в планините температурите ще стигнат 28 градуса, а на 2000 метра – около 21.Горещините продължават и през следващите два дни. В четвъртък обаче синоптиците прогнозират, че в западната част от страната ще превали и прегърми. Ще започне да нахлува по-хладен въздух и температурите ще се понижат. ", "date": "2019.08.12", "title": "Жега, огромни вълни и екстремална опасност от пожари днес"}
{"url": "https://offnews.bg/sviat/goliam-pozhar-izbuhna-iztochno-ot-atina-64-ognishta-v-gartcia-709105.html", "text": "Голям пожар избухна в източните предградия на Атина. Ситуацията в Пеания е овладяна в сутрешните часове на деня, преди това властите наредиха евакуация на съседните къщи.Огънят се е разразил по склоновете на 1026-метровата планина Имитос, която отделя предградията Пеания от гръцката столица. Пламъците се разпространявали много бързо, съобщи Time.Най-малко 141 пожарникари се бориха с огъня, а осем хеликоптера се присъединиха към тях, твърдят властите на Гърция.Говорител на противопожарната служба заяви, че пожарът е започнал от частна къща. ", "date": "2019.08.12", "title": "Голям пожар избухна източно от Атина, 64 огнища в Гърция"}
{"url": "https://offnews.bg/obshtestvo/tcarkvata-pochita-dnes-sv-fotij-i-anikita-709079.html", "text": "Църквата почита днес св. мчци Фотий и Аникита.Св. Аникита бил комит (военен сановник). Когато в Никодимия ставали приготовления за подлагане християните на мъчение, пред император Диоклетиан, той открито заявил, че е християнин.Неговият пример последвал и племенникът му Фотий. Той казал на царя: \"Идолопоклоннико, засрами се, твоите богове са нищо!\".След много мъчения и двамата били осъдени на смърт и изгорени заедно с много други християни в 305 година.", "date": "2019.08.12", "title": "Църквата почита днес св. Фотий и Аникита"}
{"url": "https://offnews.bg/obshtestvo/12-chasa-bez-voda-v-chast-ot-stolichnia-kvartal-iavorov-709078.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Изпълнение на инвестиционен проект за реконструкция на уличен водопровод на ул. „Авицена“ в кв. „Яворов“ налага спиране на водоподаването от 09:00 до 21:00 часа по ул. „Авицена“ от бул. „Цариградско шосе“ до ул. „Цар Иван Асен II“, по ул. „Модест Мусоргски“ от ул. „Николай Гогол“ до ул. „Светослав Тертер“ и по бул. „Цариградско шосе“ от ул. „Николай Гогол“ до ул. „Николай Ракитин“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода”, живеещи в района, ще почувстват значително подобреното качество на предоставяните услуги.Демонтаж на пожарен хидрант на ул. „Илия Кушев“ в жк. „Илинден“ налага спиране на водоподаването от 10:00 до 18:00 часа по ул. „Илия Кушев“ от ул. „Чавдарица“ до ул. „Дебелец“, по ул. „Вита“ от ул. „Цар Симеон“ до ул. „Илия Кушев“. ", "date": "2019.08.12", "title": "12 часа без вода в част от столичния квартал Яворов"}
{"url": "https://offnews.bg/zdrave/nad-9-mln-lv-investitcii-v-zdraveopazvaneto-otchete-stolichna-obshti-709113.html", "text": "9,1 млн. лв. са инвестициите в здравеопазването за последните четири години, съобщиха от Столична община. Средствата са вложени в подобряването на сградния фонд и модернизирането на апаратурата в болниците.На 1,3 млн. лв. възлизат осигурените средства за 12 ДКЦ. Част от парите за поликлиниката в Люлин са от фонда за енергийна ефективност и програмата “Jessica”. През тази година 130 хил. лв. са дадени за обновяване на физиотерапията в диагностично-консултативния център. С тези средства са закупени 18 нови апарата за магнитотерапия, електротерапия, лазертерапия, както и различен тип диагностика.С инвестиция от 270 хил. лв. Втора МБАЛ-София се сдоби с изцяло нова апаратура за интензивното отделение на клиниката по кардиология, микробиологичната лаборатория и неврологично-интензивния сектор в болницата. За отделението по кардиология са закупени 10 нови реанимационни легла с 10 монитора, измерващи най-важните биологични параметри. Закупена е и апаратура за лечение на респираторна недостатъчност, апарат за инвазивна вентилация и неинвазивна вентилация, както и 2 нови дефибрилатора и 2 ЕКГ апарата.На 500 хиляди лв. възлиза ремонтът на Специализираната болница за продължително лечение и рехабилитация Панчарево. Здравното заведение е с напълно подновена парна система, нов покрив, външен ремонт на сградата и изолация на първия етаж и в салона за лечебна физкултура.", "date": "2019.08.12", "title": "Над 9 млн. лв. инвестиции в здравеопазването отчете Столична община"}
{"url": "https://offnews.bg/obshtestvo/mladezh-s-morbili-na-letishte-varna-tarsiat-zarazeni-709108.html", "text": "В България вече има епидемия от морбили, потвърдени са 1134 случая. Това обяви бившият национален консултант по епидемиология проф. Мира Кожухарова по бТВ. По думите й разпространението на болестта и през лятото е нетипично за нея. Според изчисленията ѝ всяка седмица се регистрират по около 20 нови заразени. 29-годишен мъж от Варна е заболял от морбили и е настанен в Инфекциозната клиника в града, след като дълго време се е самолекувал, заяви д-р Янка Драганова от местната здравна инспекция по Фокус. Проблемът е, че младежът е работил на летището и няма как да се установят всички лица, с които е контактувал по време на работа, обяснява Драганова. Състоянието на пациента се подобрява, той ще бъде изписан скоро. Мъжът живеел само с възрастни хора и опасността да е заразил деца е много малка.Основно деца са засегнати, като най-много заболели има в София и областта. Те са над 700. Заразените са предимно до 9-годишна възраст, което означава, че най-вероятно не са ваксинирани\", каза Кожухарова и призова родителите да ваксинират децата си. ", "date": "2019.08.12", "title": "Младеж с морбили на летище Варна, търсят заразени"}
{"url": "https://offnews.bg/sviat/honkong-hiliadi-protestirashti-blokiraha-edno-ot-naj-natovarenite-let-709125.html", "text": "Международното летище в Хонконг отмени всички излитащи полети за понеделник, след като хиляди протестиращи нахлуха вътре с плакати с надписи \"Хонконг не е безопасен\" и \"Срам за полицията!\". Според Ройтерс те наброяват 5000 души.Пътниците бяха посъветвани да не тръгват за летището, което е един от най-натоварените транспортни центрове в света. Отменените полети са повече от 160. Изпълнени бяха само тези, за които пътниците вече се бяха чекирали.Много протестиращи негодуват срещу действията на полицията от неделя, която използва сълзотворен газ и гумени куршуми срещу протестиращи. Някои от хората носеха превръзки на очите в знак на съпричастност с жена, ранена тежко в окото в неделя.Протестите избухнаха след приемането на спорен закон, който разрешава екстрадицията от района със специален статут Хонконг в континентален Китай за съдебни процеси. Въпреки че законът бе отменен, протестите продължават и набират нова сила.", "date": "2019.08.12", "title": "Хонконг: Хиляди протестиращи блокираха едно от най-натоварените летища в света, отменени са над 160 полета"}
{"url": "https://offnews.bg/sviat/pet-detca-zaginaha-pri-pozhar-v-kashta-v-pensilvania-709085.html", "text": "Пет деца загинаха при пожар в къща, използвана като детски център в американския щат Пенсилвания.Жертвите са на възраст между осем месеца и седем години.Огънят е избухнал в ранните часове на нощта. Някои от децата, които са се намирали в къщата, са били поверени за отглеждане там, докато родителите им са нощна смяна.Собственикът на опожарената сграда е в болница.", "date": "2019.08.12", "title": "Пет деца загинаха при пожар в къща в Пенсилвания"}
{"url": "https://offnews.bg/ikonomika/bulgargaz-sadi-toplofikatcia-sofia-za-35-mln-leva-709086.html", "text": "\"Булгаргаз\" съди \"Топлофикация София\" за 35 милиона лева, общият дълг на дружеството към газовата компания е от 120 милиона лева. Това каза изпълнителният директор на \"Булгаргаз\" Николай Павлов по БНР. Тези задълженията са натрупани за една година, след като миналия август Българският енергиен холдинг изкупи изцяло дълга на топлофикацията.Сега \"Булгаргаз\" е завела съдебния иск, тъй като съществува риск да не може да плати синьото гориво на своя доставчик - руската компания \"Газпром Експорт\", посочи още Николай Павлов. По думите му \"Топлофикация София\" на практика е преустановила плащанията за доставен природен газ. Николай Павлов каза още, че разговорите с руснаците за промяна на условията по дългосрочния договор за доставка на газ продължават. Целта е до края на годината да се постигне споразумение за намаляване цената на синьото гориво за българския пазар.  ", "date": "2019.08.12", "title": "Булгаргаз съди Топлофикация София за 35 млн. лева"}
{"url": "https://offnews.bg/vodni/pluvtcite-ni-na-lager-v-harvatia-predi-svetovnoto-709133.html", "text": "Петимата плувци, които ще представят България на световното първенство за юноши и девойки в унгарската столица Будапеща (21-25 август), са на лагер в Хърватия от миналия петък, пише bgswim.com.В Риека тренират Йордан Янчев, Йосиф Миладинов, Здравко Баблаков, Калоян Левтеров и Павел Банчев. Практически това е съставът от европейското първенство в Казан, където нашите записаха пет финала и още два полуфинала, Миладинов стана вицешампион на 100 м бътерфлай и паднаха общо 10 мъжки национални рекорда и 8 в старшата.Лагерът в Хърватия е уреден от генералния секретар Димитър Бобев, който работи 30 години в страната, а сега ще бъде отново в амплоато на треньор, заедно с генералния мениджър на представителните отбори Кристиян Минковски.В Риека нашите ще останат около десетина дни.", "date": "2019.08.12", "title": "Плувците ни на лагер в Хърватия преди световното"}
{"url": "https://offnews.bg/tenis/mari-niama-tarpenie-da-se-probva-na-singal-709114.html", "text": "Британският тенисист Анди Мъри няма търпение да опита силите си в официален мач на сингъл. Мъри претърпя операция за смяна на тазобедрената става през януари в опит да спаси кариерата си, като се завърна наскоро на двойки.32-годишният тенисист не е играл поединично от загубата от Роберто Баутиста Агут на старта на Аустрелиън Оупън. Първият му мач ще бъде срещу французина Ришар Гаске в Синсинати.„Представянето ми срещу топ играчите по време на тренировките беше на ниво“, сподели трикратният шампион в турнирите от Големия шлем, който в момента заема 325-то място в световната ранглиста.„Но в даден момент трябва да направиш следващата крачка и да се опиташ да играеш в състезателен мач. Най-бързият начин, по който може да забързаш този процес, е като си на тренировъчния корт и играеш с най-добрите.Не очаквам да се движа толкова добре по корта, колкото преди, но определено мога да се придвижвам по-добре, отколкото сега.Ще ми отнеме време, но аз започнах да практикувам на сингъл преди две седмици. Когато играеш на най-високо ниво срещу най-добрите играчи в света, те удрят топката здраво и това отнема време, докато свикнеш отново\", казва шотландецът, който игра смесени двойки заедно със Серина Уилямс на Уимбълдън.Той ще се изправи срещу поставения под номер 4 Доминик Тийм във втори кръг, ако преодолее на старта Гаске.", "date": "2019.08.12", "title": "Мъри няма търпение да се пробва на сингъл"}
{"url": "https://offnews.bg/kultura/krepostta-traianovi-vrata-se-prevrashta-v-istoricheska-stcena-709124.html", "text": "На 17 и 18 август крепостта Траянови врата ще се превърне в сцена на античен фестивал под надслов \"Траянови врата - величие и памет\". Организаторите обещават интересен и зрелищен поход през историята чрез представянето на пълнокръвна визия за исторически събития, която ще дообогати наученото от книгите и учебниците.За първи път самите реконструктори поемат както организацията, така и финансирането на фестивала, обясни в предаването „Рано в неделя“ Димитър Спасов, председател на сдружение „Дукс Антика“. По думите му на призива да се включат в националния реконструкторски събор са откликнали мнозина от занимаващите се с възстановки на минали събития и епохи.Мястото и датата не са случайни – с проявата ще бъде отбелязана годишнина от победата на цар Самуил над Василий II, известен като „Българоубиец“.„Обикновено когато се прави такава реконструкция, се затваря в определена епоха, за да се покаже точно нещото, което се е случило. Но понеже сега форматът отиде на събор на историческите реконструктори, ние ще го отворим и ще може да видят посетителите както хора, преобразени като древни траки, така и римляни, прабългари, готи. Най-различни периоди ще можем да покажем. Ще бъде още по-интересно и пъстро.“Целта е да се създаде както образователен, така и насочен към туризма продукт, подчерта Димитър Спасов и даде пример с родния му Свищов.„В нашия стар римски град, който е до града – Нове, за трите дни на фестивала, който се провежда един път в годината, минават десетки пъти повече, отколкото през цялата година. Изобщо реконструкторската работа, поставена в услуга на туризма, значително увеличава атрактивността на всеки един обект, на всяко едно събитие.“Жасмин Първанов е председател на Сдружение за възстановяване и съхраняване на българските традиции „Авитохол“ от Варна. Дейността му е насочена към реконструкция предимно на периода на ранното Средновековие, но се занимава и с организацията на по-широк спектър от исторически фестивали.Двамата са категорични, че в България нивото на подобни фестивали с поглед към миналото е съизмеримо с това в западните страни. „Още повече че тук, на тези места, още от I век, а и преди това, са се случвали едни от най-важните събития в цялата европейска история, така че е редно тук да имаме и най-богата реконструкторска дейност откъм периоди“, заяви Димитър Спасов.Фестивалният календар с исторически възстановки до края на годината е богат – предстоят такива в крепостите Хоталич край Севлиево (варварски събор) и Туида край Сливен. От началото на годината са организирани осем събития с исторически характер, поясни Димитър Спасов.", "date": "2019.08.12", "title": "Крепостта 'Траянови врата' се превръща в историческа сцена"}
{"url": "https://offnews.bg/temida/tarsiat-oshte-25-ot-banda-za-droga-nabaviali-si-dilari-s-boj-709128.html", "text": "32 души са обвиняеми след , седем от тях са задържани, а 25 още се издирват. Това заяви шефът на спецпрокуратурата Димитър Петров. Част от бандата са и лица от листовката, разпространена преди около две години на територията на София с наименование „Те тровят децата ни“, припомни Петров. „Ръководителите на групата са трима. Тя е работила в три направления – продажба на вещества на едро – 50 и повече кг хероин, кокаин, коноп, екстази - почти цялата налична палитра в България. Дилърската мрежа била изградена от самите тях. Разпространявали дрога и в нощните заведения”, каза наблюдаващият прокурор Красимир Тренчев.Продавали са на едро и на по-малки групи на територията на София. Работили са и на други места в цялата страна. Действали са от 4-5 години. По разбиването на групата се работи от 2,5 години”, коментира още той. По думите му някои от членовете на групата са били включвани доброволно, а други били принуждавани да станат част от нея с нанасяне на телесни повреди. Тренчев отказа да назове имената на участниците в бандата и не разкри дали задържаните имат връзка с по-големи имена от наркобизнеса. ", "date": "2019.08.12", "title": "Търсят още 25 от банда за дрога, набавяли си дилъри с бой"}
{"url": "https://offnews.bg/politika/nova-metodika-promenia-obezshteteniata-pri-smart-na-patia-709150.html", "text": "Нова методика променя изчисляването на обезщетенията при смърт или увреждане на пътя. Проектът на методиката е изработен по поръчка на Държавния гаранционен фонд, като новият начин на изчисление на обезщетенията трябва да бъде приет до края на годината.Предложението е обезщетенията да се състоят от два компонента - за имуществени и за неимуществени вреди. Компенсацията за неимуществени вреди ще е фиксирана - в зависимост от увреждането и роднинската връзка. За пръв път се въвежда и максимално обезщетение за неимуществени вреди на близки роднини от 80 000 лева при смърт. То обаче също може да бъде увеличено, ако има утежняващи обстоятелства - например е загинал единственият родител на дете.Значително се увеличава тежестта на имуществените обезщетения - на база на разходите за лечение, загуба на доход в семейството и др. При тях обаче ще се изисква наличие на официални данни за доход.Според Асоциацията на застрахователите при новата методика обезщетението би било по-високо или приблизително равно на сега изплащаните суми. Оттам дават пример, че ако е починал 49-годишен мъж, сега обезщетението би било 340 000 лева, а при новата методика близките му биха получили 323 337 лева - 180 000 лева за неимуществени щети - по 60 000 лева за съпругата и двете му деца, и 143 337 лева за имуществени щети - 27 686 лева за издръжка на съпругата, 51 694 за по-голямото и 63 997 лева за по-малкото дете. Всичко това обаче е при официален месечен доход на съпруга от 2000 лева. Според асоциацията на пострадалите при катастрофи обаче новата методика ще намали обезщетенията и ще е в полза на застрахователите.\"На пръв прочит, между 3 и 5 пъти по-ниски обезщетения ще получават пострадалите спрямо сега действащата съдебна практика. Чухте цифрата 80 000, най-високата, при положение че съдът в момента присъжда между 120 и 150 000 без лихвите\", коментира Владимир Тодоров от асоциацията пред БНТ. От асоциацията обвиняват Гаранционния фонд и в прибързано обсъждане на методиката. Общественото обсъждане на новата методика ще започне в началото на септември. Тя трябва да бъде приета от Комисията за финансов надзор до 7 декември. ", "date": "2019.08.12", "title": "Нова методика променя обезщетенията при смърт на пътя"}
{"url": "https://offnews.bg/112/grupa-mazhe-potroshiha-zavedenie-v-sofia-i-zaplashiha-sobstvenika-709154.html", "text": "Група мъже потрошиха част от заведение на столичния булевард „Тодор Каблешков” и заплашиха собственика, съобщи Нова телевизия.Нападението е станало около 18 часа. 7-8 мъже нахлули в заведението и започнали директно да заплашват собственика, без да крият лицата си от камерите. Освен това те започнали да трошат маси и столове и разпорили с ножове меката мебел.Мъжете предупредили персонала, собственикът да се обади \"на когото трябва\", за да не му се случва това всеки ден.Собственикът Емил Лазаров казва, че знае кой е изпратил групата, но ще каже само пред полицията. Той казва, че се страхува за живота си. \"Няма нещо незаконно. Страхувам се за живота си. Имам жена и три деца. Ще взема охрана. Ако не се обадя на този някой, това щяло да продължава всеки ден\", казва той.", "date": "2019.08.12", "title": "Група мъже потрошиха заведение в София и заплашиха собственика"}
{"url": "https://offnews.bg/obshtestvo/mon-shte-finansira-uchilishtata-koito-iskat-da-imat-elektronni-dnevni-709130.html", "text": "Министерството на образованието ще финансира всички училища в страната, които желаят да ползват електронни дневници през новата учебна година, съобщава пресцентърът му.За специализирания софтуер има близо 2 млн. лева по национална програма „Информационни и комуникационни технологии“.Училищата могат да изберат свободно доставчик на услугата и да заявят закупуването на електронен дневник до 3 септември 2019 г., като отпуснатите им средства ще зависят от броя ученици.Електронните дневници следва да бъдат достъпни през стандартните браузъри и да функционират през мобилни устройства. Те трябва да имат модул за родители с безплатно известяване в реално време при постъпване на нова информация – оценки, отсъствия, съобщения от учители и др.Софтуерът ще дава възможност за въвеждане и извеждане на обобщена информация за работата в клас на учениците, постиженията им по даден предмет, активността и инициативността им, отношенията със съученици им и др. Тази информация ще могат да достъпват и заинтересовани учители, педагогически съветници или психолози, които работят с някои от децата.По националната програма са предвидени средства за абонамент за доставка на интернет услуги за всички училища в страната, както и за оборудване на училищата и детските градини с хардуер и мултимедия за фронтално обучение. Кандидатстването за тях, както и заявяването на средствата за електронни дневници ще става през онлайн платформата на националните програми: https://np.mon.bg/.", "date": "2019.08.12", "title": "МОН ще финансира училищата, които искат да имат електронни дневници наесен"}
{"url": "https://offnews.bg/snukar/dzhad-tramp-razbi-shon-marfi-na-finala-na-interneshanal-chempianship-v-709107.html", "text": "Световният шампион Джъд Тръмп постигна впечатляваща победа с 10:3 фрейма над Шон Мърфи в сблъсъка помежду им на финала на Интернешънъл чемпиъншип в Китай. 29-годишният англичанин не остави почти никакви шансове на своя съперник и си осигури чек на стойност 175 хил. паунда за успеха си в Дакин. Това бе 12-ата ранкинг титла в неговата кариера.Тръмп пое контрола над срещата още от самото начало и с брейк от 104 точки поведе с 5:0. След това Мърфи върна интригата, печелейки три от последните четири фрейма в първата сесия, но вечерта отново бе за Тръмп, който не даде нито фрейм на своя опонент до края на мача, който отиде в негова полза с 10:3.Това бе първи турнир за Тръмп и първи голям успех след като той завоюва световната титла през май.\"След световното първенство винаги е трудно. Отделих се, че да се подготвя добре за новия сезон, както подобава на един световен шампион. Лесно е след успеха в Крусибъл да си повярваш прекалено и така да занижиш нивото на представянето си. Постарах се това да не се случи, като продължих да натискам газта и спечелих още първия турнир, в който взех участие. Това показва, че подготовката ми е била правилна\", заяви Тръмп след успеха.Джъд Тръмп измести Рони О'Съливан от челното място в световната ранглиста и отново е №1 за пръв път от 2013 година насам.", "date": "2019.08.12", "title": "Джъд Тръмп разби Шон Мърфи на финала на Интернешънъл чемпиъншип в Китай"}
{"url": "https://offnews.bg/medii/bnt-ofitcialno-stani-bogat-niama-da-se-snima-poveche-shte-se-izlacha-709129.html", "text": "Предаването „Спортисимо“ е прекратено и няма да има повече излъчвания, съобщи БНТ. „Стани богат“ също е прекратено, но ще бъдат излъчени оставащи по договор и вече заснети броеве на предаването.„Бързо, лесно, вкусно“ ще продължи излъчванията си при намалена наполовина цена за реализация на 1 брой от предаването.Повече информация за предстоящите предавания, както и пълната програмна схема за новия телевизионен сезон ще бъде оповестена скоро, обещават от БНТ.", "date": "2019.08.12", "title": "БНТ официално: Стани богат няма да се снима повече, ще се излъчат готовите епизоди"}
{"url": "https://offnews.bg/sviat/boris-dzhonsan-i-donald-tramp-razgovariaha-po-telefona-za-brekzit-709153.html", "text": "Британският премиер Борис Джонсън разговаря по телефона с американския президент Доналд Тръмп. Двамата са обсъдили Брекзит, както и търговски и икономически въпроси от взаимен и глобален интерес, обявиха от екипа на Джонсън. От Белият дом потвърдиха за проведения разговор, като подчертаха, че Джонсън и Тръмп са засегнали редица теми, включително търговията и сигурността.От Белия дом подчертаха, че Тръмп е изразил благодарността си за стабилното партньорство с Обединеното кралство и чака с нетърпение да се срещне с британския премиер в близкото бъдеще. В същото време стана ясно, че Борис Джонсън планира посещения във Франция и Германия, където ще обсъди с Еманюел Макрон и Ангела Меркел исканията на Великобритания за Брекзит преди срещата на Г-7, която ще се проведе от 24-ти до 26-и август.", "date": "2019.08.12", "title": "Борис Джонсън и Доналд Тръмп разговаряха по телефона за Брекзит"}
