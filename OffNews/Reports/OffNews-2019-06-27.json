{"url": "https://offnews.bg/obshtestvo/ekoprotest-blokira-otnovo-orlov-most-snimki-706282.html", "text": "Екопротест блокира за поредна вечер Орлов мост заради презастрояването на Черноморието и забраната за къмпингуване. Според промени в закона палатките, кемперите и каравани могат да бъдат разположени само на определени за това места, а нарушителите ще бъдат глобявани.На протеста тази вечер се събраха около 200 души. Протестът започна пред Народното събрание, а след това демонстрантите се насочиха към Орлов мост. Протестът настоя и за реална обществена дискусия за регулациите за опазване на морския бряг.Недоволството пламна с нова сила, след като вчера парламентарната комисия по регионална политика, благоустройство и местно самоуправление  отхвърли ветото на президента Румен Радев срещу промените в Закона за устройство на черноморското крайбрежие.", "date": "2019.06.27", "title": "Екопротест блокира отново Орлов мост (снимки)"}
{"url": "https://offnews.bg/dw/da-pogovorim-za-imperiata-na-ahmed-dogan-706278.html", "text": "В държава, където КПКОНПИ издава извинителни бележки на силните (Апартаментгейт, \"проверката\" на Пеевски), едва ли има кой да отговори на въпроси за империята на Доган. Затова тя процъфтява. И ще продължи да процъфтява.Коментар от Петър Чолаков:ТЕЦ „Варна”, чийто мажоритарен собственик е почетният председател на ДПС Ахмед Доган, е започнала да поддържа т.нар. студен резерв, след като държавната ТЕЦ „Марица Изток 2” не успяла да покрие нуждите на енергийната система и така „силно я застрашила”. Това обясни в сряда енергийната министърка Теменужка Петкова.Важно е да проследим хронологията на събитията около сделката за ТЕЦ „Варна”, за да осмислим ролята на г-н Доган като енергетик. Той вече се доказа като хидроинженер, получавайки 1,5 милиона лева консултантски хонорар за изграждането на хидровъзела „Цанков Камък”. А още през есента на 2017, като съдружник на Румен-Гайтански Вълка, заяви интереса си и към енергийния сектор.Кратка хронологияСлед като „става ясно”, че ТЕЦ „Марица Изток 2” не може едновременно да осигурява ток за потреблението и да поддържа студен резерв, централата се отказва от договора за студения резерв. На 20 април 2018 е обявен извънреден търг, който да покрие неспазения от „Марица Изток 2\" ангажимент. Срокът за подаване на оферти е изключително кратък - до 24 април. Следва състезание с един кон, което печели единственият кандидат за студения резерв - ТЕЦ „Варна”, която в края на 2017 става собственост на фирма „Сигда” срещу сумата от 48,5 милиона евро. Фирмата е на Данаил Папазов, министър на транспорта в кабинета на Пламен Орешарски. Няколко месеца по-късно Ахмед Доган придобива срещу 3 500 лева 70% от акциите на ТЕЦ „Варна”, купувайки дяловете на сина и дъщерята на Папазов в „Сигда”. В същото време само за три месеца договорът за студения резерв носи приход в размер на 2,8 милиона лева.Така човек остава с впечатлението, че г-н Доган е получил подарък, грижливо подготвен специално за него. Енергетиката е ключов сектор за националната сигурност, а в България втората по-големина топлоелектрическа централа, която по думите на г-жа Петкова „заема много сериозно място в електроенергийната система”, е оставена на политик, известен с крилатата фраза за обръчите от фирми. Така г-н Доган се превръща едва ли не в страж на националната сигурност.Въпреки твърденията, че Ахмед Доган се е оттеглил от политиката, за никого не е тайна, че той продължава да дирижира процесите в ДПС. А може би и не само там. Именно Доган „неутрализира” станалия неудобен формален лидер на ДПС Лютви Местан. И именно Доган практически постави начело на партията сегашния лидер Мустафа Карадайъ. Освен това има съмнения, че редица фигури в кабинета „Борисов 3” са близки до ДПС.Нека повторим. Г-н Доган придобива срещу 3 500 лева (така поне се твърди в началото) контрола върху ТЕЦ „Варна”, за който няколко месеца по-рано „Сигда” е платила 48,5 милиона евро. С други думи: класическа транзакция от типа „кон за кокошка”. Според г-н Папазов обаче сделката е образцова. И макар да имало и други кандидати, само г-н Доган „застанал с името си\". Папазов твърди още, че почетният председател на ДПС е платил много по-висока цена от митичните 3 500 лева, а именно - 1,4 милиона лева. Но дори това число да е вярно, придобивката пак си остава изключително изгодна. Папазов контрира, че ниската цена, платена от Доган, била заради задълженията на предприятието. Но съмненията си остават.Междувременно г-н Доган продължава да развива своята бизнес империя. На мястото на въглищния терминал на ТЕЦ-а ще бъде изградено търговско пристанище. За целта Доган е регистрирал компанията „Пристанище ТЕЦ Езерово”. И тук съюзът Доган-Папазов работи като добре смазана машина: за директор на пристанището бе назначен Папазов, който до 2013 година ръководи „Пристанище Варна\".За българската държава сделките на Доган очевидно са изрядни. На друго мнение е Радан Кънев, според когото „Пристанище ТЕЦ Езерово” би трябвало да е публична държавна собственост, но „държавни и общински институции усилено съгласуват и подпомагат действията, с които Доган заграбва тази ценна пристанищна зона”.Каква е формулата на неговия успех?Ахмед Доган вече три десетилетия има ключова роля в политическите процеси. А вече е и преуспяващ бизнесмен. Каква точно е формулата на този успех? И как се става милионер с депутатска заплата? От години има съмнения, че Ахмед Доган е натрупал богатството си, осребрявайки своята роля в стратегически сделки за търговия с влияние. А ДПС, което иначе усилено пропагандира своята лоялност към евроатлантическите ценности, е смятано от мнозина за верен партньор на Русия, която използва именно енергетиката като инструмент за геополитическо влияние.Коментирайки ситуацията с ТЕЦ „Варна”, енергийният експерт Христо Казанджиев заяви: „Олигархичните кръгове зад българското правителство съвсем систематично дискриминират всички компании в България, които са различни от руските капитали”.В същото време г-н Папазов обясни, че до края на юли ще бъде обявено името на голям чуждестранен инвеститор, който да придобие до 50% от „Пристанище ТЕЦ Езерово\" срещу парична вноска от минимум 60 милиона лева.В държавата България, където КПКОНПИ издава извинителни бележки на силните на деня (тук визираме не само „Апартаментгейт”, а и „проверката\" на г-н Пеевски през 2018, която показа, че доходите му са с чист произход), едва ли някоя институция ще запретне ръкави, за да търси отговор на поставените по-горе въпроси. Затова империята на Доган процъфтява. И ще продължи да процъфтява.", "date": "2019.06.27", "title": "Да поговорим за империята на Ахмед Доган"}
{"url": "https://offnews.bg/futbol/ianis-kargas-ne-mislih-dalgo-predi-da-priema-predlozhenieto-na-levski-706275.html", "text": "Новото попълнение на Левски Янис Каргас е очарован от обстановката в тима и разкри, че към момента най-добре се разбира с Живко Миланов.Гръцкият защитник сподели впечатленията си пред клубната телевизия на \"сините\" след първите му дни в столичния гранд и обяви какви амбиции има за предстоящия сезон с фланелката на 26-кратните шампиони.\"Много съм щастлив да бъда в Левски. Първи ми впечатления са много добри. Всичко е на професионално добро. Има добър колектив и съм радостен да съм тук. Левски е голям отбор и не мислих дълго преди да приема предложението.Всичко е наред, момчетата ме приеха много добре. Казаха ми, че Левски е голям отбор и голямо семейство. Искам да направим успешен сезон и да помогна на тима да спечели много победи.Тук съм едва от седем-осем дни. Най-добре се разбирам с Живко Миланов. Той говори малко гръцки и можем да си говорим. И двата ни мача бяха трудни, но сега сме на такъв етап от подготовката и работим здраво. Нормално е да не сме на топ ниво.След двадесет дни се надявам да бъдем в по-добро състояние. За мен всеки мач е важен. Излизам за победа. Искам да спечелим всички двубои.Шампионатът е добър. Има четири-пет силни отбора, които ще се борят за първите места. Нивото в България е добро. Искам да помогна на отбора да постигне целите си. Това ще бъде добре и за мен. Стъпка по стъпка ще вървим напред и ще се борим докрай. Само Левски\", каза Каргас.", "date": "2019.06.27", "title": "Янис Каргас: Не мислих дълго преди да приема предложението на Левски (видео)"}
{"url": "https://offnews.bg/bojni/sofia-georgieva-specheli-bronz-ot-borbata-v-minsk-706279.html", "text": "София Георгиева се пребори за бронза на европейските игри в Минск. В категория до 68 кг на турнира по борба националката се наложи над литовката Дануте Доминикатите с 4:1.Това е 13-то отличие за България от игрите в беларуската столица. Преди това Мими Христова също си осигури медал, след като се класира за финала в категория до 57 килограм.В бадминтона Алекс Влаар и Димитър Янакиев загубиха в четвъртфиналите на двойки след 15:21, 18:21 от руския дует Владимир Иванов и Иван Созонов.Утре от 10 часа Влаар и Мария Мицова ще играят четвъртфинал при смесените двойки.", "date": "2019.06.27", "title": "София Георгиева спечели бронз от борбата в Минск"}
{"url": "https://offnews.bg/temida/savetat-na-evropa-kritikuva-reformata-na-danail-kirilov-za-razsledvane-706269.html", "text": "Съветът на Европа отправи критики към предложения от правосъдния министър Данаил Кирилов механизъм за разследване на \"тримата големи\" в съдебната система - председателите на двете върховни съдилища и главния прокурор. В  се казва дори, че ако реформата се случи, тя само ще влоши ситуацията у нас. Представители Съвета на Европа участваха в кръгла маса за ефективността на разследванията на убийства и нечовешко отношение, на която бяха обсъдени и идеите за промени в закона за въвеждане на механизъм за независимо разследване на главния прокурор.Според предложените законови промени главният прокурор трябва да се разследва от подчинените му обвинители от софийската градска прокуратура и специализираната прокуратура. Освен това към него бяха прикачени и председателите на върховните съдилища с оправданието, че европейските институции го препоръчват.Миналата седмица Съветът на Европа излезе със специално съобщение, в което отрече това твърдение.Експертите са категорични, че няма адекватна процедура за разследване на главния прокурор. Според тях обаче предложените промени не осигуряват необходимата независимост при разследване на главния прокурор и ако такава не може да се осигури без промени в конституцията, то трябва да се направят стъпки в тази посока. От Съвета посочват, че се \"приветства готовността на българските власти\" за разрешаване на проблема, но в същото време се подчертава, че представеният проект няма да премахне \"рисковете за независимостта и ефективността на разследване срещу главния прокурор\", а дори напротив - промените биха могли да направят евентуалното разследване по-трудно.Срещу законодателните инициативи на Кирилов се изказаха и неправителствени организации у нас, които обявиха, че промените ще дадат възможност за натиск срещу съдии. Главният прокурор Сотир Цацаров отхвърли твърденията и заяви, че промените ще дадат защита например на председателя на Върховния касационен съд Лозан Панов, защото сега всеки прокурор може да образува дело срещу него, без да иска разрешение.", "date": "2019.06.27", "title": "Съветът на Европа критикува реформата на Данаил Кирилов за разследване на главния прокурор"}
{"url": "https://offnews.bg/futbol/tcska-zagubi-ot-sapernika-na-ludogoretc-v-shampionskata-liga-video-706276.html", "text": "ЦСКА загуби от отбора, който ще се изправи срещу Лудогорец в Шампионската лига - Ференцварош. \"Червените\" отстъпиха с 0:1 във втората си контрола на австрийска земя.Единственото попадение в срещата бе дело на Токмак в 71-ата минута. Проверката бе втора за унгарците, които снощи загубиха с 1:2 на Ред Бул Брагантино. Контролната среща бе изгледана от помощник треньора на Лудогорец Станислав Генчев.Първият точен удар бе в 4-ата минута. Тогава Роланд Варга стреля от пряк свободен удар, но Витаутас Черниаускас улови. Девет минути след това отново вратарят на ЦСКА се намеси добри, избивайки бомбен удар на Варга.Али Соу с мощен шут прати топката в гредата в 23-ата минута след бърза контраатака. До края на полувремето Евандро и Соу пропиляха нови добри възможности да изведат ЦСКА напред в резултата.В 71-ата минута Ференцварош откри резултата. Токмак получи топката малко след центъра на терена, стигна до наказателното поле и след шут по земя в долния ляв ъгъл вкара за 0:1.В последните секунди Денис Давидов имаше възможност да изравни след чудесно изпълнение на пряк свободен удар, но стражът на унгарците се намеси решително.Това е първа загуба за ЦСКА в контролите, след като до момента \"червените\" постигнаха два успеха с по 3:0 над Локомотив Горна Оряховица и чешкия Прибрам.Третата проверка \"армейците\" по време на лагера в алпийската страна е срещу Шахтьор Донецк в неделя (30 юни) от 11:00 часа австрийско (12:00 българско) време в Das.Goldberg-Stadion.Състав на ЦСКА: 30. Витаутас Черниаускас, 2. Стойчо Атанасов, 4. Божидар Чорбаджийски, 5. Николай Бодуров (к), 3. Жеферсон Телес, 6. Рубен Пинто, 20. Тиаго Родригес, 21. Диего Фабрини, 10. Евандро, 8. Греъм Кери, 22. Али СоуРезерви: 1. Илия Шаламанов, 12. Густаво Бусато, 24. Нуно Томаш, 28. Пламен Гълъбов, 11. Петър Занев, 15. Кристиян Малинов, 16. Жанио Бикел, 26. Валентин Антов, 18. Мартин Смоленски, 23. Митко Митков, 9. Тони Уот, 7. Денис Давидов, 17. Енрике Рафаел", "date": "2019.06.27", "title": "ЦСКА загуби от съперника на Лудогорец в Шампионската лига (видео)"}
{"url": "https://offnews.bg/sviat/naj-visokata-chervena-stepen-zaradi-goreshto-vreme-obiaviha-vav-frantc-706280.html", "text": "Френската метеорологична служба за пръв път обяви днес най-високата, червена степен на предупреждение за опасно горещо време, съобщи ДПА, цитирана от БТА.Тя важи за четири департамента в южната част на страната, като е в сила и за градовете Марсилия, Ним, Монпелие и Авиньон.Червената степен е най-високата от трите, които се използват за опасни метеорологични условия и означава, че \"има риск за всички, дори за хората в добро здраве\".За 76 от 96 департамента в континентална Франция и Корсика вече бе обявена втора, оранжева степен на опасност.Вчера средната температура във Франция бе 34,9 градуса. Подобни стойности, но с половин градус по-ниски, последно са били регистрирани през 1952 г., предаде ТАСС.Заради жегата днес бе решено да бъдат затворени 225 училища, отложено е и провеждането на изпити, насрочени за 26-28 юни.", "date": "2019.06.27", "title": "Най-високата червена степен заради горещо време обявиха във Франция"}
{"url": "https://offnews.bg/sviat/arestuvaha-voenen-ot-kortezha-na-brazilskia-prezident-za-g-20-zaradi-3-706274.html", "text": "Испанската полиция арестува военен от бразилските военновъздушни сили, пренасял 39 кг кокаин на военен самолет, кацнал в Севиля на път към Япония за срещата на Г-20.Военният е бил член на бразилската делегация начело с президента Жаир Болсонаро, като бразилските и испанските медии идентифицират арестувания като сержант Маноел Силва Родригеш.Болсонаро е пътувал с друг полет, който е променил маршрута си след ареста на Родригеш, и за да не се налага да кацне в Севиля, е поискал разрешение да спре в Лисабон.Според испанската медия ABC дрогата е била разделена на 37 пакета в три чанти, а заподозреният е опитал да ги представи за сирене пред местната полиция.Задържаният е останал в Испания.„Като се има предвид количеството на дрогата, което е пренасял, очевидно не го е купил на ъгъла. Бил е „муле”. Добре квалифицирано муле, така да се каже”, посочи бразилският вицепрезидент Хамилтън Мурао.Жаир Болсонаро също коментира информацията. Той обяви, че скандалът не засяга неговия личен политически екип, но нарече случилото се е \"недопустимо\" и настоя за пълно разследване и тежко наказание.", "date": "2019.06.27", "title": "Арестуваха военен от кортежа на бразилския президент за Г-20 заради 39 кг кокаин в самолета"}
{"url": "https://offnews.bg/bojni/mimi-hristova-shte-atakuva-zlatoto-tajbe-iusein-bronza-v-minsk-706273.html", "text": "Мими Христова ще се бори за титлата на европейските игри в Минск. В полуфиналите при 57-килограмовите българката бе категорична срещу Бедиха Гун (Турция) - туш.За трофея утре Христова, която е призьорка от европейски първенства, ще излезе срещу Светана Курaчкина (Беларус), европейска шампионка от 2018-а.При 62-килограмовите Тайбе Юсеин отново не успя срещу Юлия Ткач (Украйнa), и двете световни и европейски шампионки. Нашето момиче загуби с 8:11 и утре ще спори за бронза.В категория до 50 кг Миглена Селишка стигна до репешажите, където нейна съперничка ще бъде румънката Мария-Александра Киоклеа.След около час се очаква двубоя за бронза на София Георгиева срещу литовката Доминикатите при 68-килограмовите.В бадминтона Алекс Влаар и Димитър Янакиев загубиха в четвъртфиналите на двойки след 15:21, 18:21 от руския дует Владимир Иванов и Иван Созонов. Утре от 10 часа Влаар и Мария Мицова ще играят четвъртфинал при смесените двойки.", "date": "2019.06.27", "title": "Мими Христова ще атакува златото, Тайбе Юсеин - бронза в Минск"}
{"url": "https://offnews.bg/obshtestvo/bez-voda-v-chast-ot-sofia-utre-706260.html", "text": "На 28 юни 2019 г. (пeтък), във връзка с изграждане на сградно водопроводно отклонение на ул. „Теменуга“ с. Яна се налага спиране на водоподаването от 10:00 до 18:00 часа на клиентите на „Софийска вода”, живеещи в района на: ул. „Миньорска“, ул. „Васил Левски“, бул. „Ботевградско шосе“, ул. „Старо Буховско шосе“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Стефан Стамболов“ ъгъла с ул. „Юрий Гагарин“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.“Софийска вода” АД предварително се извинява на своите клиенти за причинените временни неудобства.Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.06.27", "title": "Без вода в част от София утре"}
{"url": "https://offnews.bg/sviat/prezidentat-na-tunis-v-kritichno-sastoianie-v-bolnitca-oprovergaha-in-706261.html", "text": "92-годишният президент на Тунис Бежи Каид Есибси е в критично състояние в болница. Негов съветник опроверга информацията, че е починал.  Президентът беше приет в болница заради \"сериозно заболяване\", а малко по-късно беше обявено, че е починал. Съветникът опроверга информацията, без да даде повече информация за състоянието на Бежи Каид Есибси.Новината дойде след двата самоубийствени атентата срещу полицията в столицата, при които почина един човек, а най-малко осем бяха ранени.Първото нападение е срещу полицейски патрул, второто - край полицейски участък.Ударите бяха нанесени месеци преди изборите в страната.", "date": "2019.06.27", "title": "Президентът на Тунис в критично състояние в болница, опровергаха информацията за смъртта му (обновена)"}
{"url": "https://offnews.bg/temida/spetcsadat-otstrani-ot-dlazhnost-glavniat-sekretar-na-dabch-706262.html", "text": "Специализираният наказателен съд отстрани от длъжност главния секретар на Държавната агенция за българите в чужбина Красимир Томов.Той е обвинен за участие в организирана престъпна група, ръководена от бившия шеф на Агенцията Петър Харалампиев, издавала удостоверения за български произход на чужденци срещу заплащане. В банкова каса, до която е имал достъп само Томов, бяха намерени пари в различни валути, равняващи се на близо 600 000 лева. Искането за отстраняването на Томов от длъжност е внесено от Специализираната прокуратура, след като мярката му за неотклонение бе смекчена на „Парична гаранция“ в размер на 10 000 лева.Специализираният наказателен съд е приел изцяло доводите на обвинението за това, че заеманата от него длъжност позволява той да въздейства на служители в агенцията (които са и свидетели по досъдебното производство), както и да заличава доказателства.", "date": "2019.06.27", "title": "Спецсъдът отстрани от длъжност главният секретар на ДАБЧ"}
{"url": "https://offnews.bg/politika/deputat-ot-vmro-skochi-sreshtu-uchebnik-narichasht-dogan-uchen-pro-706272.html", "text": "Депутатът от ВМРО Милен Михов обяви, че почетният председател на ДПС Ахмед Доган е описан в учебник по \"Човек и общество\" като учен със съществен принос и името му стои редом с имената на Радой Ралин, Георги Марков и Валери Петров.\"Любопитно е дали това е следствие на неговите дълбоки философски прозрения и занимания с философия или от приноса му в хидроинженерното строителство\", коментира Михов.Депутатът не уточни, за кой клас е посочения от него учебник, но \"Човек и общество\" се изучава от І до ІV клас, а най-новата история на България е част от програмата за ІV клас. От издателство \"Просвета\" обаче опровергаха думите му. \"Във връзка с изявление на народния представител Милен Михов, че „в учебник на „Просвета\" по предмета „Човек и общество\" почетният председател на ДПС Ахмед Доган е определен като учен със съществен принос\", екипът на издателство „Просвета\" заявява, че това твърдение не отговаря на истината\", посочиха оттам.От издателството подчертаха, че в действащия досега учебник за IV клас по предмета името на Доган отсъства. То не е споменато и в новия учебник, който ще влезе в училище от следващата учебна година. \"В учебник, разпространяван до 2014 г., г-н Доган е споменат, но като политик, какъвто - едва ли някой би оспорил - той е. Не отговаря на истината и твърдението, че „името на г-н Доган стои редом с имената на Радой Ралин, Георги Марков и Валери Петров\". Така както ние в „Просвета\" се отнасяме сериозно, отговорно и професионално към нашата работа да създаваме учебници и учебни помагала с най-високо качество, така очакваме и българските народни представители да бъдат компетентни, да проверяват фактите и да не разпространяват неистини и манипулации\", допълниха от \"Просвета\". ", "date": "2019.06.27", "title": "Депутат от ВМРО скочи срещу учебник, наричащ Доган 'учен', Просвета го опроверга"}
{"url": "https://offnews.bg/sviat/merkel-poluchi-nov-pristap-video-706264.html", "text": "Германският канцлер Ангела Меркел получи нов пристъп. Тя отново започна да трепери неконтролируемо по време на церемония в Берлин, осем дни след предишния такъв инцидент. Видео показа как 64-годишната Меркел започва да трепери и обхваща тялото си с ръце. Няколко минути по-късно тя се чувства по-добре и се вижда как се здрависва с новия министър на правосъдието. Предложили са ѝ вода, но тя не се възползвала от предложението. Предишният пристъп беше по време на посрещането на украинския президент Володимир Зеленски. По време на церемонията Меркел започна отново силно да трепери. Тогава тя обясни, че състоянието ѝ се дължи на дехидратация и се е почувствала по-добре, след като е изпила няколко чаши вода. И при предишния инцидент Меркел успя да се съвземе бързо и проведе срещата си със Зеленски. Говорителят на канцлера съобщи, че тя е добре и потегля за Япония както е планирано. ", "date": "2019.06.27", "title": "Меркел получи нов пристъп (видео)"}
{"url": "https://offnews.bg/sviat/savetat-na-es-udalzhi-sanktciite-sreshtu-rusia-do-31-ianuari-2020-g-706277.html", "text": "Съветът на ЕС приложи днес решението на Европейския съвет за удължаване на икономическите санкции срещу определени области на руската икономика до 31 януари 2020 г., съобщи БТА.От институцията отбелязват, че решението е свързано с доклада на германския канцлер Ангела Меркел и френския президент Еманюел Макрон пред Европейския съвет от 20-21 юни за изпълнението на споразуменията от Минск.Санкциите са в областите на финансите, енергетиката, отбраната и при изделията с двойна употреба. Първоначално санкциите бяха въведени на 31 юли 2014 г. за една година в отговор на действията на Русия в Украйна.Икономическите санкции включват ограничаване на достъпа до първичните и вторичните капиталови пазари на ЕС за пет големи руски държавни финансови организации и техните мажоритарно притежавани дъщерни фирми, установени извън ЕС, както и на три големи руски дружества в областта на отбраната и три големи енергийни дружества, се посочва в съобщението.Санкциите обхващат също забрана за износ и внос на оръжия; за износ на изделия с двойна употреба за военни цели или за военни крайни потребители в Русия; ограничаване на достъпа на Русия до определени чувствителни технологии и услуги, които могат да бъдат използвани за проучвания за добив и за производство на нефт. Те включват също забрани за издаване на визи и запор на имущество срещу 170 граждани и 44 организации, в сила до 15 септември тази година.", "date": "2019.06.27", "title": "Съветът на ЕС удължи санкциите срещу Русия до 31 януари 2020 г."}
{"url": "https://offnews.bg/sviat/strelba-pred-dzhamia-vav-frantcia-706271.html", "text": "Мъж откри стрелба пред джамия във френския град Брест, съобщи БНТ.Мъжът е открил огън по хората, излизащи от храма. Най-малко двама души са ранени, като състоянието им не е известно. Стрелецът все още е е задържан. Изясняват се мотивите за стрелбата. ", "date": "2019.06.27", "title": "Стрелба пред джамия във Франция"}
{"url": "https://offnews.bg/politika/ministar-ananiev-problemite-v-zdraveopazvaneto-ne-me-kasaiat-lichno-706270.html", "text": "Здравният министър Кирил Ананиев заяви, че проблемите в здравеопазването и по-конкретно този с протестите на медицинските сестри не се отнасят персонално до него, а са генерирани повече от 20 години.Това каза той в отговор на въпрос по време на посещението си в Кърджали днес. През следващата седмица здравният министър Ананиев ще засили работата по осигуряването на средствата за онкоболните деца. В понеделник той ще се срещне с шефовете на НЗОК, за да „набележим стъпките, които трябва да извървим и нещата, които трябва да променим“. А на срещата с майките, също през следващата седмица, ще предложи конкретни решения.Той коментира, че проблемът с малката Мими дошъл заради факта, че лекарството било свършило, а производителят не осигурил нови количества на дистрибутора, което вече имал възможност да обясни. „Като че ли сега, когато започнахме да решаваме проблем по проблем в здравното министерство, решиха, че за 3 или за 6 месеца трябва да решим всичките въпроси наведнъж. Правим всичко възможно, приел съм го като една от приоритетните политики да предприемаме политики, както по линията на НЗОК, така и по линията на министерството на здравеопазването – така да бъде направено финансирането, че с всеки изминал финансов период приходите в здравните заведения да нарастват и оттам да има възможност приходите на персонала да нарастват, и процентно да се вдигат заплатите“, заяви министър Ананиев.Казусът с медицинските сестри, работещи в детските градини и другите публични заведения извън системата на здравеопазването, щял да бъде решен при обсъжданията на бюджета за следващата година. Сутринта в парламента пък въпросът за окрупняването и преструктурирането на болниците бил „интерпретиран по най-некоректния начин“.„Не съм говорил за закриване на болници, ставаше въпрос, че в момента имаме два много големи проблема с демографската криза, особено в Северозападна България, където населението намалява страшно много и те не могат да постигнат много дейности, с които да осигурят своето финансиране. От друга страна имаме проблем с медицинския персонал“, посочи министърът.Вече с екипа си бил стигнал до извода, че не трябва да се гледа област по област медицинските структури и дейности, а фокусът да е на регионално равнище. Според него е необходимо да се направи преценка – кои отделения във всяка една от болниците във Видин, Враца и Монтана са силни, дават високо качество на лечението и от които гражданите имат нужда. Защото „гражданина в Монтана не го интересува дали ще го лекуват във Враца или Видин, него го интересува къде ще получи най-добрата медицинска помощ“. Когато министерството идентифицира добрите отделения в трите болници, тогава пациентите щели да избират най-добрата.", "date": "2019.06.27", "title": "Министър Ананиев: Проблемите в здравеопазването не ме касаят лично, те са генерирани над 20 години"}
{"url": "https://offnews.bg/drugi/stanilia-stamenova-e-shesta-v-kanuto-na-evropejskite-igri-706263.html", "text": "Станилия Стаменова завърши шеста в кануто на 200 метра на европейските игри в Минск.Тя даде време 52.919 секунди. Титлата грабна представителката на домакините Алена Наздрова с 50,351 секунди. Среброто спечели германката Лиза Ян с 51,656 сек., а с бронзът полякинята Дорота Боровска - 51,731 сек.Денислав Цветанов пък завърши 4-ти въ финал \"Б\" на 200 м каяк - 38.346 секунди, което му отреди 13-то място в крайното класиране.Французинът Максим Бомон стана първи в дисциплината.А в бадминтона Мария Мицова и Алекс Влаар се класираха за четвъртфиналите на смесени двойки след успех над Селин Бюркар и Оливер Шалер (Швейцария) със 17:21, 21:19, 21:16.", "date": "2019.06.27", "title": "Станилия Стаменова е шеста в кануто на европейските игри"}
{"url": "https://offnews.bg/112/shofior-pregazi-zhena-na-trotoara-v-tetevensko-selo-i-izbiaga-706265.html", "text": "52-годишна жена загина на място, след като беше блъсната на тротоар в центъра на тетевенското село Български извор, съобщи БНТ.Инцидентът е станал тази сутрин. Шофьорът е загубил контрола над колата, навлязъл е в насрещното платно, минал е през мантинелата и е ударил жената. Водачът на автомобила и спътниците му оставили колата на мястото на инцидента и избягали.Няколко часа по-късно шофьорът е задържан от полицията. Документите му са открити в колата. По случая е започнало разследване. Установени са и спътниците на шофьора. Претърсени са над 12 къщи в село Петревене и са задържани трима души.Прокуратурата ще изяснява всички обстоятелства и причини за настъпилото произшествие, очакват се и резултатите от взетата кръвната проба на шофьора.", "date": "2019.06.27", "title": "Шофьор прегази жена на тротоара в тетевенско село и избяга"}
{"url": "https://offnews.bg/112/za-prav-pat-v-balgaria-mobilni-tcentrove-za-telemeditcina-v-kardzhali-706267.html", "text": "Кърджали се сдоби със супер линейки с оборудване на световно ниво, или поне така твърдят посветените в трансграничния с Гърция проект. А днес за събитието в областната болница пристигна здравният министър Кирил Ананиев.Двама са партньорите от гръцка страна – многопрофилната болница в Кавала и местната Медицинска асоциация, а водещ е Центърът за спешна медицинска помощ в Кърджали, посочи ръководителката на проекта Светла Размова. Бюджетът за Кърджали е 662 854 евро, освен двете супер линейки и цялото оборудване в тях, са предвидени мерки за повишаване възможността и нивото на специалистите в спешната помощ и обмяна на опит за създаване на нови стандарти за работа на здравните работници, участие в специализирани семинари, допълни тя. Такива са планирани за края на проекта 20 септември т.г. с обучение за реагиране при кризисни ситуации.Всъщност мобилните центрове са линейки, благодарение на апаратурата в тях ще може в реално време да се предава информация за пациентите и в най-отдалечените райони на планинската Кърджалийска област, и особено по пътя за Гърция през Маказа. Те са „венецът“ на проекта “Насърчаване на успешните основи на здравеопазването: Подобряване на сътрудничест¬вото между болни¬ците в прилагането на спешна медицинска помощ\" (MediciNet II), финансиран по Програмата за сътрудничество INTERREG V- А “Гърция-България 2014-2020”.Министър Ананиев заяви, че здравното ведомство работи по своя голям проект за развитие на спешната помощ, първата линейка е вече в Кърджали, втората се очаква в средата на юли, а за региона са предвидени общо 14 такива автомобила, оборудвани с най-съвременна техника и апаратура. „Фактът, че у нас се въвеждат високи технологии като теле-медицината показва, че вече много по-спешно и дистанционно да помагаме на хората в кризисна ситуация. Но без човешки ресурс това не би било възможно. А това е най-големият проблем в здравеопазването в момента“, допълни той.В тази посока здравното министерство полагало огромни усилия за по-голям прием на лекари и професионалисти по медицински грижи, и за специализациите, които вече се извършвали по план, пак на министерството. Министърът на здравеопазването участва в заключителната среща по трансграничния проект, в която се включиха лекари и общественици от двете държави.", "date": "2019.06.27", "title": "За пръв път в България: мобилни центрове за телемедицина в Кърджали"}
{"url": "https://offnews.bg/obshtestvo/spasiha-malko-shtarkelche-v-selo-tcerovo-706259.html", "text": "Доброволци спасиха малко щъркелче в пазарджишкото село Церово. Птицата е паднала от гнездото си и е счупила крака си. Жители на селото веднага са реагирали и с помощта на лекар са шинирали крачето ѝ, съобщи БНР.Екип на Планинската служба в Пазарджик е взел щъркелчето и го е транспортирал в Спасителния център за диви животни в Стара Загора.От информационния център в селото обясняват, че нито една природозащитна организация не е отговорила на обажданията им.", "date": "2019.06.27", "title": "Спасиха малко щъркелче в село Церово"}
{"url": "https://offnews.bg/zdrave-i-krasota/prezervativi-ot-koprina-i-ekskrementi-ot-krokodil-ili-kakvi-kontratce-706247.html", "text": "Медицината се развива и методите за предпазване от бременност са все по-сигурни. Не така обаче са стояли нещата с контрацепцията при предците ни. Събрахме няколко любопитни факти за историята ѝ от древни времена до наши дни.Презервативи от рибни мехурчета и овчи черваДо откриването на вулканизацията на каучука през 1834 година мъжките презервативи са се правели основно от природни материали: лен, коприна, рибни мехурчета и овчи черва. За най-добър материал се е смятал апендиксът на тримесечно агне. Разбира се, тези сложни за времето си предпазни средства не са били достъпни за широките маси, но заможните хора са използвали различни варианти на бариерна контрацепция от древни времена.Легендата твърди, че Казанова проклинал ленените презервативи, но все пак прибягвал до тях, за да се защити от сифилис и други полово-предавани болести. Най-старите презервативи, запазени до наши дни, били открити в английския замък Дъдли. Те са направени от черва на овце и давността им е от 1642 година.В Германия контролът по раждаемостта бил популяризиран от жена пилотЕдна от първите секс-просветителки в Европа е Беате Узе – жената, която през 30-те години на миналия век станала професионален летец и представяла Германия на шампионатите по пилотиране. Едновременно с това Беате работела и като каскадьор. След Втората световна война забранили на членовете на Луфтвафе да летят и Узе започнала кариера на предприемач. Тя издала брошура за предпазването от бременност, сексуалния живот и интимната хигиена. Впоследствие наръчникът бил многократно преиздаван. Едновременно с това бизнес дамата продавала и презервативи по пощата. През 1962-ра година Беате Узе открила първия в света секс-шоп, а през 1996-та основала музей на еротиката в Берлин.Календарният метод на предпазване е станал популярен през 20-те години на миналия векМетодът, който определя опасните и безопасни дни за секс в месеца, е разработен от мъже. Макар да е най-несигурният начин за контрацепция, той е особено полезен на двойките, които искат да имат дете. Методът е разработен от японския акушер-гинеколог Кюсаку Огино през 20-те години на миналия век, а 10 години по-късно е бил усъвършенстван от австриеца Херман Кнаус. Оттогава в аптеките започнали да продават календарчета, с които можело да се изчисляват благоприятните дни за зачеване.До изобретяването на контрацепцията жените забременявали около 15 пъти в живота сиМного съвременнички се съмняват в безопасността на хормоналната или вътрематочна контрацепция и ги смятат за нещо неестествено, макар това да е най-съвършеният до момента метод за предпазване от нежелана бременност. Статистиката показва, че за жените било „естествено“ да забременеят средно около 15 пъти през живота си (от 15 до 50-годишна възраст). От тези 15 средно около 10 бременности са завършвали успешно и само 7 от 10 бебета са оцелявали.Жаба вместо тест за бременностИмунологичните или хормонални методи на диагностика на бременността са се появили през 60-те години на миналия век. Дотогава западната медицина предлагала на жените тест с жаби. На женската самка инжектирали урина от потенциално бременна жена – ако в урината е била повишена концентрацията на хормона ЧХГ (хорион гонадотропин), животното реагирало и до 18 часа изхвърляло хайвера си. За целта на теста се използвали жаби от Южна Африка. Преди жабите са се използвали мишки, зайци и плъхове, но това излизало скъпо. Първите тестове за бременност са били рекламирани със слогана: „Не по-лошо от жабата, но значително по-лесно.“В Древен Египет се предпазвали с крокодилски екскрементиДревните египтяни не били особено компетентни по отношение на репродуктивната система на човека, но пък успели да измислят няколко интересни начина за контрацепция. В папируса Кахуна, от 1850 г. преди н. е., се препоръчва във влагалището на жената да се поставят екскременти на крокодил, както и да се използват извлеци от билки за лечение на гинекологични проблеми. По същото време, в Индия, за предпазване от бременност, се използвали екскременти от слон. И в Египет, и в Индия се препоръчвало изпражненията на свещеното животно да се смесват с мед като свързващ елемент с антибактериални свойства.Противозачатъчните таблетки застрашават популацията на рибите?Учените и до днес изследват как хормоналните препарати влияят на организма и психиката на жените. Оказва се обаче, че от тях може да пострада околната среда. Преди две години стана известно, че синтетичният естроген, който попада в реките и океаните чрез урината на жени, които пият противозачатъчни, влияе на репродуктивното поведение на рибите. Шведската изследователка Лина Николерис смята, че това е заплаха за популацията им и за цели екосистеми.Някои древни контрацептивни методи били смъртоносниВ Древен Китай жените гълтали живак и олово, за да не забременяват и... не забременявали. Страничните ефекти обаче били тремор, мозъчни увреждания, бъбречна недостатъчност и мъчителна смърт. За съжаление, опасните за здравето вещества се използвали твърде дълго. Почти до 70-те години на миналия век, когато абортите най-сетне били легализирани, в повечето страни от Западна Европа жените пиели оцет, боя и други токсични вещества, за да предизвикат аборт.През 50-те години били популярни вагиналните промивки с кока колаВпръскването със спринцовка или вагиналният душ се смятали за надеждно средство за контрацепция дълго време. В аптеките се предлагали специални устройства, които позволявали да се правят вагинални промивки с лимонена или млечна киселина. Най-отчаяният \"народен\" метод за предпазване бил впръскването на кока кола, което практикували американките през 50-те и 60-те години на миналия век. Днес вече знаем, че сперматозоидите навлизат в матката твърде бързо и никакви промивки не могат да ги спрат. Подобни методи обаче водят до нарушаване на микрофлората в матката, възпаление, гъбични инфекции, а понякога и до изгаряне на лигавицата ѝ.Първоначално презервативите били за многократна употребаЕвтините еднократни презервативи са се появили през 20 век. Дотогава всеки сексуално активен джентълмен притежавал собствен презерватив за многократна употреба и специално приспособление, на което можел да го суши след измиване. Презервативите, изработени от тъкани или животинско черво не можели да се похвалят с еластичност, затова се закрепвали с връзки в основата на пениса. Женският вариант за бариерна контрацепция, диафрагмите, които покриват шийката на матката, също можели да се използват многократно.Противозачатъчните таблетки – на корицата на TIMEПрез 1960 година на американския пазар се появили първите противозачатъчни таблетки и за няколко години напълно променили представата за женската сексуалност и обществения морал, превръщайки се в символ на сексуалната революция. През 1967 година списание TIME слага на корицата си изображение на огледалото на Венера, декорирано с таблетки антибебе – анонсът бил „Това е хапчето“. През същото десетилетие противозачатъчните препарати се появили и в Европа, а днес ги ползват около 100 млн. жени по цял свят.В началото на 20 век бидето се е смятало за символ на порокаБидето се е появило във Франция още в началото на 17-ти век и било използвано като средство за ежедневна хигиена, тъй като къпането било привилегия за кралските особи. С разпространението на баните с водопровод бидетата придобили нова функция, появил се фонтанът – вертикална струя, която се използвала за вагинални промивки. В началото на 20-ото столетие бидетата се асоциирали с контрацепцията и били нарочени за порочен аксесоар. През 1990 година в нюйоркския хотел Риц дори се принудили да ги демонтират заради недоволството на клиентите.През 17 век жените ползвали изстискан лимон като диафрагмаВ средата на 17 век хората вече се досещали, че киселата среда пречи на спермата да \"нанесе поражения“ и започнали да се предпазват от бременност, използвайки лимонена и оцетна киселина. На жените се препоръчвало да изстискат половин лимон и да го поставят във влагалището, покривайки шийката на матката. Предполагало се, че тази „шапка“ ще попречи на спермата да попадне по-навътре, а киселината ще сработи като спермицид.В Индия практикували противозачатъчен масажТрадиционната индийска медицина е имала поне две оригинални решения за предотвратяване на нежелана бременност. Мъжете овладявали специална техника, която позволявала да задържат еякулацията си по време на оргазъм. На жените се предлагал специален масаж, който трябвало да измести матката и да предотврати бременност. Данните за естествения прираст на Индия и до днес опровергават ефективността на тези методи.", "date": "2019.06.27", "title": "Презервативи от коприна и екскременти от крокодил, или какви контрацептиви са използвали предците ни"}
{"url": "https://offnews.bg/analizi-i-komentari/boris-dzhonsan-se-samounishtozhava-dokolko-shte-povleche-i-velikobrit-706236.html", "text": "Никой не очакваше последните етапи на борбата за лидерство в Консервативната партия да са спокойна и достойна работа. Към момента Торите са повече спектакъл, отколкото партия, повече пътуващ фарс, отколкото правителство. Но едва седмица след началото на сблъсъка и събитията ескалираха с темпото на последния епизод на зле скалъпена драма, която се стреми да наблъска всичко в последния си епизод - сценаристите просто искат да приключат набързо всички сюжетни линии, тъй като им е било съобщено, че втори сезон няма да има. Интервютата на Джонсън през последните 24 часа, които всички очакваха с нетърпение, се оказаха серия от моменти, които ни накараха да се запитаме как изобщо го докарахме дотук.  на 25 юни, той сприхаво отказа да отговаря на каквито и да било въпроси относно скорошната снимка на него и партньорката му, на която се вижда как си гугукат спокойно след домашния инцидент миналата седмица, . \"Защо да го направя!\" (), тросна се той. През остатъка от времето той се впусна в словесни каламбури, а често и отговаряше просто със звуци като ръмжащо животно, хванато натясно. В друго, дори по-притеснително интервю, видяхме как Джонсън говори за своето предполагаемо и подозрително хоби - , докато шари с очи от скука. Това, че имаше вид, че лъже не беше притеснителното, тревожното беше, че сякаш се отнасяше и успиваше в измислиците си. Сякаш наблюдаваш весело роботче, на което му изтичат батериите и то започва все по-бавно и по-бавно да говори и мърда. Цялата аура на Джонсън по време на кампанията излъчваше умора, сякаш той се е изтощил точно преди големия изпит. Той е уморен и раздразнен, и не може да издържа. Неговият блясък, харизмата му на енергичен и палав хлапак толкова много се изтърка, че дори на самия него му писна. Особено когато всички очи са вперени в него и той просто не издържа на критиката, на която е подложен един кандидат за премиер.Откакто се помня, поддръжниците на Джонсън ми казват, че всичко това е просто хитър театър, че той всъщност е интелектуалец, който обезоръжава критиците си, за да ги надхитри тайно. Не останаха много да твърдят това вече. Дори Доналд Тръмп е по-добър от него; торбата на Джонсън с трикове за екзалтиране на масите е далеч по-бедна. Бизнес лидерите (помните ли, когато те бяха приятелчета с Торите?) използват кодови фрази, предвещаващи криза. Пишейки за \"Гардиън\", Андрю Сентънс - бивш служител в комитета за парична политика на Английската банка - каза: \"идеята, че Борис Джонсън ще стане следващият премиер изпълва мен и мнозина други бизнесмени е ужасяваща\".Джонсън в момента е никой без своите Брекзит ултраси от Консервативната партия. И той е наясно, че те ще го занесат на ръце до поста, тъй че защо да си дава зор? \"Защо да го направя!\" би трябвало да е мотото на кампанията му. Джереми Хънт () се боксира със сянката на опонента си, на когото изобщо не му пука и чийто темперамент е толкова опънат, че дори не може да издържи простичък дебат. И така Хънт, който изглежда малко объркан, е твърде уплашен да не би да отблъсне брекзитърите, но също така се нуждае от нещо, срещу което да се бори, от контрапозиция на тази на Джонсън. Така се стига до това, че Хънт единствено критикува отбягващото държание на Джонсън с реплики от типа на \"не се прави така\", докато публикува произволни снимки на себе си, докато яде пица на гарата или прави нещо друго. Винаги хаштагвайки се с #hastobehunt. Вдъхновяваща работа.Кампанията на Джонсън вече е затънала в толкова много проблеми, че той се наложи да наеме експерти по черен ПР, които да го спасят. Фразата, която ще чуваме непрестанно през следващите седмици, е \"една седмица е дълго време в политиката\", докато анализаторите са убедени, че Джонсън някак си ще се провали. Но това няма да се случи, въпреки че колелата на съмнителния автобус изглежда, че изхвърчаха вече. Джонсън и неговата база от Брекзит фенове играят по плана на Консервативната партия. Пророчеството ще бъде изпълнено и Джонсън ще стане премиер. Но денят, в който той стъпи на Номер 10, когато нещата вече няма да зависят от членовете на Консервативната партия, когато напрежението върху него ще стане безкрайно по-голямо от едно интервю с Ник Ферари за LBC, Джонсън и Торите ще паднат в пропастта. Въпросът тогава ще е колко голяма част от страната ще повлекат със себе си.", "date": "2019.06.27", "title": "Борис Джонсън се самоунищожава. Доколко ще повлече и Великобритания със себе си?"}
{"url": "https://offnews.bg/kultura/svekarva-izpalni-do-kraen-predel-teatralnia-salon-706240.html", "text": "Очаквано най-новата постановка на режисьора Петринел Гочев с трупата на Габровския театър предизвика фурор. Официалната премиера на „Свекърва“ се състоя на 25 юни 2019 г. на сцената на театъра и обра овациите на публиката в изпълнения до краен предел салон. Дни преди премиерата билетите бяха разпродадени, а желаещите да видят постановката бяха насочвани за следващите ѝ представяния.Аплодисменти по време на спектакъла и след спектакъла, смях в залата, възторжени поздравления от зрители и колеги от театралната общност, разговор и среща с екипа на постановката след премиерата. Гости на събитието бяха преподавателят Георги Новаков от Театрален колеж „Любен Гройс“, който е един от основателите и дългогодишен изпълнителен директор на Фондация „А`Аскеер“, драматургът Мирела Иванова и артистите от трупата на Народен театър „Иван Вазов“ Гергана Змийчарова и Ева Данаилова, дългогодишният журналист от програма „Христо Ботев“ на БНР Паулина Новакова, представители на местни и национални медии. Интересът към постановката възвърна позабравена театрална традиция – екипи на други театри да гостуват на премиери. Сред официалните гости бяха директорът Биляна Петрова и част от актьорите на Драматичен театър Ловеч, както и Тодор Боянов - директор на Общински драматичен театър „Апостол Карамитев“ – Димитровград.Режисьорът Петринел Гочев представи нов прочит на класическата комедия на Антон Страшимиров. Без да излиза идейно от текста, той умело вплита изразни средства, характерни повече за кинематографията. Похват, който беше уловен от зрителите и споделен в отзивите им след събитието. Публиката съпреживя правене на театър на високо професионално равнище. Майсторска актьорска игра, която допринася действието на сцената да се развива динамично и с лекота, без да дава и намек за отработените до най-малка подробност движения, мимики, реплики и отигравания.Ролята на свекървата Костанда изиграва Надежда Петкова, която работи с Петринел Гочев от 2013 г. насам. В неговия спектакъл „Ромео и Жулиета“ тя игра Дойката, което ѝ донесе номинация за „Икар“ през 2014 г. за поддържаща женска роля. Друг познат на публиката актьор – Димо Димов, пресъздава образа на Баба Неделя. Подобно решение зрителите срещат и в друг спектакъл на режисьора - „За Първото българско царство: Отшелника“, където той повери на мъже-актьори да представят някои от женските персонажи. Съвместната работа на Петринел Гочев с актьорите Надежда Петкова и Димо Димов натрупа завиден шестгодишен опит и може да бъде проследена в четири негови постановки: „Ромео и Жулиета“, 2013 г., „Жана д’Арк“, „За Първото българско царство: Отшелника“, 2018 г. и „Свекърва“, 2019 г.Актьорът Стоян Руменин пресъздава образа на Велчо-Свилен – син на Костанда. Като негова съпруга – Дечка, играе Велислава Маринкова. Живко Гущеров влиза в ролята на Павел Кереков – брат на Дечка, а Госпожа Керекова е пресъздадена от Тони Христова. Адриана Димова играе Дафинка – дъщеря на Баба Неделя, а Ангел Калев се превъплъщава в образите на Поручик Дойчинов и Доктора. Гинка Дичева освен като помощник-режисьор на спектакъла, се изявява на сцената в ролята на Слугинята. Голяма част от актьорския състав също влиза в екипа на предишното представление на Петринел Гочев „За Първото българско царство: Отшелника“. Актьорският тандем Адриана Димова и Ангел Калев, е познат на публиката от друг нашумял спектакъл на ДТ „Рачо Стоянов“ – „Истината или се осмеляваш“ на младия, талантлив режисьор Васил Дуев, който е и много успешен актьор на софийската театрална сцена.Съвсем различна сценографска визия представя младата художничка Даниела Николчова. Тя е и автор на костюмите в „Свекърва“. Зрителите ще останат очаровани от изчистения и многофункционален декор, който невидимо подсилва действието и посланията на актьорите. Въздействаща и смислодопълваща е музиката в габровската постановка на „Свекърва“. Нейн автор е композиторът Ян Руменин, който също е писал музиката за други два спектакъла на режисьора: „Жана д’Арк“ и „За Първото българско царство: Отшелника“.Фотограф на представлението е Росина Пенчева, която работи с Петринел Гочев от 2013 г. и е заснела всички негови постановки с Габровския театър. Тя дебютира като театрален фотограф в неговата „Ромео и Жулиета“. В най-новия му спектакъл „Свекърва“ за първи път участва хореографът Светлана Цвяткова, която с работата си връща публиката във времето на валса и тангото.Следващото представление на „Свекърва“ на габровска сцена е на 1 юли. Предстои представянето му във Велинград на 25 юли, а през есента - в София, Пловдив, Варна и Бургас.", "date": "2019.06.27", "title": "'Свекърва' изпълни до краен предел театралния салон"}
{"url": "https://offnews.bg/temida/otkriha-tialoto-na-momcheto-v-dunav-pokazalo-klip-na-majka-si-kak-ska-706243.html", "text": "Тялото на 16-годишното момче, което скочи да плува в река Дунав на 18 юни, е открито в района на румънския град Владени. Районната прокуратура в Силистра ще разпита майката на детето, съобщиха от обвинението. Информацията за намереното тяло на 16-годишния ученик е подадена от съвместния контактен център по полицейско и митническо сътрудничество между България и Румъния, базиран в Гюргево. Майката на детето е била поканена да разпознае тялото на сина си. Както информира пресслужбата на Апелативната прокуратура във Варна, на 18 юни около 20,05 часа е получен сигнал на спешния телефон 112 за момче, което скочило в река Дунав и било повлечено от течението. За инцидента сигнализирали приятели на 16-годишния ученик Боян В. и жена от намиращо се наблизо заведение, която станала неволен свидетел.Районната прокуратура в Силистра образува тогава досъдебно производство по член 127, ал. 2 от НК за евентуално склоняване на момчето към самоубийство. Разпитани вече са тримата приятели на Боян, които са били с него във фаталната вечер. Предния ден момчето показало на майка си клип как скача в река Дунав. На 18 юни той завел приятелите си на реката, за да им покаже уменията си, но течението го повлякло. Притеклият се на помощ 23-годишен младеж от компанията на ученика скочил да му помогне, но като не успял да се добере до Боян, се върнал на брега. ", "date": "2019.06.27", "title": "Откриха тялото на момчето в Дунав, показало клип на майка си как скача в реката"}
{"url": "https://offnews.bg/zdrave/savremenna-terapia-pravi-hiv-virusa-nepredavaem-706223.html", "text": "Възможно ли е до 2030 година да се сложи край на СПИН? В Обединената програма на ООН за ХИВ/СПИН (UNAIDS) стратегическата цел е ключовите показатели в борбата с вируса до 2020 година да са 90-90-90 – 90% от хората инфектирани с ХИВ да са наясно със своя ХИВ статус, 90% от тях да приемат антиретровирусно лечение и 90 % от лекуващите се да бъдат с неоткриваем вирусен товар, т.е. да не са заразни. Други цели на програмата са намаляването на годишния брой на новите случаи на ХИВ инфекция с над 75 % и постигането на нулева дискриминация.Каква е ситуацията у нас? 3050 са регистрираните случаи до момента. 81% са запонати със своя ХИВ статус, 91% от тях са на терапия. България е под средното ниво за ЕС, макар че през последните две години се отчита нарастване на случаите. Регистрираните през миналата година заразени са 311, а от началото на 2019 до момента - 120. 44% процента от ХИВ позитивните са хетеросексуални, 44% са МСМ (мъже, които правят секс с мъже), а 11% са деца. Данните бяха оповестени по време на журналистическия семинар „За свят без HIV“.Проф. Мария Николова от Националния център по заразни и паразитни болести отбеляза като постижение на ангажираните с проблема имунолози у нас фактът, че в 91% от новооткритите случаи антивирусното лечение започва веднага. Това дава шанс на пациентите да постигнат статус, при който вирусът е неоткриваем или незаразен. Друга тенденция, очертана от водещия ни имунолог, е вдигането на възрастовия диапазон при ХИВ позитивните. Основната част от тях са между 30-39 години, а 20 % от заразените са над 40 години. Това според проф. Николова потвърждава ефективността на антиретровирусното лечение, което значително удължава живота на пациента. Статус \"неоткриваем\" (незаразен) може да бъде постигнат след 12-месечно лечение.Елена Биринджиева от неправителствената организация Checkpoint София-Център представи данни от проучване на организацията през 2018 г., според които 5 от 6 души у нас не са се тествали за ХИВ; 1 от 12 души има ХИВ позитивен познат; 9 от 10 не биха живели с ХИВ позитивен; 3-ма от 5 души не биха работили с болен от СПИН, а всеки втори българин се страхува да общува с хора с ХИВ.Изследването е показало, че българите не са запознати с особеностите на това заболяване. Всеки пети човек у нас смята, че може да се зарази със СПИН чрез кашляне или кихане. Авторите на проучването потвърждават мнението, че съществува стигма срещу ХИВ позитивните у нас.92-ма души са се тествали в центъра от началото на 2018 година до момента. Най-младият е на 18 години, а най-възрастният на 59. По думите на Елена Биринджиева най-уязвима е групата МСМ (мъже, които правят секс с мъже) на възраст 30-39 години.Какво показват данните в световен мащаб:Около 35 млн. души са починали от заболявания свързани със СПИН от 1981 година досега.Повишената информираност и достъпът до антиретровирусна терапия от 2004 година досега са намалили наполовина смъртните случаи.Всяка седмица почти 7000 млади жени на възраст 15-25 години се заразяват с ХИВ.Южна Африка има най-високото разпространение на ХИВ в света, близо 1 на 5 души са заразени.9,4 млн. души, живеещи с ХИВ, все още не знаят, че са носители на вируса, затова и ООН постави акцента в тазгодишната кампания на UNAIDS върху тестването.", "date": "2019.06.27", "title": "Съвременна терапия прави ХИВ вируса непредаваем"}
{"url": "https://offnews.bg/112/arestuvaha-politcai-za-prodazhba-na-narkotitci-706244.html", "text": "Няколко души, работещи в МВР, са били арестувани днес по обвинение, че са продавали наркотици, предава БТА.Засега е ясно, че от \"Вътрешна сигурност\" на СДВР все още провеждат своята операция, затова няма повече подробности колко са задържаните и по какви точно обвинения.Повече информация ще бъде предоставена след приключването на операцията.По неофициална информация на БНТ, задържаните са двама полицаи от 4-то РПУ в София.", "date": "2019.06.27", "title": "Арестуваха полицаи за продажба на наркотици"}
{"url": "https://offnews.bg/futbol/barselona-i-valensia-napraviha-trampa-na-vratari-706237.html", "text": "От Барселона са постигнали договорка с Валенсия за привличането на бразилския вратар Нето. Той ще струва на каталунците 26 милиона евро плюс 9 милиона в различни бонуси.29-годишният страж ще подпише договор до 2023 година с клауза за разтрогване на стойност 200 милиона евро. Новото попълнение ще бъде резервен вратар на Марк-Андре тер Стеген.Припомняме, че вчера по посока Валенсия тръгна Яспер Силесен, който напусна \"Камп Ноу\" за 35 милиона евро. Така реално двата клуба правят размяна.Холандецът искаше да има повече възможности за изява, а Нето се е съгласил с ограничените шансове, които ще получава в Барса.", "date": "2019.06.27", "title": "Барселона и Валенсия направиха трампа на вратари"}
{"url": "https://offnews.bg/temida/inspektor-ot-babh-hvanat-s-podkup-chast-ot-nego-torba-s-kashkaval-706250.html", "text": "Главен инспектор от Агенцията по храните в Пловдив е арестуван с подкуп, съобщиха от Окръжна прокуратура.Инспекторът е поискал 1000 лева и две торби сирене и кашкавал от собственик на мандра край Първомай. Държавният служител бил заловен веднага след документирането на престъплението с парите и продуктите, открити в личния му автомобил. За това престъпление се полагат от 3 до 10 години затвор и глоба до 20 000 лева.Окръжният прокурор Румен Попов посочи, че това не е първият случай на корупция „на дребно“ от служители на тази агенция, съобщи БНР. ", "date": "2019.06.27", "title": "Инспектор от БАБХ хванат с подкуп, част от него торба с кашкавал"}
{"url": "https://offnews.bg/izvan-terena/parva-liga-vav-fifa-20-napalno-e-vazmozhno-706242.html", "text": "Представете си как бележите голове на Барселона, управлявайки нападателя на Левски Станислав Костов или матирате халфовата линия на Реал Мадрдид с изящни финтове на играча на ЦСКА Кристиян Малинов.Със сигурност няма български фен на популярния футболен симулатор FIFA, който да не иска да играе с някой от любимите си родни грандове. С всяко ново издание на компютърната игра, ние си задаваме въпроса \"Дали някой ден няма да видим и Първа лига сред първенствата\".Преди това беше възможно, благодарение на родни ентусиасти от \"BFL Team\", които след всяка нова версия на симулатора, правеха т.н. \"пачове\", които се инсталираха към играта. Така, макар и с немалко бъгове, успявахме да играем Шампионска лига с Левски, ЦСКА, Лудогорец, Черно море и др.Това време обаче отмина. Сега ни остана единствено българския национален отбор, който за наш късмет, от дълги години е в списъка на \"UEFA National Teams\" на играта. Ясно е, че това не ни е достатъчно. Друго е усещането, когато се участва в Шампионска лига с някой от родните грандове. Е, тази година сме доста близо до немислимото. По последни данни, Левски и ЦСКА са сред най-желанитe отбори във FIFA 20. Oт EA SPORTS направиха . С над 100 хиляди гласа са привържениците на АЕК, ЦСКА и Левски.Друго важно е, че . Почти 50 хиляди потребители са пожелали включването на Първа лига.Така че, ако искате да играете с любимите си български отбори, не критикувайте родното първенство, а гласувайте за него. От вас зависи дали ще късате мрежите на световните грандове с български отбори.", "date": "2019.06.27", "title": "Първа лига във FIFA 20? Напълно е възможно"}
{"url": "https://offnews.bg/obshtestvo/fandakova-prati-chistota-iskar-na-prokuror-706239.html", "text": "Проверката на „Чистота Искър“ ЕАД приключи. Тя установява изключително сериозни нарушения.Това каза кметът на София Йорданка Фандъкова във връзка с възложената от нея проверка на общинското дружество. По тази причина аз лично съм я изпратила на прокуратурата - това, което правя винаги, когато установявам някакви проблеми, обясни Фандъкова.„Установени са нарушения по подбор на кадри, сключване на договори, превъзлагане на дейности, които дружеството не може да прави. Става дума не само за отпадъците, на и за рекултивация на депата“, коментира още Фандъкова.Срокът на проверката е обхващал 3 години. ", "date": "2019.06.27", "title": "Фандъкова прати Чистота Искър на прокурор"}
{"url": "https://offnews.bg/sviat/dva-atentata-v-tcentara-na-tunis-706249.html", "text": "Атентатор-самоубиец се е взривил в центъра на тунизийската столица Тунис, на булевард \"Хабиб Бургиба\", предаде Ройтерс.Той е избухнал до полицейска кола, като са ранени няколко души - двама полицаи и трима минувачи. По данни на местните агенции, единия полицай е издъхнал от раните си.Малко след това втори атентатор се е взривил близо до полицейски участък, като е убил един полицай.През последните няколко години в страната станаха редица терористични атаки, които повлияха сериозно на туристическия бизнес. През ктомври миналата година отново на .През юни 2015 г. в град Сус обаче бяха убити 38 туристи, а март същата година 22 туристи загинаха при нападение над музея \"Бардо\" в столицата.", "date": "2019.06.27", "title": "Два атентата в центъра на Тунис"}
{"url": "https://offnews.bg/futbol/botev-vratca-i-beroe-otkrivat-sezona-vizhte-programata-na-parva-liga-706254.html", "text": "Спортно-техническа комисия на Българския футболен съюз обяви програмата за първите два кръга в Първа лига и за първия кръг във втория ешелон.На специална церемония в Национална футболна база \"Бояна\" тази сутрин бе изтеглен жребият. В присъствието на министъра на младежта и спорта Красен Кралев представителите на професионалните ни клубове научиха съперниците си на старта на шампионата в двете дивизии.Сезонът откриват Ботев Враца и Берое на 12 юли петък от 18.45 часа. От 21.00 часа ЦСКА посреща Етър.Лудогорец стартира похода към девета поредна титла с домакинство на Царско село в събота вечерта. Първият мач за Левски през идната кампания пък ще се състои в понеденил в Русе срещу Дунав. Ден по-рано Черно море приема Локомотив Пловдив.I кръг12.07 /петък/ Ботев Враца - Берое 18.45ЦСКА - Етър Велико Търново 21.0013.07 /събота/ Арда - Ботев Пловдив 18.30Лудогорец - Царско село 21.0014.07 /неделя/ Славия - Витоша Бистрица 18.45Черно море - Локомотив Пловдив 21.0015.07/понеделник/ Дунав - Левски 20.30II кръг19.07 /петък/ Царско село - Арда 18.45Локомотив Пловдив - Славия 21.0020.07 /събота/ ЦСКА - Черно море 18.45Берое - Лудогорец 21.0021.07 /неделя/ Ботев Пловдив- Дунав 18.45Етър ВТ - Левски 21.0022.07/понеделник/ Витоша - Ботев Враца 21.00", "date": "2019.06.27", "title": "Ботев Враца и Берое откриват сезона, вижте програмата на Първа лига"}
{"url": "https://offnews.bg/sviat/sled-seriala-za-chernobil-film-za-ruskata-atomna-podvodnitca-kurs-706241.html", "text": "До руските кинотеатри стигна заснетият през 2018 г. „Курск“ /Белгия-Люксембург/ на режисьора Томас Винтерберг, продуциран от Люк Бесон. Филмът попада във вълната на кипящите спорове около сериала „Чернобил“. И двете картини на руските трагедии за заснети от чужденци, и в двете има неизбежни неточности.В „Чернобил“ те са по-малко. Все пак веществения свят на съветската атомна централа бе създаден от литовци – снимките бяха в Игналинския район в Литва, в централата, построена през 80-те г. В „Курск“ е лутаница в датите. Жилищата се отопляват с огън и са обзаведени със съвременна ширпотреба. Жените са облечени и гримирани като модели от списание „Работница“. На подводницата пеят нещо подобно на химна на Северния флот, сътворен от носителя на два Оскара Александър Деспла: „Твърди са и сърцето, и ръката на моряка“. А и хор пее за вятъра, тропащ в прозореца, в църква или в нещо далечно напомнящо на църква. И пее. Винтерберг предпочита да разкаже някаква универсална история, която да бъде разбрана в целия свят.Филмът за гибелта на атомната подводница през 2002 г. е основан на книгата на американския журналист Робърт Мур „Време за умиране“ /“A Time to Die: The Untold Story of the Kursk Tragedy“/. Именно времето, според авторите, е моторът на трагедията, в която ще загинат 118 души. Историята започва с това как моряците продават офицерски часовници, за да купят шампанско за сватбата на приятел. Управляващият турбинната зала на „Курск“ капитан Михаил Аверин /в ролята Матиас Шонартс“/ засича колко синът му може да не диша под водата.Аверин е копие на капитан Дмитрий Колесников, загинал при взрива на „Курск“ – по време на водолазните работи са намерени бележникът му със списъка на офицерите от 9-и отсек и личното послание до съпругата му. Няколко години след трагедията Юрий Шевчук ще напише песен за него: „Жалко, потъналите моряци нямат черни кутии“. Авторите на филма се придържат към версията, разпространена в медиите, за първия взрив – в торпедния апарат е детонирано торпедо и след взрива започва пожар, а при сблъсъка с дъното избухва вторият взрив.Сред героите на филма е малкият Миша, който мечтае да стане подводничар като баща си капитан Аверин /реалният Колесников не е имал деца/. Част от историята е разказана от гледната точка на Миша. Прологът и финалът са заснети в особен формат 4:3, сякаш оживяват фотографии от домашния албум – на тях са родителите му в почти идиличен живот на брега. Но когато „Курск“ отива в студеното сиво море, започва героичното широкоформатно бедствие.„Курск“ е печална балада за това как подводните моряци са се опитвали да оживеят. За опита да бъдат спасени, за престъпното бездействие на началствата. Започва като обикновена холивудска работа в духа на дежурния филм-катастрофа, но после вдига градуса на трагедията. Както Мур и други разследващи журналисти, така и авторите стигат до извода, че за гибелта на моряците преди всичко е виновно командването на руския флот, което не е допускало чужди кораби да окажат спешна помощ. Норвежкият адмирал /няма какво друго, освен благородство и скръб, да играе Колин Фърт/ обяснява, че руснаците се опасяват от кражбата на военни тайни и заради това отказват помощ. Руският капитан, готов да приеме подкрепата на чужденците, е отстранен от работа. Собствените спасителни съдове или не работят, или са разпродадени. На един от тях возят туристи да видят „Титаник“. Песимистична рима.И все пак Винтерберг дава да се разбере, че шансовете за оцеляване ги е имало до последния момент. В това са вярвали на брега. С тази надежда за спасение с тропот са молили изпод тъмната вода. Моряците казват: „Нас ще ни извадят. Нищо няма да е прекалено – всичко, което ние бихме направили за тях, ще биха направили за нас“.Чиновническото мъртвило, ръждясалата бюрократична машина олицетворява старецът адмирал в изпълнението на Макс фон Сюдов – неговото раболепно бездействие убива всички.Напразно съпругите и майките на моряците ще се борят за живота на своите близки в кабинетите на военачалниците и на нашумялата пресконференция, напразно ще ги убеждават да намерят изход от катастрофалната ситуация. На финала момченцето Миша няма да подаде ръка на адмирала, а на екрана ще се появят титри за 70 деца, останали без бащи след гибелта на екипажа на „Курск“.За голямо съжаление, филмът не се е получил истински обемен и предизвикващ съчувствие към трагедията, и няма място за съмнения в искреността на неговите създатели, които са знаменити професионалисти. Но уви, на героите не им достига мащаб и психологическа достоверност.Било е планирано снимките да бъдат в Русия с участието на руската страна и да стартират през септември 2016 г. Министерството на отбраната се заинтересувало от идеята, обещало сътрудничество със снимачния екип, но впоследствие се отказало – позовало се на секретните тайни на материалите. Съвсем като във филма. Наложило се снимките да бъдат в Тулон, в Белгия и Норвегия.Във филма са показани снимки от концерта на група „Металика“ от 1991 г. на летище Тушино в Москва от фестивала „Рок-чудовища“.Трябва да се благодари на създателите на тази нееднозначна картина за това, че са си спомнили за руската национална беда преди 18 години. За загиналите руски моряци, за техните деца, за всички, които са се надявали на спасението. И за тези, които досега през нощта чуват тропота изпод тъмната вода.А докато руските киноавтори ще се увличат, както и преди, по сюжети за славни подвизи, ще видим чуждестранни филми за Беслан, „Норд-Ост“ и други наши трагедии, които на практика не са само наши – а на целия свят.", "date": "2019.06.27", "title": "След сериала за Чернобил – филм за руската атомна подводница 'Курск'"}
{"url": "https://offnews.bg/zdrave-i-krasota/7-provereni-nachina-da-se-izbavite-ot-glavobolieto-706238.html", "text": "Главоболието е може би най-популярният здравословен проблем. Ето няколко алтернативни метода за избавяне от него.1. Дишайте дълбокоПо време на поредния пристъп, опитайте да оптимизирате дихателния си ритъм. Дишането трябва да бъде дълбоко, с бавно вдишване през носа и издишване през устата. Две-три минути подобна практика помагат да се отърсите от болката. Често главоболието е предизвикано от кислороден глад, а този метод помага на кръвта да се насити с кислород.2. Разходете се на чист въздухТози метод работи като предишния. Чистият въздух и движението насищат тялото с кислород. За съжаление, невинаги е възможно да се приложи.3. Изпийте чаша водаПонякога главоболието възниква при дехидратация. Затова е полезно при първи симптоми да изпиете чаша обикновена, хладка вода. От главоболие много често страдат любителите на кафето, което действа диуретично.4. Изяжте една ябълкаМоже да се изненадате, но този вкусен плод понякога помага срещу главоболие. Обяснението е в съдържанието на плодова киселина, която помага да се балансират киселинно-алкалните нива в организма и да се потиснат неприятните усещания. За предпочитане е ябълката да се консумира с кората.5. Консумирайте храна, богата на белтъчиниБогатата на белтъчини храна позволява да се нормализират нивата на захар в кръвта. При недостиг на захар в кръвта е възможно да се появи главоболие. Като профилактика можете да хапвате малки порции храни богати на белтъчини (яйца, млечни продукти, телешко, пилешко месо, сьомга, ядки) по-често.6. Изпийте чаша джинджифилов чайОще една напитка, която ефективно избавя от мигрената. Чаят от джинджифил е особено полезен при главоболие, съпроводено с гадене.7. Сложете си студен компресБезотказен бабин метод. Компресът трябва да се постави на мястото, в което е съсредоточена болката. Понякога е достатъчно кубче лед.", "date": "2019.06.27", "title": "7 проверени начина да се избавите от главоболието"}
{"url": "https://offnews.bg/112/imaniar-se-e-zadushil-v-dupka-dokato-tarsi-zlato-706256.html", "text": "Иманяр е починал в дупка, изкопана в землището на търговищкото село Пролаз, докато търси съкровище, пише \"Дарик\".Това се е случило, след като трима мъже - иманяри от София, село Кукорево и (тундженско) и един местен търговищки - научили за историята на златно имане, което е закопано някъде из местността.Те попаднали на вече изкопана 12-метрова дупка, най-вероятно на други крадци на исторически находки. Мъжът от София решил да се спусне в нея, тъй като бил алпинист. Той обаче се заклещил и започнал да вика да го издърпат, тъй като се задушавал. Другите двама мъже обаче не успели да го направят и затова потърсили полицията за помощ.Когато полицията и пожарната пристигнали на мястото и извадили мъжа, той вече бил починал. Няма данни той да е умрял от насилствена смърт.По случая е започнато досъдебно производство. Действията по изясняване на обстоятелствата около инцидента продължават и се извършват под ръководството на прокурор от Окръжна прокуратура-Търговище.", "date": "2019.06.27", "title": "Иманяр се е задушил в дупка, докато търси злато"}
{"url": "https://offnews.bg/politika/borisov-naj-obicham-gotvachite-kak-sam-gladen-po-vsiako-vreme-sam-g-706245.html", "text": "Най-бързо и ускорено довеждащият път за Индустриална зона Божурище трябва да бъде направен, разпореди министър-председателят Бойко Борисов при днешната инспекция на строителните дейности по изграждането на АМ „Европа\".Лидерът на ГЕРБ днес сподели поредни епизоди на фейсбук риалити шоуто \"Борисов в джипката\". Този път той повози на задната седалка строителния зам.-министър Николай Нанков, а преди това покара и джипка за радост на следовниците си в социалната мрежа.Министър-председателят провери строителството на трасето от АМ „Европа\" в участъка Драгоман – Сливница. Проектът стартира в средата на месец май тази година, ще бъде завършен до 2021 година и се изпълнява със средства от републиканския бюджет по програма „Ново строителство\" на Агенция „Пътна инфраструктура\".Премиерът бе категоричен, че при строителните дейности трябва да се опазва археологията и природата.В момента се работи или се извършват подготвителни дейности по двата участъка на магистрала „Европа\" - от ГКПП „Калотина\" до Драгоман и от Драгоман до Сливница. През есента се очаква да стартират реалните строителни работи и по участъка от ГКПП „Калотина\" до Драгоман.Поредното риалити не мина и без цветистите реплики от предишните серии на шоуто.Премиерът продължи със заръките:И още от инспекцията на бившия пожарникар и бодигард на Тодор Живков:Преди това премиерът се отби в логистична база в индустриалната зона в Божурище, повози на електрокар домакинката си и обеща да я качи на джипката, а също и се информира какво има за обяд за работниците.", "date": "2019.06.27", "title": "Борисов: Най-обичам готвачите, как съм гладен, по всяко време съм гладен"}
{"url": "https://offnews.bg/112/zhena-obesi-kucheto-si-v-grad-rakovski-706246.html", "text": "Жена от ромски произход в град Раковски е обесила кучето си на дърво пред дома на своите съседи, пише \"Дарик\".Сигналът в полицията е подаден от друга нейна съседка, която видяла страшната гледка. По думите ѝ, убийцата дори не се засрамила от деянието си и не е пробвала да се укрие.52-годишната извършителка е била задържана от полицията по обвинение за причиняване на насилствена смърт на животното.След доклад на дежурен районен прокурор е образувано досъдебно производство. Цялостното изясняване на обстоятелствата около случая продължава.", "date": "2019.06.27", "title": "Жена обеси кучето си в град Раковски"}
{"url": "https://offnews.bg/ikonomika/oshte-niakolko-dni-do-finala-na-kampaniata-na-chez-20-kwh-podarak-706229.html", "text": "„ЧЕЗ Електро България“ АД напомня на своите клиенти, че до финала на кампанията „20 kWh подарък“ остават само няколко дни. До 30 юни 2019 г. всеки клиент на Дружеството, който заяви услугата „Електронна фактура“, ще получи като подарък от компанията себестойността на 20 kWh електроенергия. Над 5 000 клиенти вече направиха своята безплатна регистрация за услугата и получиха своя подарък.В кампанията могат да участват всички клиенти на „ЧЕЗ Електро България“ АД, които не са регистрирани за е-фактура. Регистрация за услугата е безплатна и може да се направи онлайн на www.cez.bg, в Център за обслужване на клиенти на „ЧЕЗ Електро България“ АД или в каса на Изипей. Необходимо е клиентът да предостави клиентски номер, оторизационен код и актуален имейл адрес. Подаръка от 20 kWh клиентът ще получи под формата на приспадната им себестойност от втората му електронна фактура, издадена след регистрацията. Правилата на кампанията „20 kWh подарък“ са публикувани на корпоративния сайт .Електронната фактура е валиден, електронно подписан данъчен документ, който е напълно идентичен с хартиената версия. След регистрацията клиентите могат да следят документите си както в електронния архив на сайта cez.bg, така и на посочения от тях имейл адрес. Освен поради безспорните екологични ползи, електронната фактура е предпочитана от клиентите и заради гарантираната защита на личните данни, спестеното време и възможността за лесно и практично контролиране на разходите.", "date": "2019.06.27", "title": "Още няколко дни до финала на кампанията на ЧЕЗ 20 kWh подарък"}
{"url": "https://offnews.bg/izvan-terena/kobrata-se-izvini-na-dzheni-sushi-i-prizova-fenovete-si-da-ia-ostaviat-706227.html", "text": "Звездата ни в профибокса Кубрат Пулев се извини на журналистката Джени Суши и помоли феновете и приятелите си да спрат с негативните коментари по неин адрес.Българинът сподели в официалния си профил във Фейсбук, че е завършил първия обучителен курс за сексуално посегателство срещу жени, който му бе наложен от Атлетическата комисия на Калифорния след скандалната целувка с репортерката след победата му над Богдан Дину в края на март.\"\".", "date": "2019.06.27", "title": "Кобрата се извини на Джени Суши и призова феновете си да я оставят на мира"}
{"url": "https://offnews.bg/obshtestvo/ministar-petkov-nasilieto-nad-detca-e-seriozen-problem-za-vsiako-obsh-706251.html", "text": "Насилието и злоупотребата с деца е едно от най-сериозните нарушения, свързани с правата на децата. Това е сериозен проблем на всяко общество, тъй като неговата значимост се определя не само от разпространението, но и от тежките и вредни последици, които оказва върху детското развитие. Това каза министърът на труда и социалната политика Бисер Петков при откриването на двудневна регионална конференция на тема „Интелигентни инвестиции в стратегии и партньорства за предотвратяване и справяне с насилието над деца\".Форумът, който се провежда днес и утре в София, събра над 150 експерти и представители на държавни институции от 10 държави от Югоизточна Европа - България, Румъния, Сърбия, Черна гора, Босна и Херцеговина, Северна Македония, Албания, Косово, Украйна и Гърция. Събитието се организира от УНИЦЕФ-България, Министерството на труда и социалната политика, Държавната агенция за закрила на детето, Световната здравна организация, Child Protection Hub, подкрепян от Terre des Hommes и Обединение „Детство без насилие“ - България.В изказването си министър Петков подчерта, че вече 28 години България развива политиките за детето в контекста на принципите на ратифицираната от страната ни Конвенция на ООН за правата на детето. Една от тези политики е свързана именно с насилието и с целенасочения стремеж за превенция, недопускане и преодоляване на явлението, както и за подобряване на подкрепата и гарантирането на правата на децата, пострадали от насилие или различни форми на злоупотреба.Министърът подчерта, че българското законодателство поставя специален акцент на въпросите, свързани с превенция на насилието, координацията между институциите и подкрепа на децата жертви. Той посочи, че през последните няколко месеца се наблюдава липса на еднозначно разбиране, погрешно интерпретиране и силно поляризирани мнения по отношение на насилието. Сред обществото ни е видно и недостатъчно познаване на действащото от много години законодателство в областта на закрилата на детето, включително по отношение на постъпването и работата по сигнали за деца в риск, регламентираното задължение за съдействие и др., каза министър Петков.", "date": "2019.06.27", "title": "Министър Петков: Насилието над деца е сериозен проблем за всяко общество"}
{"url": "https://offnews.bg/ikonomika/chez-pravi-izvanreden-otchet-zaradi-novite-tceni-na-toka-706231.html", "text": "Във връзка с определяне от Комисията за енергийно и водно регулиране на нови цени на електроенергията от 01 юли 2019 г., „ЧЕЗ Разпределение България“ АД ще извърши извънредно отчитане на електромерите на клиентите.Графикът на извънредния отчет ще бъде публикуван на сайта на Дружеството www.cez-rp.bg /в секция „Графици“/ на 28 юни, петък. След тази дата информация може да се получи също в центровете за обслужване на клиенти на ЧЕЗ и на денонощната телефонна линия 0700 10 010.С цел да се обезпечи бързото и качествено отчитане на електромерите, компанията ангажира допълнително 319 служители. Всички отчетници ще работят с удължено работно време в периода от 01-02.07.2019 г.Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени.С цел гарантиране на максимална коректност при фактуриране на консумираната електроенергия, клиентите имат възможност сами да отчетат показанията на електромерите си към 30 юни 2019 г. Самоотчитането е по желание и не отменя извършването на месечен отчет от страна на Дружеството.Клиентите, които желаят да се възползват от тази възможност, следва да направят своя отчет на 30 юни 2019 г. и да подадат данните към компанията между 1 и 5 юли на телефонната линия 0700 10 010 (меню 2), на имейл klienti@cez-rp.bg и през уеб-сайтовете www.cez-rp.bg или www.cez.bg, в секция „Електронни услуги“, меню „Деклариране на показания“ или в центровете за обслужване на клиенти на ЧЕЗ. Те трябва да посочат данните от електромера по всички тарифи, клиентски номер, абонатен номер, трите имена на титуляра и адреса на обекта, за който се декларират показания. Подадените данни от самоотчета през този период се считат за отчетено потребление към 30.06.2019 г., включително.Фактурите през месец юли ще съдържат информация за консумираната електроенергия за два отчетни периода – по стари и по нови цени.", "date": "2019.06.27", "title": "ЧЕЗ прави извънреден отчет заради новите цени на тока"}
{"url": "https://offnews.bg/politika/bsp-dari-ikona-na-amerikanskia-poslanik-ne-se-poddadohte-da-ni-nastav-706226.html", "text": "Лидерът на БСП - София Калоян Паргов посрещна посланика на САЩ в България Н. Пр. Ерик Рубин в централата на столичните социалисти. Той беше специален гост на традиционната дискусия, организирана от клуб \"Млад дипломат\" към ГС на БСП - София, с председател Николай Маринов.Американският дипломат, чийто мандат изтича след няколко седмици, направи оценка на отношенията между САЩ и България. Калоян Паргов поздрави Ерик Рубин за професионализма, с който ще бъде запомнен неговият мандат в България. А в края на срещата му подари икона на \"земния ангел\" Св. Иван Рилски - небесния закрилник и покровител на българския народ.Калоян Паргов отбеляза факта, че Ерик Рубин е посланикът на САЩ с най-дълъг мандат в България.Калоян Паргов отбеляза и добрите и ползотворни контакти на Ерик Рубин с представители на целия политически спектър в България през мандата му. Според него вече е време за различна основа, на която да стъпят отношенията между България и САЩ, а именно – увеличаване на американските инвестиции в страната ни и на Балканите.Н. Пр. Ерик Рубин призна, че напуска България след няколко седмици с известна тъга, но обеща да запази приятелствата и връзките си с нашата страна и да се върне пак тук.Американският дипломат добави, че взаимоотношенията с България вече обхващат много области, а една от тях е икономическото развитие.Ерик Рубин добави, че приоритет на САЩ е да помогне на България да гарантира енергийната си сигурност.Посланикът на САЩ отбеляза също, че от началото на миграционната криза Америка много тясно си сътрудничи с България и помага да опази и гарантира сигурността на границите си.Американският дипломат разкри също, че се гордее със сътрудничеството с България в областта на запазването на културните и исторически ценности, както и в сферата на образованието.", "date": "2019.06.27", "title": "БСП дари икона на американския посланик: Не се поддадохте да ни наставлявате"}
{"url": "https://offnews.bg/kultura/mirian-kostadinov-kinda-love-you-e-pesen-za-smelostta-video-706248.html", "text": "Щастливи. Така изглеждат Мирян Костадинов, Пит Борисов, Свилен Ивов и Антони Трандев от група MIRY. Когато правиш това, което обичаш и то с хора, на които можеш да разчиташ, добрият резултат е неминуем.Новият сингъл\"Kinda love you\" е шестото авторско парче на Мирян и е най-позитивното, оптимистично и романтично от доста време насам. Трудно е да се определи кое е най-магнетично в него – въздействащият текст, смелата и оригинална композиция или вълнуващият глас на Мирян.Записът е направен в студио \"RENEWSOUND\" с инженери Живко Даскалов и Михаил Русев.  Миксът на сингъла е дело на Янко Генов (Ирландия), а финалният мастеринг на аудиото е дело на Джо Лапорта (SterlingSound) – един от най-търсените професионалисти в световната рок и поп музика. Носител на „Грами“ за работата си с Дейвид Бауи, той е работил с едни от най-изявените световни артисти, между които TheWeeknd, FooFighters, ImagineDragons, VampireWeekend, Big Sean, TheKillers, Bon Jovi, Армин Ван Бюрен, Тиесто и др. Посланието е за обърканата и несигурната любов. За онова чувство на нерешителност, резервираност и страх, което често изпитват младите хора. Мога да кажа, че това е песен за смелостта. Исках видеото да не показва типичната любовна история. Щастлив съм, че се сработихме така добре със Свилен Славов и Виктор Добрев, и че успяхме да пресъздадем всичко онова, което ни хрумна.Екипът Екипът се сформира спонтанно. Но още от първите репетиции осъзнахме, че сме си мечтали точно за такава група. Работим с радост и се стараем всичко да бъде на най-високо ниво. Много приятно и лесно се работи. Всеки се вслушва във всеки, няма тарторство и нещата се получават много бързо. Това е най-чистата и най-интензивна конфигурация, която ми носи усещане за групарщина. След хубавите парчета и положителните реакции на публиката това, което се случва на фонов режим ми носи голямо удовлетворение. Хубаво е да можеш да си говориш с останалите за всичко, освен за музика.ПромянатаМузикалната индустрия в България много калява, но трудностите си струваха. Вече не съм толкова наивен, колкото бях. Гледам по-отговорно и по-професионално, но и осъзнах, че трябва да бъда по-изискващ в някои отношения. Музиката възпитава и затова се стараем винаги песента да е подплатена от силно послание. Нечистото отношение и немарливостта в работата не води до никъде.Публиката ни е много емоционална, интелигентна и уважителна към труда ни. Действа ни зареждащо, щастливи сме! Мирян пише много стойностни текстове, което доста липса в съвременната музика. Гордея съм, че част от групата и заедно изпълняваме тези парчета, които са наситени с много смисъл и силно послание.ПлановетеСъвсем скоро ще има парче на български! Текстът е готов, но беше голямо предизвикателство за мен. Тази година се надяваме и да издадем първия албум. Парчетата вече са планирани за запис. Предстои ни участие в два фестивала.Върхът на класацията не е самоцел за групата ни. Като свирим добре, се чувстваме добре и очакваме стойностни предложения.Посланието Четете книги! Слушайте смислена музика и изисквайте смислена музика. Много изпълнители забравят границата на добрия вкус и облъчват хората с некачествена продукция, но феновете трябва да реагират. Бих посъветвал младите музиканти да не позволяват на нищо да ги спре. Има много камъни по пътя, но когато човек има талант и отношение към музиката нещата се получават.Надявам се да има все повече нови групи и да се прави все по-хубава музика в България.", "date": "2019.06.27", "title": "Мирян Костадинов: 'Kinda love you' е песен за смелостта (видео)"}
{"url": "https://offnews.bg/bojni/tajbe-iusein-i-mimi-hristova-se-klasiraha-za-polufinalite-v-minsk-706253.html", "text": "Тайбе Юсеин и Мими Христова стигнаха полуфиналите на европейските игри в Минск. И двете записаха по две победи в своите категории.При 62-килограмовите Юсеин, която е световна и двукратна европейска шампионка, започна с победа над унгарката Габриела Слезиш - 6:0, а след това надви и шведката Йохана Метсън с 4:0. За място на финала Тайбе ще спори със старата си познайничка Юлия Ткач (Украйна), от която загуби във финала на \"Дан Колов\" по-рано тази година.В категория до 57 кг Христова тушира на старта Франческа Инделикато (Италия), а след това се наложи и над Альона Колесник (Азербайджан) с 6:0. Съперничката й е трета от последните две европейски първенства. В полуфиналите по-късно Мими ще срещне Гун Бедиха (Турция).При леките до 50 кг Миглена Селишка отново не успя да преодолее Оксана Ливач (Украйна), от която загуби във финала на европейското по-рано през годината.Сега трикратната еврошампионка за девойки отстъпи с 1:2. А на старта българката не даде шанс на рускинята Анджелика Ветошкина - 11:0.При тежките до 76 кг Мария Оряшкова приключи участието си, след загуба в първия кръг от украинката Ала Белинска с туш.В категория до 68 кг София Георгиева преодоля успешно репешажите, като надви румънката Александра Анхел с 2:1. И в следобедния сеанс ще си оспорва бронза с Дануте Домикатите (Литва), пета от Евро 2019.", "date": "2019.06.27", "title": "Тайбе Юсеин и Мими Христова се класираха за полуфиналите в Минск"}
{"url": "https://offnews.bg/gimnastika/eli-bineva-otkazah-se-zaradi-otbora-po-hudozhestvena-gimnastika-706233.html", "text": "Грацията Елена Бинева е взела решение да спре кариерата си в националния отбор по художествена гимнастика в началото на годината. Това обяви самата тя в ефира на \"Здравей, България\" по \"НОВА\".\"Правя го само за момичетата от отбора. Искам пътят им да е спокоен и да нямат страх от това, че ще отидем на състезание и мен ще ме заболи толкова много, че няма да мога да превъзмогна болката.Има травми, които мога да блокирам в съзнанието си, че не усещам болка, но специално травмата в кръста не е от тях\", каза Бинева.Тя сподели, че травмата ѝ е от години и се е опитвала по всякакъв начин да подобри състоянието си.\"На световното беше най-тежкият ми момент. Тогава играх с корсет. Той беше под трикото и не се виждаше. Беше ми трудно да се движа\", спомня си грацията.Елена Бинева обяви, че вече работи по бъдещ проект. Подробностите обаче за момента остават в тайна.", "date": "2019.06.27", "title": "Ели Бинева: Отказах се заради отбора по художествена гимнастика"}
{"url": "https://offnews.bg/politika/peevski-razgovorite-s-gerb-za-partijnite-subsidii-prikliuchiha-706215.html", "text": " Разговорите с ГЕРБ за партийните субсидии приключиха – ако не си държат на думата за 1 лв., това си е техен проблем. Това каза пред журналисти народният представител от ДПС Делян Пеевски.\"На второ четене в комисиите промените за партийните субсидии да бъдат 1 лв. бяха приети. Докладът е изготвен, как ще го променят – има ли такава парламентарна техника?\"Припомняме, че предложението за намаляване на партийната субсидия от сегашните 11 на 1 лв. за действителен глас бе внесено от премиера Бойко Борисов. От ДПС се обявиха против намаляване на субсидията, но направиха свое предложение за 0 лв. субсидия и неограничено финансиране от фирми, с аргумент, че ако драстичното намаляване бъде прието, то по-добре да бъде въведен изцяло отворен модел за финансиране на партиите.На второ четене бюджетната комисия към парламента прие предложението за 1 лв. субсидия и това на ДПС за отворено финансиране. Малко след това обаче бе проведен Коалиционен съвет, на който управляващите партии решиха да отложат решението, а от \"Обединени патриоти\" да организират още консултации с други партии. От ДПС обаче обявиха, че няма да участват в тях, тъй като позицията им е ясна. \"На приети закони какви консултации, това е смешно\", коментира идеята Пеевски.\"Разговорите с управляващата партия приключиха. Ако те не си държат на думата, си е техен проблем. 1 лв. – оставаме да видим какво ще направят те. Ако се извъртят, те да се извъртят, оставаме на 1 лв. ДПС винаги прави каквото казва – да видим ГЕРБ\", допълни той.На същото заседание на бюджетната комисия нейният председател Менда Стоянова не позволи да се обсъдят идеите на ДПС за намаляване на ДДС ставките за определени продукти, тъй като на дневен ред били само партийните субсидии.По този повод Пеевски заяви, че идеята за намаляване на ДДС ставките е внесена от ДПС, но сега управляващите трябва да решават. \"Щом са попарили българските деца и детските градини, да са живи и здрави\", допълни той. Председателят на ДПС Мустафа Карадайъ пък съобщи, че ДПС е възстановила надвзетите средства от партийните субсидии. Той също коментира темата за намаляването на партийните субсидии, като посочи, че процедурата вече е приключила.\"Има и срокове за внасяне на предложения и те са изтекли. Други предложения в сроковете ние не видяхме и няма какво да обсъждаме. Вариантите са сегашната ситуация – предложените от Министерски съвет промени за 1 лв. субсидия, и нашите предложения, които са направени в срока – нула лева субсидия и отворен модел на финансиране на политическите партии\", заяви той.", "date": "2019.06.27", "title": "Пеевски: Разговорите с ГЕРБ за партийните субсидии приключиха"}
{"url": "https://offnews.bg/politika/bsp-poiska-obiasnenie-ot-kiril-ananiev-za-zakrivaneto-na-bolnichni-otd-706219.html", "text": "Настояваме здравният министър да дойде в парламента, за да обясни решението си да бъдат закривани болнични отделения, заяви народният представител от БСП доц. Георги Йорданов в декларация от името на парламентарната група.\"Повод за нашата декларация е изказването на министъра на здравеопазването от вчера, който прави срещи, на които се запознава със състоянието на здравеопазването в различните региони\", заяви той и припомни, че вчера министър Кирил Ананиев е бил в Северозападна България.Там Ананиев се срещна с шефовете на болниците във Видин, Враца и Монтана, като след това обяви решението си трите болници да бъдат преструктурирани и да останат да работят само най-успешните ѝ клиники. Промяната цели да по-добро лечение, както и до увеличаване на пациентите им, тъй като всяка една от тях ще приема пациенти от целия Северозападен район. Това, от своя страна, се очаква да доведе до увеличение на заплатите на персонала.\"Той каза, че болниците не могат да изпълнят своите задължения като обем помощ и не могат да достигнат определените лимити. Каза още и че тези отделения, които не могат да дадат достатъчно заплащане, ще бъдат закрити. С това решение той нарушава конституционното право на всеки български гражданин да получи медицинска помощ\", заяви доц. Йорданов и допълни, че областните болници са гръбнакът на българското здравеопазване.\"В резултат на това ние сме бомбардирани от множество сигнали на разтревожени граждани. Затова искаме да поканим министъра в Народното събрание, за да обясни това свое решение\", допълни той.", "date": "2019.06.27", "title": "БСП поиска обяснение от Кирил Ананиев за закриването на болнични отделения"}
{"url": "https://offnews.bg/futbol/nash-natcional-podsili-arda-706232.html", "text": "Новакът в първа лига Арда продължава с неуморното подсилване на състава. След като вчера трима играчи сключиха договори с клуба, днес двугодишен контракт подписа националът Радослав Василев.Той премина пълни медицински прегледи и ще се присъедини към лагера на отбора в Банско.Василев е нападател, част от националния отбор на България, като е преминал през всички възрастови групи. Той е играл за Славия, Рединг, Любимец, Септември, гръцкия Алки и Черно море.През изминалия сезон Василев е изиграл 22 мача и е отбелязал 5 гола. Той е на 28 години и е висок 186 см.По-рано днес колегите от \"Гонг\" съобщиха, че до няколко дни Арда ще представи още едно ново попълнение. Става дума за португалски играч, чието име се пази в тайна.Арда играе сериозно на трансферния пазар, като днес тимът от Кърджали представи Илиша Сам от ФК Айндховен и националът на Армения Румян Овсепян.Другите нови попълнения в тима са Николай Банков, Венцислав Василев, Александър Георгиев и Дарко Глишич.", "date": "2019.06.27", "title": "Наш национал подсили Арда"}
{"url": "https://offnews.bg/obshtestvo/obshtinata-otnovo-shte-inspektira-barbekiuto-na-plamen-georgiev-706217.html", "text": "Eксперти от Район „Слатина” в София отново ще посетят жилището на шефа на антикорупционната комисия Пламен Георгиев, за да инспектират навесите на терасите в имота.Това стана ясно от интервю с кмета на Район \"Слатина\" Наталия Стоянова пред .При предходната проверка районното кметство излезе със заключение, че пристройките трябва да бъдат съборени. Актът обаче беше обезсилен от директора на \"Общински строителен контрол\" арх. Влади Калинов - решението, което доведе до оставката на самия Калинов.Днес кметицата Наталия Стоянова призна, че заповедта на Калинов е била неочаквана и си я обяснява с „грешен прочит на закона”: „Оставката е личен акт, за нея обяснение би могъл да даде този, който я е подал. Нас ни интересува преписката да бъде доведена до своя законен край”.По думите ѝ в случая няма как да се говори за допустимост на постройките на покрива, тъй като покривите са с около метър над допустимата кота. тя казва, че не е имало натиск при проверката. „Не е имало нещо по-особено, това е незаконен строеж – такива има навсякъде в страната”, заяви кметът. По думите ѝ собственикът е оказвал пълно съдействие.Новата проверка ще включва анализ на вече събраните документи и вероятно допълнителна инспекция, тъй като, например, е възможно собственикът сам да е съборил навесите, обясни Стоянова.", "date": "2019.06.27", "title": "Общината отново ще инспектира барбекюто на Пламен Георгиев"}
{"url": "https://offnews.bg/futbol/noviat-v-levski-petar-hubchev-me-ubedi-che-tova-e-naj-dobroto-miasto-706220.html", "text": "Новото попълнение на Левски Дени Алар сподели, че треньорът Петър Хубчев го е навил да приеме предложението на \"сините\".Нападателят се присъедини към 26-кратните шампиони от Рапид Виена за една година под наем и в договора му има опция за откупуването му за още два сезона.\"Имах дълги и продуктивни разговори с наставника Петър Хубчев, с когото се разбрахме перфектно на немски. Той ме убеди категорично, че Левски е най-доброто място за мен в този етап от кариерата ми. Щастлив съм, че съм тук\", беше краткият коментар на Алар. Агентът на Алар, Франк Шрайер, гарантира, че 29-годишният бивш австрийски национал е готов да разкрие пълния си потенциал.\"Мисля, че в лицето на Левски намерихме доста престижен клуб, в който Дени да продължи кариерата си. Тук той може да се концентрира изцяло върху това, което прави най-добре – да бележи голове. Обещавам, че ще го направи\", заяви Шрайер.Иначе Хубчев ще разполага с всички футболисти за следващата контрола. Капитанът на тима Живко Миланов и младокът Атанас Кабов ще бъдат на линия за следващата контрола в Австрия. Тя ще е на 1 юли, понеделник, срещу Тюркгюджю-Атаспор от Мюнхен.Двамата пострадаха в спаринга с бразилския РБ Брагантино (0:1) и пропуснаха този срещу Зенит (0:1) във вторник. Вчера \"сините\" имаха възстановяване, след което Хубчев даде почивка на тима си. Днес Левски ще има две занимания.", "date": "2019.06.27", "title": "Новият в Левски: Петър Хубчев ме убеди, че това е най-доброто място за мен"}
{"url": "https://offnews.bg/sviat/avstralijski-student-izchezna-v-severna-koreia-706222.html", "text": "Австралия обяви, че спешно проверява информация за студент, задържан в Северна Корея.За това алармира семейството на 29-годишния Алек Сигли, който живее в Пхенян. Близките се опасяват, че той е бил арестуван, след като няколко дни не могли да се свържат с него. Австралийското правителство обяви, че разглежда ситуацията много сериозно.Сигли е научен работник и говори корейски. Роден е в Пърт, Австралия, а последната година прекарва в Северна Корея като част от обучението си в магистърска програма по корейска литература. Организира и тур обиколки за западни туристи в тоталитарната държава.В интервю за \"Гардиан\" преди изчезването си той споделя, че благодарение на дългосрочната си студентска виза има неограничен достъп в Пхенян и може да разглежда града без местен придружител. По думите му той е единственият живеещ в страната австралиец. В друго интервю за Скай нюз споделя, че никога не се е чувствал застрашен там.Както много други западни нации, Австралия няма своя посолство в Северна Корея и разполага с ограничен дипломатически достъп чрез посолството на Швеция. ", "date": "2019.06.27", "title": "Австралийски студент изчезна в Северна Корея"}
{"url": "https://offnews.bg/politika/protest-pred-obshtinata-pravi-liubov-ne-sgradi-706230.html", "text": "Представители на \"Спаси София\", защитниците на Десислава Иванчева от \"Зелен Младост\", талисманът на всеки протест Йоло Денев група граждани от \"Обединена София\" се събраха на протест пред Столична община с искане да спре презастрояването на града. Да ги подкрепи дойде омбудсманът Мая Манолова. Крайно време е да се сложи точка на застрояването на градинки, междублокови пространства и паркове, категорична бе тя пред трийсетината души на протеста. Манолова заяви още, че исканията на протестиращите са напълно справедливи и в интерес на София. Манолова подчерта, че има нужда и от промени в законодателството, защото презастрояване има не само в столицата, но и в много други градове. Аз съм за това СОС да спре произнасянето по устройствени планове, които се отнасят до мащабно строителство и до унищожаването на малкото останали зелени площи, детски площадки, градинки, междублокови пространства. Даже бих разширила това искане – подобна забрана за произнасяне от страна на Общинския съвет за унищожаване на части от зелената система на столицата, трябва да се разпространят и върху работата на следващия Общински съвет, обяви Манолова. На протеста, който внесе подписка с исканията си в СО, дойдоха и общински съветници от БСП, както и Марта Георгиева от ДСБ. Протестиращите носеха плакати \"Прави любов, не сгради\", \"Не на застрояването\", \"Искаме детски градини\" и др. От уредба прозвуча \"Хотел \"Калифорния\" - защото хотелите убиват София, обясни музикалният избор протестираща пред репортер на OFFNews. Част от думите на омбудсмана пък бяха заглушени от песента на Богдана Карадочева  София, моя любов, поради което звукът бе намален. Пред репортери Манолова заяви, че вече губи търпение, защото битките й за правата на гражданите се удрят в стена. На критиките й обаче бе подложено основно Народното събрание. Означава ли това, че ще се откаже да бъде омбудсман? Още не съм решила, отговори Мановола. Но решението приближава. ", "date": "2019.06.27", "title": "Протест пред общината: Прави любов, не сгради"}
{"url": "https://offnews.bg/bojni/pochina-legendarniat-trenior-po-borba-hristo-mirianov-706235.html", "text": "Легендарният треньор по борба Христо Мирянов почина на 85-годишна възраст, съобщиха от семейството му съобщиха от семейството му пред \"cska.bg\". Той е починал на 25 юни. Поклонението ще се състои в събота (29 юни) от 11:30 часа на Централните софийски гробища.В над 35-годишния си стаж като треньор по класическа борба в ЦСКА Христо Мирянов е подготвил цяла плеяда български борци, завоювали 29 златни, сребърни и бронзови медали на Летните олимпийските игри в Москва през 1980 г., Световни, Европейски и Балкански първенства, както и един златен пояс на Международния турнир \"Никола Петров\", проведен в гр. Плевен през 1989 г.Негови възпитаници са десетки преуспели борци, сред които олимпийският шампион Георги Райков и медалистите Нено Ненчев, Цеко Попов, Стефан Лазаров, Петър Славчев и много други. През 1985-1986 г. Мирянов е старши треньор на националния представителен отбор по борба на Република Ирак, с който завоюва отборно първо място на Арабските игри в Мароко с 2 златни, 4 сребърни и 2 бронзови медала.През 1995 г. е избран за почетен председател на столичния спортен съюз по борба под егидата на Софийска голяма община. Участвал е в организирането и провеждането на \"Празника на борбата\" с над 500 участнищи - деца и юноши, от столични спортни дружества, клубове и училища по класическа и свободна борба.През 2015 година Христо Мирянов е удостоен със званието \"Почетен гражданин на София\". Преди седмица правителството предложи на Президента на Република България да издаде указ за награждаване на Христо Мирянов с медал \"За заслуга\" за заслугите му към Република България в областта на спорта.", "date": "2019.06.27", "title": "Почина легендарният треньор по борба Христо Мирянов"}
{"url": "https://offnews.bg/sviat/dalaj-lama-na-tramp-mu-lipsvat-moralni-printcipi-706228.html", "text": "Далай лама обвини Доналд Тръмп, че му липсват морални принципи. Един ден казва едно, на следващия - друго, заяви тибетският духовен водач в интервю за Би Би Си.Тойо разкритикува американския президент и за това, че идвайки на власт, обявява, че Америка трябва да е на първо място. \"Напротив, Америка трябва да поеме отговорност на глобално ниво\", смята Далай лама.Аз съм дълбок почитател на духа на Европейския съюз, сподели още той. Запитан за мнението му за Брекзит, той каза, че макар да е външен за Европа човек, се застъпва за оставането на Великобритания в съюза.На въпрос за позицията му по имигрантския въпрос, той отговори:\"Европейските държави трябва да вземат тези имигранти и да им дадат образование и обучение, като целта е те да се завърнат в родината си.\" Попитан дали би трябвало да им се позволи да останат в Европа, Далай лама отговори: \"Да, но само ограничен брой от тях. В противен случай цяла Европа накрая ще стане една мюсюлманска страна. Невъзможно! Или пък африканска страна. Също невъзможно! Запазете Европа за европейците.\"Духовният лидер сподели, че все още таи надежда да се завърне в родината си. Той добавя, че хората в Тибет имат огромна вяра в него и очакват изгнанието му да приключи. \"Китай се променя. Имам частни контакти в излезли вече в пенсия управляващи от Китай и с учени, а те от своя страна, имат връзки с правителството. Мисленето на хората в Китай се променя. Но не съм се срещал с президента\", добавя изгнаникът.Накрая Далай лама заявява, че не би имал против неговият наследник да е жена. \"Ако имаме жена за Далай лама, тя ще е по-атрактивна\", заяви той.", "date": "2019.06.27", "title": "Далай лама: На Тръмп му липсват морални принципи"}
{"url": "https://offnews.bg/futbol/tcska-startira-novia-sezon-v-parva-liga-den-po-rano-706218.html", "text": "ЦСКА ще приеме Етър в първия кръг от новия сезон на 12 юли от 21:00 часа, пише \"Тема спорт\". Двубоят е изтеглен за петък.Причина за това е, че \"червените\" срещат черногорския Титоград в първия квалификационен кръг за Лига Европа на 9 юли (вторник), а гостуват в Черна гора на 16 юли.И домакинството с Черно море от втория тур ще е в петък (19 юли), като почти сигурно отново ще е от 21:00 часа. От БФС са готови с програмата на Първа лига по дни и часове за първите два кръга.Новият шампионат ще бъде открит с двубоя Ботев Враца - Берое, който ще е на 12 юли (петък) от 18:45 часа. Разредът с мачовете за всеки кръг включва два в петък, два в събота, два в неделя и един в понеделник.", "date": "2019.06.27", "title": "ЦСКА стартира новия сезон в Първа лига ден по-рано"}
{"url": "https://offnews.bg/obshtestvo/po-12-chasa-bez-voda-v-chasti-ot-sv-troitca-i-bankia-shte-spira-i-na-706144.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на уличен водопровод и спирателен кран на ул. „Крушево“ в жк. „Света Троица“ ще е причина за спиране на водоподаването от 09:00 до 21:00 часа на ул. „Илия Кушев“ от ул. „Дебелец“ до ул. „Чавдарица“, ул. „Крушево“ от ул. „Чавдарица“ до ул. „Иван Хаджиенев“. Реконструкция на уличен водопровод на ул. „Жабокрек“ в жк. „Лев Толстой“ налага спиране на водоподаването от 09:00 до 19:00 часа на ул. „Будинци“, ул. „Жабокрек“, бл. 64, бл. 68.  Във връзка с подмяна на сградно водопроводно отклонение на ул. 40 в кв. „Враждебна“, се налага спиране на водоподаването от 09:30 до 17:00 часа на ул. 40 от ул. 8 до ул. 59.Изграждане на уличен водопровод на ул. „Здравец“ във вилна зона „Банкя“ налага спиране на водоподаването от 09:00 до 21:00 часа на ул. „Вихрен“ и ул. „Здравец“ от ул. „Свобода“ до ул. „Вихрен“. ", "date": "2019.06.27", "title": "По 12 часа без вода в части от Св. Троица и Банкя, ще спира и на Жабокрек"}
{"url": "https://offnews.bg/obshtestvo/trend-nad-polovinata-balgari-niama-da-hodiat-na-pochivka-706234.html", "text": "Над 2 милиона и 300 хиляди българи планират да ходят на почивка това лято. Над половината от тях (54%) ще почиват у нас, а около една трета (32%) в чужбина. Гърция и Турция са фаворитите на българите като дестинации за почивка в чужбина през лятото. Това показват данните от проучване на „Тренд“ по поръчка на вестник „24 часа“, реализирано в периода 5-12 юни 2019 г. чрез пряко полустандартизирано интервю „лице в лице“ сред 1008 души на възраст 18+. Проучването е представително за пълнолетното население на страната.43% от пълнолетните българи планират да почиват това лято. Малко над половината (53%) са тези, които не планират почивка това лято, а едва 4% са тези, които не могат да преценят или все още не са решили. В демографските разбивки ясно личи, че младите и живеещите в столицата са в най-голяма степен планиращи почивка – близо три четвърти от 18-29 г. и две трети от тези на възраст между 30 и 39 години. Противоположна е тенденцията, която регистрираме при най-възрастните групи и живеещите в селата, което е обяснимо с по-трудната мобилност, по-ограничените финансови възможности и здравословното им състояние. Основната причина сред посочилите, че не планират да ходят на почивка това лято, е липсата на финансови възможности (62%), като тук се регистрира и динамика спрямо образователния статус – живеещите в Столицата и тези с висше образование в най-малка степен изтъкват финансовия аргумент. Приблизително една пета (19%) от българите, които не планират почивка това лято, декларират, че не са почивали лятото през 5-10 години. Същият дял са и тези, които споделят, че не са ходили на почивка през лятото повече от 20 години, като спрямо възрастовите разбивки, си личи, че това са в най-голяма степен хората на възраст над 70 години.Над половината (54%) от планиращите почивка това, посочват българското Черноморие като предпочитана дестинация. Приблизително една трета от планиращите предпочитат да изкарат лятната си почивка в чужбина. За 16% от планиращите пък водеща опция през лятото е почивка в планината. Очаквано за планиращите да ходят в чужбина на почивка това лято, най-предпочитано място е Гърция (57%), следвана от Турция с 29%. Близостта на двете ни съседки е едно възможните обяснения, като не е за подценяване и предлагането на икономически изгодни оферти, което засилва интереса на нашите съграждани. Всеки трети от планиращите да почиват в чужбина, посочва, че основната причина са по-добрите ценови оферти, а приблизително всеки четвърти (24%) споделя, че е заради по-качествените туристически услуги.Сред деклариращите, че планират почивка това лято на българското Черноморие, категоричен фаворит за две трети (66%) е южното ни Черноморие, а за приблизително една пета (19%) това е северната част.65% от българите, плануващи почивка, декларират, че ще почиват със семейството им. Приблизително една трета (31%), споделят, че ще отидат на почивка това лято с приятели.Повече от половината българи, които възнамеряват да почиват това лято, споделят, че започват да търсят оферти за настаняване по-малко от 2 месеца преди самата почивка. Едва 16% от българите започват да търсят оферти за настаняване повече от три месеца преди самата почивка, а 19% стартират тази дейност между 2 и 3 месеца предварително. За малко над една четвърт (28%) „курортът/ самото място“ е водещ критерий при плануване на почивката им. Вторият водещ мотив за избор е цената на нощувките – 20%, а наличието на ол инклузив пакети е водещо за избора при 12% от планиращите. Цената на нощувките е в най-малка степен водеща като мотив за живеещите в София, което е обяснимо с оглед на по-високите доходи в Столицата. 8% от планиращите, споделят, че се водят от това да е „тихо и спокойно“. Спрямо възрастовите категории се отчита, че „тишината и спокойствието“ са водещи критерии най-вече при хората над 60 години.44% от българите, планиращи да почиват това лято, са на мнение, че през последните години България става по-добро място за летен туризъм, а 17% са на мнение, че става по-лошо място. Малко над една четвърт (26%) от българите, планиращи почивка това лято пък са на мнение, че няма промяна в условията за летен туризъм в България.42% от българите, планиращи почивка това лято, са на мнение, че българските туристи, в сравнение с чуждестранните, не са еднакво обслужвани и не получават същото качество. 44% са на противоположното мнение и смятат, че са еднакво обслужвани. ", "date": "2019.06.27", "title": "Тренд: Над половината българи няма да ходят на почивка"}
{"url": "https://offnews.bg/obshtestvo/zhega-dnes-27-gradusa-v-moreto-706201.html", "text": "Жега днес, времето ще е слънчево, а максималните температури ще стигнат до 35 градуса. Валежи са малко вероятни, според прогнозата на НИМХ. Край морето ще духа слаб вятър, термометрите ще се качат до 32 градуса на брега, а сред вълните от два бала до 27 градуса.  Слънце ще грее и в планините, след обяд ще се появят облаци, но няма да вали. Максималната температура на 1200 метра ще е около 24, а на 2000 м – около 17 градуса. Утре след обяд обаче дъждовете и гръмотевични бури се завръщат в западната и централната част от страната. Температурите ще се понижат малко. ", "date": "2019.06.27", "title": "Жега днес - 27 градуса в морето"}
{"url": "https://offnews.bg/temida/spetcsadat-gleda-miarkata-na-kmeta-na-kostenetc-706209.html", "text": "Специализираният наказателен съд гледа днес мярката за неотклонение на кмета на Костенец Радослав Радев.Той е обвинен, че се опитал да корумпира общински съветници, като им предлага 30 000 лева, за да гласуват в местния парламент решение в негов интерес.Като негов съучастник е обвинен предприемачът Ивайло Пашов, спечелил обществена поръчка за над 1 милион лева. Разследването, по което е обвинен Радев, започна след сигнал на общински съветник, който сигнализирал, че градоначалникът му предложил пари, за да гласува по определен начин на заседанието на местния парламент.", "date": "2019.06.27", "title": "Спецсъдът гледа мярката на кмета на Костенец"}
{"url": "https://offnews.bg/sviat/ruski-samolet-katcna-avarijno-pilotite-zaginaha-spaseni-sa-patnitcit-706211.html", "text": "Руски пътнически самолет АН-24 кацна аварийно в северната част на руската република Бурятия и двамата пилоти загинаха, но пътниците са живи, съобщи ТАСС, като се позова на прессекретаря на президента на Бурятия Алексей Фишев. Самолетът е кацнал на летището в Нижнеангарск. Спасени са 42 възрастни и едно дете. Седем пътници са ранени, уточнява прессекретарят, цитиран от БТА. Самолетът на авиокомпания \"Ангара\" е излетял от Нижнеангарск за Улан Уде по-рано тази сутрин.След излитането единият двигател отказал и екипажът взел решение да се върне на летището.По предварителна информация при кацането машината излязла от пистата и се е ударила в постройка, а след сбълсъка е избухнал пожар. ", "date": "2019.06.27", "title": "Руски самолет кацна аварийно, пилотите загинаха, спасени са пътниците"}
{"url": "https://offnews.bg/obshtestvo/tapi-na-hemus-i-okolovrastnoto-na-sofia-slagat-lampi-i-ramki-za-tol-t-706210.html", "text": "Движението за София в тунел „Топли дол“ на АМ „Хемус“ ще е в една лента днес, поради ремонт на осветителната система на съоръжението. Ще бъде ограничено преминаването в активната лента, а трафикът ще се осъществява в изпреварващата от 9,30 до 15 часа, съобщиха от АПИ. От 9.00 до 18.00 часа движението по Околовръстното на София в района на Чепинци - при 57-ми км, и при Требич - 43-ти км, ще се осъществява поетапно в една лента. В двата участъка ще се монтират рамки на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол).Необходимо е шофьорите да карат внимателно, със съобразена скорост и да спазват стриктно пътната сигнализация, предупреждават от АПИ. Всички граждани и транспортни фирми могат да получават информация за актуалната пътна обстановка отинтернет страницата на АПИ – www.api.bg, както и по всяко време от денонощието на тел. 0700 130 20. ", "date": "2019.06.27", "title": "Тапи на Хемус и Околовръстното на София, слагат лампи и рамки за тол таксите"}
{"url": "https://offnews.bg/ikonomika/bulgartransgaz-stremim-se-gazovata-borsa-da-zaraboti-do-kraia-na-godi-706225.html", "text": "\"Поставили сме си амбициозната задача в рамките на тази година газовата борса да започне да функционира\", заяви изпълнителният директор на \"Булгартрансгаз\" Владимир Малинов пред журналисти в Народното събрание.Днес на първо четене бяха приети поправки в Закона за енергетиката, с които се цели либерализиране на газовия пазар и създаване на отделна борса за търговия с газ. Малинов заяви, че е необходимо промените да бъдат приети и на второ четене възможно най-скоро, тъй като има нужда от регулаторна и законодателна рамка.В отговор на въпрос той коментира, че капацитетните възможности за търговия на газовия хъб \"Балкан\" ще бъдат функция от инфраструктурните възможности – интерконекторните връзки и входните капацитети, които ще има газопреносната мрежа на \"Булгартрансгаз\".Той заяви, че дъщерната компания \"Газов хъб \"Балкан\" съществува от 1 януари и към настоящия момент е 100% собственост на \"Булгатрансгаз\", но планът е акциите да бъдат предоставени на заинтересовани страни. По думите му \"Булгартрансгаз\" ще играе основна роля за осигуряването на първоначалната ликвидност на природен газ през т.нар. програма за освобождаване на количествата, която се въвежда от закона. При нея общественият доставчик освобождава определени количества газ, съответстващи на определен процент от потреблението за всяка предходна година, с цел по-конкурентен пазар на природен газ. \"Водим и преговори с различни големи производители или търговци на природен газ, които вече проявяват интерес за участие в борсовата търговия. И на експертно, и на политическо ниво водим преговори със СОКАР, OMV, a вече имаме и официално заявен интерес от \"Колмар\" – швейцарска компания, която е готова да предоставя LNG газ за търговия на борсата\", допълни той.Текстовете регламентират организирането на борсов пазар за газ, както и отварянето му към Европа. Не него газ ще може да се продава за България, Гърция, Турция, Румъния, Македония, Сърбия. Има идея и продаваните количества да отиват до Централна Европа - или през Сърбия, Унгария и Австрия или през Румъния до Украйна по сегашния трансбалкански газопровод.Промените целят да изпълнят европейска директива, целяща ефективна либерализация на пазара на природен газ и установяване на ликвиден пазар и конкурентна среда, единни правила и справедлива цена за добивните предприятия, търговците и потребителите. Законопроектът ще позволи плавното и постепенно преминаване от пазар по регулирани цени към организиран пазар на природен газ по свободно договорени цени.ДебатиЗаконопроектът бе приет на първо четене със 107 гласа \"за\", един \"против\" и 61 въздържали се при гласуването на промени в Закона за енергетиката. По време на дебатите стана ясно, че социалистите ще се въздържат, след като депутатът от БСП Драгомир Стойнев изрази съмнения, че поправките ще доведат до манипулации на газовата борса и заяви, че от партията настояват да се проведе проучване по въпроса. \"Само от вчера имаме два примера – две дружества са купували 50 мегавата на ниски цени. И неслучайно българите са притеснени, защото за тях не остава евтина енергия. Искаме да се гарантира, че ще бъде на прозрачен принцип и ще се предоставя конкурентна цена. Законопроектът е нужен, но сме притеснени и ще гласуваме \"въздържали се\", обясни Стойнев.Депутатът от ДПС Рамадан Аталай коментира, че законът се приема със закъснение, но има неща в него, с които не е съгласен, и ще трябва да бъдат прецизирани между първо и второ четене. \"Призовавам управляващите да не се надпреварват дали ще се казва Балкански поток - Герберски поток,ако искате го наречете. Но направете всичко възможно доставките на газ в България да се случат. Защотозакъсненията, които в момента притесняват народните представители с интерконектора с Гърция и строителствотона газопровода до Сърбия, доказват,че ние се борим с дребните неща. Опитваме се да убедим г-н Путин, че като го наречем \"Балкански поток\", Европа ще прегърне проекта\", допълни той. След гласуването министър Теменужда Петкова обяви, че потребителите на природен газ и дружестватата трябва да бъдат спокойни, защото интересите им са защитени.\"В конкретния случай с битовите потребители на природен газ – остава възможността общественият доставчик да доставя природен газ по отношение на тях\", обясни тя.По отношение на изказвания на опозицията, че ще са възможни манипулации с търговия на базова енергия, тя посочи, че КЕВР би се самосезирал в такава ситуация. ", "date": "2019.06.27", "title": "Булгартрансгаз: Стремим се газовата борса да заработи до края на годината"}
{"url": "https://offnews.bg/obshtestvo/sv-sampson-izlekuval-imperator-iustinian-toj-mu-postroil-bolnitca-i-706146.html", "text": "Църквата почита днес св. Сампсон Странноприемец. Преподобни Сампсон бил римлянин, син на знатни и богати родители, които му дали добро образование и от ранни години му внушили любов към Бога. Сампсон изучил лекарското изкуство, за да помага на страдащите. Господ благословил неговото добро намерение и му дал чудотворна сила да изцерява недъзи.След смъртта на родителите си Сампсон наследил голямо богатство, което той употребил за полза на ближните. Всички свои роби пуснал на свобода, раздавал щедри милостини, подслонявал и хранел сиромаси и странници.Той обичал усамотението, но грижейки се преди всичко за ближните, Сампсон се заселил в Цариград и построил дом, където приемал бедни, болни и странници. Сам лекувал болните и с Божия сила вършел много чудеса. От смирение той скривал тия прояви на особената Божия милост към него. Но неговият свят живот станал известен и патриархът го ръкоположил за свещеник.Случило се, че император Юстиниан, който царувал по това време, опасно заболял. Старанията на най-изкусните лекари отишли напразно. Но Сампсон чрез чудесната сила, дадена му от Бога, излекувал царя.Ще ти дам награда каквато пожелаеш, казал му възрадваният цар. Вземи пари или имот, предложил той.Богатство не ми е нужно - отговорил Сампсон. - Аз такова имах и доброволно се лиших от него. Ако искаш да ми окажеш голяма милост, заповядай да построят дом за болните и бедните!Царят изпълнил желанието на Сампсон и построил обширна болница и страноприемница, където назначил Сампсон за началник.Св. Сампсон се трудил до дълбока старост и умрял в 550 година. Лицето му сияело от тиха радост, когато завършил своя богоугоден живот. Много чудеса ставали над неговия гроб и в уредената от него болница.", "date": "2019.06.27", "title": "Св. Сампсон излекувал император Юстиниан, той му построил болница и дом за бедните"}
{"url": "https://offnews.bg/sviat/17-godishno-momche-ulovi-padashto-ot-prozoretc-bebe-video-706221.html", "text": "17-годишно момче от алжирски произход улови по чудо падащо от втория етаж бебе в Истанбул и така спаси живота му, съобщи Би Би Си.На заснето от охранителна камера видео се вижда как Феузи Забаат стои с още няколко младежи на тротоар пред жилищен блок, когато поглежда нагоре и за секунда хваща падащо от прозореца момиченце. Детето е на две години и е дъщеря на сирийски имигранти. Инцидентът е станал, докато майка му готвела.Момиченцето е напълно невредимо.", "date": "2019.06.27", "title": "17-годишно момче улови падащо от прозорец бебе (видео)"}
{"url": "https://offnews.bg/sviat/na-75-g-si-otide-uili-taner-ot-alf-706216.html", "text": "Актьорът Макс Райт, познат в целия свят с ролята си на Уили Танер от сериала \"Алф\", си отиде на 75-годишна възраст след продължителна битка с рака.Кончината му е потвърдена от неговите близки пред холивудския сайт TMZ.Макс Райт е роден на 2 август 1943 г. в Детройт, Мичиган. През 1986 г. започва да се снима в култовия сериал \"Алф\", където играе главата на семейството, отглеждащо под прикритие извънземно. Райт има две деца. До смъртта си живее в Хермоса бойч, Калифорния.", "date": "2019.06.27", "title": "На 75 г. си отиде Уили Танер от 'Алф'"}
{"url": "https://offnews.bg/politika/mareshki-shte-se-bori-za-kmet-na-sofia-706212.html", "text": "Лидерът на Воля Веселин Марешки обмислял да се кандидатира за кмет на София.Мисля да се кандидатирам, става интересно - Мая Манолова, Слави Трифонов, Волен Сидеров, обяви зам.-председателят на парламента. В София ме припознават много добре покрай бензиностанцията, ще направим кампания да ме припознават, каза Марешки в отговор на въпрос дали го припознават жителите на града след като е обвързан повече с Варна, където също в миналото беше кандидат-кмет. Той добави, че вече по-често е в София. \"Основното е всеки ден да помагаш на хората да живеят добре\", заяви Марешки, който е собственик и на верига аптеки. Марешки каза още, че се е записал на курсове как се печели любовта на ромите. Според него не е успял да стане евродепутат, защото хората искат да остане в България. ", "date": "2019.06.27", "title": "Марешки ще се бори за кмет на София"}
{"url": "https://offnews.bg/112/19-godishen-otkradna-lotarijni-bileti-za-600-leva-ot-bar-v-simitli-706224.html", "text": "19-годишен младеж е откраднал лотарийни билети на стойност 600 лева от заведение в Симитли, съобщи МВР.Кражбата е извършена между 18:30 ч на 25 юни и 4:10 ч на 26 юни.Заедно с билетите младежът е взел 145 лева и стек цигари.Извършителят е задържан. Той е от село Белимел, община Чипровци.Образувано е досъдебно производство.", "date": "2019.06.27", "title": "19-годишен открадна лотарийни билети за 600 лева от бар в Симитли"}
{"url": "https://offnews.bg/obshtestvo/obedinena-sofia-pred-obshtinata-dokato-fandakova-spira-stroezhi-v-mla-706102.html", "text": "Подписка с искания срещу презастрояването на столицата внасят днес представители на „Обединена София\" в Столична община. Обединението включва инициативни комитети и протестни групи от целия град. Сред тях са Инициатива „Слънце за децата ни\", ИК „Обединени Овча Купел\", АРОЕС „Справедливост\", Гражданска инициатива „Да спасим Борисова градина\", ИК „За Зелен Младост\", Протестна група „Младост\", Сдружение „Парк Кукуряк\", ИК „Лозенец\", Протестна група „Дианабад\", ИК на живущите в „Овча Купел\", Протестна група \"Мусагеница\", Гражданска инициатива \"Симеоново\", ИК кв. Витоша и други. Гражданите са убедени, че проблемите са общи и налагат общи действия, за да бъдат решени. Според тях един квартал не може сам да спре презастрояването, но цяла обединена София може. Те канят всички, които се чувстват съпричастни, да дойдат пред сградата на СО в 9,30 ч. - половин час преди заседанието на Столичен общински съвет. От \"Обединена София\" искат:До края на мандата на настоящия Столичен общински съвет да не се приемат подробни устройствени планове, предвиждащи мащабно застрояване или за големи територии, защото СОС е изчерпал доверието им. При приемането на „Визия за София“ и последващите изменения в Общия устройствен план на Столична община да не се отнема, а да се разшири зелената система на града, като се върнат предвидени за застрояване терени в парковете на града.  Да се изменят процедурите по приемане на устройствени планове в София. Резултатите от обществените обсъждания да НЕ са ПРОФОРМА, както до сега, а да водят до реален ангажимент от администрацията и съобразяване с постъпилите предложения и възражения.Протестиращите отправят и искания към парламента, който да приеме спешни промени в Закона за устройство на територията, Закона за устройство и застрояване на Столична община (ЗУЗСО) и подзаконови нормативни актове. На заседанието си днес Столичният общински съвет ще гласува два доклада на кмета Йорданка Фандъкова, които са свързани с протеста и исканията на Обединена София - СОС да отмени решението си за строеж пред блок 73 в \"Младост\" и да се преработи ПУП на Борисовата, като в градината няма никакво застрояване. Фандъкова вече пусна свое за проекта на арх. Ковачев за парка и огласи от времето на синьото управление на столицата, като поиска отдадените и продадени имоти да бъдат върнати на СО. Над 300 предложения и възражения са постъпили по проекта за устройствен план на Борисовата градина в София, съобщи снощи на поредното обществено обсъждане главният архитект на столицата Здравко Здравков в УАСГ. Експертен съвет ще разгледа всички постъпили бележки и препоръки. Ще има преработване на проекта за устройствен план, увери Здравков. ", "date": "2019.06.27", "title": "Обединена София пред общината, докато Фандъкова спира строежи в Младост и Борисовата"}
{"url": "https://offnews.bg/analizi-i-komentari/market-links-kato-vidiat-borisov-balgarite-se-uspokoiavat-706213.html", "text": "Премиерът Бойко Борисов има устойчиво по-висока подкрепа, отколкото получава собствената му партия ГЕРБ. Ретингът на Борисов не е пострадал от \"Апартаментгейт\", за разлика от този на ГЕРБ, през април и май. Това е един от изводите на съвместното национално представително проучване на „Маркет линкс”, проведено сред 1001 пълнолетни българи в периода 11-19 юни, огласено по бТВ от Добромир Живков. Лидерът на БСП Корнелия Нинова обаче има по-нисък рейтинг от партията, според проучването.Колкото повече Бойко Борисов е публичен, толкова повече българите се успокояват, че има кой да управлява – и да управлява със здрава ръка, коментира Живков.При избори днес ГЕРБ биха взели 30,6% от гласовете, БСП – 28,9%, ДПС – 8%, „Обединени патриоти” – 6%.„Демократична България” 5,3%, а „Воля” е на ръба с 3,3%. Огромна част от българите смятат, че страната не се развива в правилната посока – песимистите са два пъти повече от оптимистите. ", "date": "2019.06.27", "title": "Маркет линкс: Като видят Борисов, българите се успокояват"}
{"url": "https://offnews.bg/sviat/parvite-10-kandidati-na-demokratite-za-prezident-na-sasht-se-sabraha-v-706214.html", "text": "Първите 10 претенденти за номинацията на американската Демократическа партия за следващия президент на САЩ започнаха двучасовия си дебат с излагане на амбициозни планове за промяна на икономиката и обвинения, че политиката на президента Доналд Тръмп облагодетелства богатите за сметка на работещите американци, предаде БТА.В центъра на първия дебат е сенатор Елизабет Уорън, която е начело в допитванията. Тя каза, че иска да върне правителството при хората и че твърде дълго монополите са правели дарения за предизборните кампании и са финансирали политическите щабове, които ги набират.Освен Уорън, в първия дебат участват сенаторите Кори Букър и Ейми Клоубъшар, бившите конгресмени Бето О`Рорк и Джон Дилейни, бившият министър на жилищното строителство Джулиън Кастро, кметът на Ню Йорк Бил де Блазио, конгресменката Тълси Габард, губернаторът на щата Вашингтон Джей Инсли и конгресменът Тим Райън.Тръмп намекна, че няма да излага в Туитър реакциите си по време на първия дебат, който се провежда, докато той е в самолета на път за Осака за срещата на Г-20. Президентът призова привържениците си да следят дебата, тъй като той е на път за да \"спаси свободния свят\".", "date": "2019.06.27", "title": "Първите 10 кандидати на демократите за президент на САЩ се събраха в тв дебат"}
