{"url": "https://offnews.bg/politika/borisov-poiska-ot-sasht-po-niski-tceni-za-samoleti-i-tankove-675041.html", "text": "Премиерът Бойко Борисов поиска САЩ да предложат по-ниски цени за самолетите и танковете, които страната ни иска да купи. Борисов подчерта, че двете държави са стратегически партньори, а България е на такова място, че за нея може да има специални цени. \"Може ли такива цени да обявяват за самолети и танкове. Ние как им даваме да тренират на наша територия, в Ново село например\", подчерта Борисов.Премиерът допълни, че е получил похвали от британския си колега Тереза Мей за доброто взаимодействие на службите на двете страни.Мей поискала от Борисов да остави службите да работят така, както досега, независимо от Брекзит. ", "date": "2018.02.16", "title": "Борисов поиска от САЩ по-ниски цени за самолети и танкове"}
{"url": "https://offnews.bg/kultura/bog-da-pozhivi-veska-sarieva-ili-kak-naj-goliamoto-kulturno-sabitie-675009.html", "text": "Фондация \"Отворени изкуства\" отказа пари от община Пловдив за едно от най-големите културни събития в града и в страната - \"Нощ Пловдив\" (Известно и като Нощ на галериите и музеите). Причината е скандално отношение от страна на кмета на града Иван Тотев.Директорът на фондацията Веселина Сариева отказва 40-те хил. лв. заради изказване на кмета на Пловдив след неин пост във Фейсбук, в който критикува ремонт на улица в центъра на града - ул. \"Отец Паисий\" или т. нар. \"втора Главна\".Според нея общината не е информирала гражданите за ремонта и премахването на паветата на емблематичната улица, а с това е ощетила живущите и работещите на улицата:Последвала проверка на Министерство на културата отчита, че ремонтът не е съгласуван с дирекция \"Паметници на културата\", а Община Пловдив получи предписание да възстанови в автентичен вид улицата. Това обаче явно е разгневило кмета на града, който се обърна лично към Сариева:Именно тези думи накараха директора на \"Отворени изкуства\" да прекрати партньорството с общината. \"Не можем да толерираме подобно отношение, това е мутренски начин на изразяване\", коментира пред OFFNews Сариева. Тя е категорична, че на 15 септември ще има \"Нощ Пловдив\" и без финансиране от страна на общината. По думите и най-важно е хората да разберат, че подобни изказвания и заплахи са недопустими от страна на местната власт към хората, които създават култура в града. По-рано се появи информация, че общината възнамерява да направи алтернативно събитие на \"Нощ Пловдив\" на същата дата с парите, предвидени за \"Отворени изкуства\". По-късно Сариева уточни, че това може да се случи, само ако фондацията се откаже да организира събитието. \"Да, те могат да накарат музеите и галериите да отворят през нощта, да направят нещо подобно, но ние организираме събитието вече 14 години подред. Правим нещата със сърце и това си личи\", категорична е тя. \"През май в Пловдив се провежда Европейската нощ на музеите, организирана от Общината, но тя няма този успех, доста по-малко хора я посещават\", допълва Сариева. ", "date": "2018.02.16", "title": "'Бог да поживи Веска Сариева', или как най-голямото културно събитие в Пловдив се раздели с общината"}
{"url": "https://offnews.bg/futbol/ronaldo-bil-duzpa-ot-vole-675028.html", "text": "Че Кристиано Роналдо е футболен феномен знаят всички, но едва ли са предполагали, че може да изпълни дузпа с удар от въздуха или т.нар. воле.Точно това твърди бившият вратар на Бундестима и Байерн Мюнхен Оливер Кан в анализ на мача между Реал Мадрид и Пари Сен Жермен, спечелен от белите с 3:1.Според Кан голът от дузпа на Роналдо не е бил редовен, тъй като топката отскочила преди да нанесе удар.До прелюбопитната ситуация се стига, след като португалецът поставя опорния си крак твърде близо до топката и тя леко пружинира, след което той я праща в мрежата на ПСЖ.Вижте видеото:", "date": "2018.02.16", "title": "Роналдо бил дузпа от воле"}
{"url": "https://offnews.bg/politika/konsulat-ni-v-pretoria-zaminava-za-kejptaun-sled-dvojnoto-ubijstvo-na-675024.html", "text": "От външното министерство обявиха, че за момента имат само неофициална информация за убийството на българи в Кейптаун. Оттам обясниха, че на 13 февруари в българското посолство в Претория е постъпила неофициална информация за двама българи, застреляни в дома си в Кейптаун. След това посолството ни е получило потвърждение от полицейски източници, че на адреса, който един от сънародниците ни е посочил в заявлението си за паспорт, е станало двойно убийство.Твърди се, че жертвите имат малолетна дъщеря, която не е пострадала. В момента при нея се намира нейният брат, който също живее в Кейптаун.Според появилата се информация жертвите са Анджело Димов и втората му съпруга му Неси Пеева. Двамата са застреляни в дома им. По случая се водят следствени действия, като все още няма официално становище на местната полиция. Аутопсиите са приключили вчера.В събота консулът в посолството ни в Претория Деница Велчева заминава за Кейптаун, за да получи информация от местните власти дали е извършено престъпление спрямо български граждани, каква е тяхната самоличност и има ли нужда да се постави под закрила малолетен български гражданин, допълниха от министерството.", "date": "2018.02.16", "title": "Консулът ни в Претория заминава за Кейптаун след двойното убийство на българи"}
{"url": "https://offnews.bg/kultura/gruzinskiat-rezhisior-georgij-ovashvili-shte-otceniava-filmi-po-vreme-675023.html", "text": "След като представи втория си филм „Царевичен остров“/„Corn Island” (с „Кристален глобус” в Карлови Вари 2014 и в „шортлиста” на 9-те кандидата за номинация за чуждоезичен филм в Оскаровата надпревара) на 19-ия София филм фест, а преди това - през 2010 година - и игралния си дебют „Другият бряг“ (представен премиерно в Берлин и с над 50 филмови награди), грузинският режисьор Георгий Овашвили идва у нас, като член от журито на Международния конкурс, което ще връчи Голямата награда „София – Град на киното“ по време на София филм фест.Той е роден през 1963 година в Тбилиси. През 1996 година се дипломира в Държавния институт за кино и театър в Грузия, а десет години по-късно завършва и Нюйоркската киноакадемия към Юнивърсъл студио, Холивуд. Автор е на редица късометражни филми, сред които „Eye Level“, отличен със Стипендиантска награда на Нюйоркската киноакадемия на Берлинале ’05 и Специалната награда на журито в Одензе, както и „Wagonnet“, който получава Специалната награда на журито на фестивала Молодист в Киев. През 2016 година създава и собствена продуцентска компания - „Wagonnet“.Премиерата на най-новия му филм „Хибула“ („Khibula“) беше на кинофестивала в Карлови Вари през 2017. Той разказва за последните дни на първия демократично избран президент на Грузия Звиад Гамсахурдия. Оценката за неговото управлението е противоречива, но няма съмнение, че дейността му е вдъхновена от огромното желание Грузия да стане напълно независима от Русия държава. Националистическите залитания на Звиад Гамсахурдия обаче разпалват въоръжени конфликти в региона. Премиерът на Грузия и независими външни политици обявяват, че управлението на Гамсахурдия наподобява диктатура. Смята се, че той е основният идеолог и създател на военизираните отряди Мхедриони, които по-късно спомагат да бъде свален от власт.", "date": "2018.02.16", "title": "Грузинският режисьор Георгий Овашвили ще оценява филми по време на София филм фест"}
{"url": "https://offnews.bg/medii/dnevnitcite-na-venera-i-8-dni-koito-sazdadoha-rim-po-viasat-histo-675010.html", "text": "В навечерието на 8-ми март една от най-чаровните водещи на Viasat History, професор Бетани Хюс, предприема откривателско пътешествие, посещавайки Средиземноморието и Близкия изток, за да разкрие истината за Венера и нейните предци. Изводът: митологичната героиня е много повече от чувствена голота и сладникава романтика.През 1914 г. суфражетката Мери Ричардсън влиза в Националната галерия, вади сатър от ръкава си и яростно разсича гърба на красивата, гола, божествена Венера-Афродита, изобразена на картината на Веласкес \"Венера с огледалото\". Защо?Професор Бетани Хюс предприема откривателско пътешествие, посещавайки Средиземноморието и Близкия изток, за да разкрие истината за Венера и нейните предци, доказвайки, че митологичната героиня е много повече от чувствена голота и сладникава романтика.\"Дневниците на Венера\" е история за една от най-могъщите сили на античността. Чрез древно изкуство, въздействащи митове, археологически разкрития и философски изследвания Бетани разкрива как безсмъртната богиня оцелява в 21-и век и как ние, хората, се оглеждаме в историята ѝ. Докато разкрива повече за Венера, Бетани ни показва защо все още се нуждаем от нейната първична стихия в своя живот и как пренебрегваме мощта ѝ в свой ущърб.Историята на \"Дневниците на Венера\" Viasat History ще излъчи на 6 март, а професор Хюс можете да гледате още от 20 февруари в новата поредица „Осем дни, които създадоха Рим“ – всеки вторник от 22:00. Водена от Бетани Хюс, поредицата изоставя обичайната хронология на хилядагодишната история на Рим и се съсредоточава върху осемте дни, които създават, поставят на изпитание и определят неговото величие. Всеки епизод разкрива древен Рим и най-благородните и тъмни инстинкти на жителите му, които са все още актуални и разпознаваеми в съвременния свят.", "date": "2018.02.16", "title": "\"Дневниците на Венера\" и \"8 дни, които създадоха Рим\" по Viasat History"}
{"url": "https://offnews.bg/zimni/ear-vladi-na-final-i-na-goliama-shantca-675025.html", "text": "Най-добрият ни ски скачач Владимир Зографски явно е пазил най-доброто от себе си за олимпийските игри. Днес самоковецът, който записа историческото за страната ни 14-о място в първия старт на нормарна шанца, преодоля квалификациите и на голямата шанца в Пьонгчанг.Еър Влади завърши 31-и в пресявките с 94.3 точки след опит от 123.0 метра. Норвежецът Роберт Йохансон, бронзов медалист от малката шанца в ПьонгЧанг, беше най-добър в квалификациите със 131.9 точки след скок от 135.0 метра.Друг норвежец Йохан Андре Форфанг завърши втори със 128.7 точки и опит от 137.0 метра. Трети със 127.6 точки се нареди японецът Рьою Кобаяши, който направи най-дългия скок от 143.5 метра.Олимпийският първенец от малката шанца от Пьончан Андреас Велингер (Германия) е четвърти със 127.1 точки от постигнатите 135.0 метра. Защитаващият титлата си от Сочи 2014 Камил Стох (Полша) даде седми резултат от 125.6 точки със скок от 131.5 метра.", "date": "2018.02.16", "title": "Еър Влади на финал и на голяма шанца"}
{"url": "https://offnews.bg/politika/radev-niama-da-priemem-novo-ime-na-makedonia-koeto-zagatva-pretentci-675029.html", "text": "За българската страна е важно в бъдещото наименование на Република Македония да няма географски определители, които да може да бъдат интерпретирани като претенции към Република България.Това заяви държавният глава Румен Радев на съвместна пресконференция с македонския президент Георге Иванов в Скопие.Радев пожела \"открити, честни и интензивни преговори между двете суверенни държави\" Гърция и Македония по отношение на новото име на западната ни съседка.Българският президент е на официално посещение в Македония по покана на своя колега Георге Иванов. Това е първата визита на български държавен глава в Македония след подписването на Договора за приятелство, сътрудничество и добросъседство между двете държави.Как ще тълкуваме миналотоНие имаме общо минало и от начина, по който третираме това минало, зависи и самата европейска перспектива на Република Македония, каза Радев в отговор на журналистически въпрос за съставянето на мултидисциплинарна експертна комисия на паритетен принцип по исторически и образователни въпроси.Той коментира, че експертите не трябва да се ограничават с гледане към миналото, а да работят за съвместното бъдеще на двете страни.Нашите две държави са природно предопределени за взаимно сътрудничество. Днес потвърждаваме нашата близост и конструктивния напредък на двустранните ни отношения и взаимната ни ангажираност за тяхното задълбочаване. Договорът за добросъседство е и доказателство, че нашата страна няма териториални претенции и в Конституцията ни няма разпоредби за иредентизъм. Искаме нашите приятелски отношения да бъдат пример за добросъседство в целия балкански регион, заяви държавният глава на Македония Георге Иванов.Българското председателство на Съвета на Европейския съюз дава исторически шанс на всички страни от региона за европейска и евроатлантическа интеграция. България винаги е била един от най-силните адвокати на европейската перспектива на Република Македония. Винаги можете да разчитате на българска подкрепа и експертиза във всички области, заяви българският държавен глава. Но същевременно Радев добави, че \"има още работа, която Република Македония трябва да свърши по своя път към Европейския съюз.\"Договор за стратегическо партньорствоНа срещата на двамата президенти беше постигнато съгласие като продължение на Договора за добросъседство между двете държави да бъде подписан и Договор за стратегическо партньорство, който да регламентира взаимната подкрепа на двете страни в сферата на сигурността и отбраната.Президентът на Македония ще бъде гост на военния парад по повод Деня на храбростта и празника на Българската армия на 6 май в София, а след това двамата президенти ще отпътуват за Ново село, където ще отдадат почит на гроба на загиналите български воини, стана ясно от думите на Румен Радев.В Скопие българският президент поднесе венец на гроба на Гоце Делчев в църквата “Свети Спас”, а митрополитите от Българската православна църква Николай и Киприан направиха съслужение с представители на духовенството на Република Македония.В рамките на своята визита държавният глава ще проведе срещи и с председателя на Събранието на Република Македония Талат Джафери, с лидери на парламентарно представени политически партии в Македония и с ръководството на стопански камари в страната.През втория ден на посещението си Румен Радев ще посети Бигорския манастир.", "date": "2018.02.16", "title": "Радев: Няма да приемем ново име на Македония, което загатва претенции към България"}
{"url": "https://offnews.bg/politika/borisov-otgovori-na-zaharova-posheguvah-se-s-putin-vinagi-sme-bili-v-675027.html", "text": "\"Путин би трябвало да знае, че има много вицове, особено за избори. Аз се пошегувах“. Така премиерът Бойко Борисов коментира думите на говорителя на руското външно министерство Мария Захарова, която му каза, че може да получи руско гражданство и да гласува на изборите за президент на Русия. Изявлението на Захарова беше по повод шеговити думи на Борисов, че \"в света има две неща, които не сеизбират - родителите и президентът на Русия\". \"Считам, че с президента Путин винаги съм бил в много добри отношения, лични, дори когато сме се карали. Много пъти сме се шегували\", заяви пред журналисти в Мюнхен Борисов.\"За един политик, особено толкова години, успешен безспорно за Русия, би трябвало да знае, че има много вицове. И за мен, и на мен ми разказват вицове за мен, особено за избори. Дано го е приел. Аз виц казах, пошегувах се\", допълни Борисов.\"Този виц важи и за Ангела Меркел, и за мен, ако щете. Това е много силно качество на политиците – да могат да се шегуват и те със себе си, самоиронията, ако щете, също е важна\", каза още той.", "date": "2018.02.16", "title": "Борисов отговори на Захарова: Пошегувах се, с Путин винаги сме били в добри отношения"}
{"url": "https://offnews.bg/futbol/shtastliviat-bobi-maha-grisha-ganchev-ot-izpalkoma-i-vzima-spas-rusev-675026.html", "text": "Новият-стар президент Боби Михайлов не скри щастието си от спечелените избори за шеф на БФС.\"Дори и на 55 години съм готов да се разплача в такъв момент. Тази победа ми дава вяра, че с моя екип ще продължим да работим и да надграждаме. Наистина съм силно развълнуван. Много съм благодарен на всички вас.Гарантирам, че ще бъда това, което винаги съм бил, и това, което съм обещал в тази зала. През последните месеци се изрекоха много грозни лъжи към мен и БФС.През цялото това време не сме отговаряли, защото продължавахме да работим. Не може по всяко куче, което лае да хвърляш камък. Не съм искал да падам на това ниво, ние продължихме да работим до последно”, каза Михайлов.В същото време стана ясно, че бившият вратар на националния отбор е предложил 14 души за членове на Изпълкома на футболната ни централа. Трябва да се отбележи, че аут от Изпълкома е Гриша Ганчев, който до този момент бе част от управлението на футбола ни. Там обаче попада шефът на Левски Спас Русев.Николай Гигов, Наско Сираков и Марин Митев също няма да бъдат част от бъдещия Изпълком. В него обаче ще намерят място Вальо Михов и адвокат Михаил Статев. Също така и Димитър Георгиев, който е депутат от БСП в Народното събрание и член на Комисията по младежта и спорта.Ето и предложенията на Боби Михайлов: Йордан Лечков, Михаил Касабов, Атанас Фурнаджиев, Емил Костадинов, Камен Костадинов, Румян Вълков, Венцеслав Стефанов, Михаил Статев, Валентин Михов, Кирил Домусчиев, Спас Русев, Петър Величков, Панайот Рейзи, Димитър Георгиев", "date": "2018.02.16", "title": "Щастливият Боби маха Гриша Ганчев от Изпълкома и взима Спас Русев"}
{"url": "https://offnews.bg/futbol/v-ludogoretc-likuvat-sled-preizbiraneto-na-mihajlov-675031.html", "text": "Изпълнителният директор на шампиона Лудогорец (Разград) Ангел Петричев заяви, че разградският клуб подкрепя Борислав Михайлов за шеф на БФС, защото ръководеният от него екип залага на съзиданието.Петричев похвали новото-старо ръководство на БФС и благодари за помощта, която оказва на \"орлите\". Днес Михайлов беше преизбран за пореден мандат, а полученият резултат от гласуването може да се определи като \"тодорживковски\" - над 90 процента.\"Управлението на Борислав Михайлов и хората около него е управление на съзиданието. Ние много добре знаем какво е да се гради в детско-юношеския футбол, да се гради база.Подкрепяме и заради отношението на БФС - когато сме имали нужда от помощ, винаги сме я получавали. Ние сме един млад клуб и преди 7-8 години никой не знаеше за Лудогорец и Разград\", заяви Петричев.\"Футболът е жив и благодарение на отборите и клубовете в малките градчета. Ние сме пример, че може да има успехи и в малките градове и той да бъде на високо ниво.БФС се опитва да се развива съобразно условията в Европа. Ние вече сме наясно, че е много по-важно да имаме клуб, отколкото да имаме отбор. И снощи видяхте, че имаме клуб\", допълни още един от директорите на \"Лудогорец Арена\".", "date": "2018.02.16", "title": "В Лудогорец ликуват след преизбирането на Михайлов"}
{"url": "https://offnews.bg/sviat/13-rusnatci-poluchiha-obvinenia-za-namesa-na-izborite-v-sasht-675038.html", "text": "13 руснаци са обвинени в намеса на президентските избори на САЩ през 2016 г., обявиха от екипа на спецпрокурора, който се занимава с разследването за руската намеса на изборите Робърт Мюлър, цитирани от Би Би Си. Трима са обвинени в заговор, а петима - в кражба на самоличност. Обвинения са повдигнати на Евгений Пригожин, Михаил Бистров, Михаил Бурчик, Александра Крилова, Анна Богачьова, Сергей Полозов, Мария Бовда, Робърт Бовда, Джейхун Асланов, Вадим Подкопаев, Глеб Василченко, Ирина Каверзина, Владимир Венков, които според разследващите са заемали различни длъжности в \"Агенцията за интернет изследвания\". В обвинителния акт са включени и три компании, които са използвали компютърни системи в САЩ, за да скрият връзката си с Русия. Те са се маскирали като лица от САЩ и са създавали фалшиви самоличности, управлявали са страници в социалните мрежи и групи, които привличали американска публика, като са създавали съдържание за имиграция, религия и други, се казва в обвинителния акт. В списъка е включена и \"Агенцията за интернет изследвания\" - т. нар. \"Фабрика за тролове\", която е свързана със създаване на съдържание в социалните мрежи, което според разследването е целяло да повлияе на резултата.Сред обвинените е и бизнесменът Евгений Пригожин, който е свързан с \"Фабриката за тролове\". Той е известен като \"готвача на Путин\", тъй като е обслужвал официални мероприятия на руския президент. Според обвинението тези групи в социалните мрежи са разпространявали тенденциозна информация за кандидатите за президент на САЩ - с изключение на Доналд Тръмп и Бърни Сандърс, който се състезаваше срещу Хилъри Клинтън за номинацията на демократите. В месеците преди изборите те са започнали да насърчават малцинствени групи да не гласуват на изборите, а след победата на Тръмп те са организирали митинги в негова подкрепа, става ясно от обвинителния акт. Спецпрокурирът Робърт Мюлър вече повдигна обвинения на близки до Тръмп и кампанията, сред които бившият мениджър на предизборната му кампания Пол Манафорт.", "date": "2018.02.16", "title": "13 руснаци получиха обвинения за намеса на изборите в САЩ"}
{"url": "https://offnews.bg/politika/borisov-v-kasata-vinagi-ima-dupka-ne-mozhe-da-davame-vazmozhnost-nia-675030.html", "text": "Не може да вкарваш актуализация на бюджета на Здравната каса, и то за 200 млн., без преди това да си минал през министъра си, правителството си, без да видиш с какви пари разполага бюджетът. Плюс това сме февруари. Така премиерът Бойко Борисов коментира скандала, който се разрази днес около шефа на НЗОК Камен Плочев. Здравният министър Кирил Ананиев поиска оставката на Плочев заради неговото искане за актуализация на бюджета, защото Касата дължи над 200 млн. лева на чуждестранни здравни каси. Желанието на шефа на НЗОК за актуализация било изразено в писмо до парламента, без то да бъде съгласувано със здравния министър и без да е обсъдено от Надзора на Касата.От НЗОК пък разпространиха съобщение, в което обявиха, че здравният министър няма правомощията да иска оставката на управителя на Касата, който се избира от парламента.  От Касата посочиха, че многократно са уведомявали здравното министерство за средствата, които институцията дължи на чуждите здравни фондове.  \"Милиарди, милиарди левове сме осигурили за здравеопазването в България, и то години наред. И все някак си в един момент Здравната каса излиза и има дупка. Не може само да осигуряваме възможност някой да краде повече, каза Борисов пред журналисти в Мюнхен, помолен за коментар за ситуацията. На въпрос дали подкрепя искането на Ананиев за оставка на Камен Плочев Борисов посочи, че всеки министър трябва да си довежда екип и да може да работи с тези хора, а Плочев е доведен от бившия здравен министър Николай Петров. Той допълни, че ще се срещне с Ананиев и Плочев, когато се върне в България. ", "date": "2018.02.16", "title": "Борисов: В Касата винаги има дупка, не може да даваме възможност някой да краде повече"}
{"url": "https://offnews.bg/obshtestvo/potvardiha-sluchaj-na-antraks-v-targovishtko-675040.html", "text": "Потвърден е случай на антракс в търговищкото село Надарево, съобщиха от Българската агенция за безопасност на храните. Според БАБХ става въпрос за единичен случай. От антракс е заболяла крава от ферма в Надарево. Първият сигнал за внезапно починало животно е изпратен на 12 февруари. Днес е потвърдено, че става въпрос за антракс. Заради това в съседното село Осен ще бъдат ваксинирани 76 говеда. Още преди да излязат резултатите от лабораторията са ваксинирани всички възприемчиви животни в село Надарево.За случая е информирана РЗИ-Търговище.", "date": "2018.02.16", "title": "Потвърдиха случай на антракс в Търговищко"}
{"url": "https://offnews.bg/sviat/strelba-v-kolezh-blizo-do-siatal-675037.html", "text": "Стрелба започна в колеж в американския град Де Мойн, щата Вашингтон. Всички учебни зали в колежа са блокирани малко след 9 часа местно време, съобщиха местни медии. Започнала е евакуация на сградата. От колежа обявиха на страницата си във Фейсбук, че това не е учение, и призоваха студентите да не тръгват към учебното заведение. За момента няма данни за жертви или ранени. Highline College се намира на около 17 минути път от Сиатъл. В колежа учат около 17 000 студенти. Стрелбата в Де Мойн се случва само два дни след нападението във Флорида, при което младеж уби 17 ученици в гимназия „Марджъри Стоунмън Дъглас“ в Паркленд.   ", "date": "2018.02.16", "title": "Стрелба в колеж близо до Сиатъл"}
{"url": "https://offnews.bg/ikonomika/treti-blok-na-aetc-tianvan-v-kitaj-premina-garantcionnite-izpitania-675015.html", "text": "Трети енергоблок на АЕЦ „Тянван“, построен в Китай по руски проект с реактор ВВЕР-1000, премина 100-часовите гаранционни изпитания. Реакторът, чието енергийно стартиране се състоя в края на 2017 г., премина динамичните тестове на различни нива на мощност и приключи 100-часовите изпитания на максимална мощност без спиране.Енергийното стартиране на Трети енергоблок на АЕЦ „Тянван“ се състоя на 30 декември 2017 г. Строителството на Трети и Четвърти енергоблок се осъществява с участието на специалисти от Групата компании ASE, част от инженеринговото подразделение на „Росатом“. Основна проектна организация на ядрения остров на енергоблока е АО „АТОМПРОЕКТ“, част от ASE.В рамките на строителството на втори ред на АЕЦ в Китай продължават дейностите по изграждането на Четвърти енергоблок на АЕЦ „Тянван“, като се предвижда въвеждането му в експлоатация да стане през тази година.АЕЦ „Тянван“ е най-големият обект на руско-китайското икономическо сътрудничество. Пускането на Първи и Втори енергоблок се състоя през 2007 г. Ежегодно те изработват повече от 15 млрд. киловатчаса електроенергия. В основата на изграждане на АЕЦ „Тянван“ е руският проект АЭС-91 с реактор ВВЕР-1000, който напълно удовлетворява изискванията на съвременните нормативно-технически документи на Китай, Русия и МААЕ. Изграждането на АЕЦ „Тянван“ се осъществява от китайската ядрена енергийна корпорация JNPC заедно с руската компания „Атомстройекспорт“, част от Групата компании ASE.", "date": "2018.02.16", "title": "Трети блок на АЕЦ Тянван в Китай премина гаранционните изпитания"}
{"url": "https://offnews.bg/temida/bivshiat-shef-na-nrs-kircho-kirov-veche-e-pod-domashen-arest-675017.html", "text": "Военно-апелативният съд уважи протеста на военните прокурори и постанови нова, по-тежка мярка за неотклонение за бившия директор на Националната разузнавателна служба генерал-лейтенант Кирчо Киров. От днес Киров вече е под домашен арест.На 22 януари Софийският военен съд наложи на Кирчо Киров наказание 15 години лишаване от свобода и конфискация на половината от притежаваното имущество.Киров е осъден за това, че от 2007 г. до 2011 г. като директор на НРС, в съучастие със свой подчинен началник отдел, е присвоил от бюджета на службата евро и щатски долари в особено големи размери, равняващи се на повече от 5 милиона и 100 хиляди лв., като случаят е особено тежък. Решението на Софийския военен съд обаче не е окончателно.Днес от пресцентъра на прокуратурата съобщиха, че \"поради тежестта на извършеното престъпление и размера на наложеното наказание, със свое определение военно-апелативните съдии са преценили, че съществува опасност подсъдимият да се укрие и измениха мярката за неотклонение на генерал Киров от парична гаранция на домашен арест\".", "date": "2018.02.16", "title": "Бившият шеф на НРС Кирчо Киров вече е под домашен арест"}
{"url": "https://offnews.bg/kuhnia/kulinarni-izkushenia-v-novoto-ketaring-meniu-za-biznes-klasata-v-balga-675018.html", "text": "Националният превозвач България Ер е подготвил специална изненада за пасажерите, които пътуват в бизнес класа. От днес, 16 февруари, авиокомпанията въвежда изцяло обновено кетъринг меню за бизнес класа на борда. Новото меню е 4-степенно и е изготвено според европейските кулинарни вкусове, в комбинация с традиционни български ястия и продукти, сред които и емблематичните за страната ни кисело мляко и бяло сирене. Кетъринг менюто за бизнес класа се състои от различни видове салати, студени предястия, основния ястия и десерти, които ще бъдат сервирани на ротационен принцип всеки месец. Специалитетите са професионално селектирани от шеф Пламен Стамов – главен готвач на ресторант „Ред Канапе“ и ресторант „Рапонги“, и се приготвят за поднасяне на борда от авиационната кетъринг компания Silver Wings.Менютата са съобразени с дестинацията и сезона. Селекцията се състои от сочно пилешко гриловано филе върху императорски ориз и ароматен сос с печурки; нежно филе от норвежка сьомга със запечени картофи и палитра от гриловани зеленчучи; пилешки гърди с аромат на масло, гарнирани с градински спанак, ориз басмати и фин сос със сирене Филаделфия или крехки свински ноазети от бон филе, поднесени с императорски ориз, конфитирани чери домати и сос с ретро горчица.Докато пасажерите в бизнес класа прелитат над Европа, те ще могат да се наслаждават на различни видове свежи салати, традиционни български ястия, като баница с масло и сирене, и изтънчени предястия като гъши пастет или ордьовър от местни меса, сирена и билки. Пасажерите ще могат да подслаждат пътуването си с домашно приготвено брауни с парчена орехи и черен шоколад или чийз кейк с шоколадова бисквита и студен крем със семенца ванилия.Новото меню в бизнес класата на България Ер е част от обновяването на цялостния кетъринг на борда на националния превозвач. От авиокомпанията предстои да обновят и менюто за икономична класа.", "date": "2018.02.16", "title": "Кулинарни изкушения в новото кетъринг меню за бизнес класата в България Ер"}
{"url": "https://offnews.bg/politika/registriranite-po-dds-firmi-shte-smeniat-kasovite-si-aparati-do-kraia-675032.html", "text": "Фирмите, регистрирани по ДДС, ще трябва да сменят касовите си апарати до края на 2018 г. Нерегистрираните по ДДС и тези, които регистрират и отчитат продажбите си чрез Интегрирани автоматизирани системни за управление на търговската дейност, ще трябва да сменят апаратите си до 30 юни 2019 г.Промяната е заради последните промени в законодателството, което регулира отчитането на продажбите. С промените са въведени нови изисквания, според които всеки касов апарат трябва да предава по изградената дистанционна връзка и данни от всяка касова бележка към сървърите на НАП.На касовата бележка, която се предоставя на клиента, ще се отпечатва QR код. Чрез този код всяко лице ще може да провери отчитането пред НАП на издадената му касова бележка.От НАП уточняват, че някои от случаите може да не се наложи смяна на фискалните устройства, а преработване, като това ще зависи от техническите им параметри. Всички разходи за надграждането или подмяната на съществуващите фискални устройства се признават за данъчни цели, допълват от НАП.Според Агенцията загубите от неотчитане на търговски обороти са в размер на над 330 млн. лева годишно. Разкрити са и нови схеми за укриване на приходи. Сред тях са печатането на касови бележки, които не се отчитат във фискалната памет, но приличат на истински фискални бонове.Друга често разпространена практика е манипулиране на софтуери, чрез които се управляват фискалните устройства.По време на летните и зимните контролни кампании от НАП са открили и софтуерни манипулации на фискални системи, при които устройствата са програмирани да отчитат например всяка втора или всяка трета продажба, вместо регистриране на целия оборот.Заради неиздаване на касови бележки, както и установени манипулации на фискални устройства, през миналата година са запечатани над 2000 търговски обекта.", "date": "2018.02.16", "title": "Регистрираните по ДДС фирми ще сменят касовите си апарати до края на годината"}
{"url": "https://offnews.bg/politika/zdravniat-ministar-ne-mozhe-da-iska-ostavkata-na-shefa-na-nzok-obiavi-675016.html", "text": "Министърът на здравеопазването няма правомощията да иска оставката на управителя на Здравната каса. \"Неслучайно законодателят е регламентирал избора на Управител на НЗОК да се извършва от Народното събрание. Целта е да се елиминира възможността да се оказва влияние от страна на изпълнителната власт\".Така от НЗОК коментираха поисканата по-рано днес от министър Кирил Ананиев оставка на шефа на Касата проф. Камен Плочев. Като причина за поисканата оставка беше посочено искане на Плочев за актуализация на бюджета на НЗОК заради дължими от Касата 200 млн. лева на чуждестранни каси, като искането било изразено в писмо до парламента, без да е съгласувано то преди това със здравния министър.От НЗОК подчертават, че в Закона за здравното осигуряване е разписано в какви случаи може да бъде прекратен мандатът на управителя на Здравната каса, и изпращането на такова писмо не е сред тях. От Здравната каса обясняват, че са уведомявали многократно Министерството на здравеопазването за задълженията към чужди каси, като множество писма за това са изпращани през 2015 г., а последното е от 2 февруари тази година. В последното писмо Плочев е уведомил министър Ананиев и зам.-министър Жени Начева, че задълженията на НЗОК възлизат на 271 358 066,67 лева, като 128 138 187,79 лева са задълженията към германските здравни фондове. В писмото се уточнява, че до края на годината изтича срокът за изплащане на 207 430 621,17 лв., като след това ще започнат да се начисляват лихви. Към 31 януари просрочените задължения на НЗОК към чужди здравни фондове възлизат на 133 571 232,07 лв., уточняват от Касата. Оттам посочват, че писмо със същото съдържание на 2 февруари е изпратено до всички парламентарни групи, тъй като управителят се избира от парламента, като припомнят, че Плочев е избран с гласовете на всички парламентарни групи. \"Писмото има само уведомителен характер и целта е депутатите да бъдат запознати с този финансов ангажимент и да се потърси законодателно решение. В годината на първото ни Председателство на Съвета на Европа, дори и частично изпълнение на това задължение на държавата към другите държави членки, само би подобрило имиджа на България, като коректен и сериозен партньор. Писмото няма характер на документите, с които се инициира нормативно установената актуализация на Закона за бюджета на НЗОК за 2018 г.\", допълват от институцията. Предвиждането на целеви субсидии от държавния бюджет за изпълняването на задължения не е процедура за актуализация на бюджета, подчертават от НЗОК. ", "date": "2018.02.16", "title": "Здравният министър не може да иска оставката на шефа на НЗОК, обявиха от Касата"}
{"url": "https://offnews.bg/tenis/grigor-otupa-bezmilostno-rubliov-i-e-na-1-2-final-v-roterdam-675019.html", "text": "Най-добрият ни тенисист Григор Димитров мина безмилостно през руския талант Андрей Рубльов, побеждавайки го с 2:0 сета (6:3, 6:4) и така се класира за 1/2-финалите на турнира ОТ ATP 500 в Ротердам.По този начин българинът подобри миналогодишното си постижение, след като преди точно година бе елиминиран на 1/4-финалната фаза от Давид Гофен.Той ще се срещне в спор за място на финала именно с белгиеца, който продължава напред без игра. Причината за това е, че Томаш Бердих бе неразположен и се отказа още преди мача.Първият сет бе решен след един единствен пробив, който падна в четвъртия гейм. След това нашенецът затвърди пробива и без проблем си взе подаванията до края на сета.Вторият сет започна равностойно и двамата си взимаха подаванията в първите геймове. Все пак Димитров проби в седмия гейм, а до края си взе и двете подавания.", "date": "2018.02.16", "title": "Григор отупа безмилостно Рубльов и е на 1/2-финал в Ротердам"}
{"url": "https://offnews.bg/medii/komisiata-za-konfiskatcia-iska-imushtestvo-na-edin-ot-kilarite-za-3-674999.html", "text": "Комисията за противодействие на корупцията и за отнемане на незаконно придобитото имущество (КПКОНПИ) внесе във Великотърновския окръжен съд искане за отнемане в полза на държавата на имущество на Георги Вълев за 3 611 170 лв.Вълев е единият е признат за виновен по делото \"Килърите\". Престъпленията, за които той е обвинен, попадат в обхвата на закона за отнемане на незаконно придобито имущество. В периода 2000 – 2009 г. в гр. Велико Търново без съответно разрешение е извършил банкови сделки и е получил значителни неправомерни доходи.Предмет на иска са 41 (четиридесет и един) недвижими имота, както и суми от продажба на имущество, придобито от престъпна дейност.Комисията е внесла искове за отнемане на имущество, придобито от престъпна дейност срещу още две лица от групата на т. нар. „Килъри“. От Петър Стоянов се претендира имущество на стойност 361 881 лв., а от Янко Попов на стойност 1 180 980 лв.", "date": "2018.02.16", "title": "Комисията за конфискация иска имущество на един от 'Килърите' за 3.6 млн. лв."}
{"url": "https://offnews.bg/izvan-terena/nikol-smenila-grigor-s-drug-675034.html", "text": "Никол Шерцингер си има нов любим, гръмнаха медиите на Острова, цитирани от woman.bg. Вчера вечерта красивата певица бе заснета в западен Холивуд с мистериозен цветнокож мъж, който закрилнически я бе прегърнал.Проявата на интимност от страна на непознатия мъж породи подозрения, че отношенията между нашата тенис гордост и красивата звездна дама може да са приключили.Според публикацията двамата скоро не са били засичани заедно, което не е съвсем вярно, тъй като бяха заедно в Монако докато Григор се възстановяваше от контузията в рамото.Все пак фотосите на Никол и мистериозния господин накараха медии и онлайн потребители да констатират, че не е изключено причината за това далеч да не е натовареният им работен график.", "date": "2018.02.16", "title": "Никол сменила Григор с друг?"}
{"url": "https://offnews.bg/112/razstreliaha-semejstvo-balgari-v-kejptaun-675001.html", "text": "Българско семейство - мъж и жена са били разстреляни в дома им в Кейптаун, Южна Африка. Нападателите са убили и кучето на семейството и са откраднали всички мобилни телефони и компютри, които намерили.Според местната полиция Анджело Димов и втората му съпруга му Неси Пеева са били застреляни в главата.Анджело е бил подсъдим по дело за измама с кредитни карти. Двамата имат 6-годишна дъщеря. Детето разбрало, че нещо не е наред, когато никой не отишъл да го вземе от занималня. Съседите на семейството твърдят, че не са чули нищо.Адвокатът на Димов, Уилям Бот е отказал да коментира убийството с обяснението, че тече полицейско разследване, но е уточнил, че се опитват да помогнат на момиченцето, което учело в първи клас.Неси Пеева е била собственик на сладкарницата The Cake Witch и е правела торти за сватби и рождени дни. Преди да срещне Димов е работила известен ресторант в Нюландс.Според приятел на семейството бизнесът на Пеева вървял добре, но не знаел нищо за делата на съпруга ѝ. Той прекарвал повечето си време извън Южна Африка.TimesLIVE съобщава, че 27-годишният син на Анджело от първия му брак живеел в барака в двора на къщата на семейството. Преди време той е бил сериозно ранен при инцидент с мотор и известно време е бил в кома. След като излязъл от болницата, синът на Анджело пътувал до България и съвсем наскоро се върнал обратно в Кейптаун.Според приятел на семейството Пеева не водела особено активен социален живот и не ходела по купони, тъй като не обичала алкохол и наркотици.Южноафриканското издание уточнява, че през декември бизнес партньорът на Анжело също е станал жертва на въоръжен грабеж. След това монтирал бронирани стъкла на дома си и взел допълнителни мерки за сигурност.", "date": "2018.02.16", "title": "Разстреляха семейство българи в Кейптаун"}
{"url": "https://offnews.bg/medii/germanski-zhurnalist-osvoboden-sled-poveche-ot-1-g-v-turski-zatvor-675005.html", "text": "Кореспондентът на германския \"Die Welt\" Денис Юджел беше освободен след повече от година в турски затвор, съобщи адвокатът му, цитиран от Би Би Си.44-годишният журналист, който има германско и турско гражданство, бе арестуван в Истанбул и обвинен в разпространяване на пропаганда в полза на тероризма. Той бе задържан, след като съобщи информацията, че имейлът на турския министър на енергетиката е бил подложен на хакерска атака.Арестът му влоши отношенията между Анкара и Берлин и лично канцлерът Меркел настоя за освобождаването му.Германският външен министър Зигмар Габриел потвърди, че журналистът ще напусне Турция и подчерта, че освобождаването му е станало в резултат на усилията на германската дипломация.Юджел е сред повече от 100-те журналисти и писатели, арестувани в Турция от неуспешния опит за преврат през юли 2016 г. срещу президента Реджеп Ердоган.Властите обвиняват интелектуалците във връзки с предполагаемия ръководител на опита за преврат – ислямския проповедник Фетхуллах Гюлен, или с Работническата партия на Кюрдистан (ПКК).", "date": "2018.02.16", "title": "Германски журналист освободен след повече от 1 г. в турски затвор"}
{"url": "https://offnews.bg/sviat/naj-chesto-sreshtanoto-ime-v-briuksel-e-mohamed-675006.html", "text": "За миналата година Мохамед е било най-често срещаното име в Брюксел, показват данни на Белгийската национална статистическа служба, цитирани от БТА.В Белгия най-разпространеното име сред мъжете е Жан. Същото име е на първо място и във Валония, а във Фландрия мъжете най-често носят името Марк. Най-много жени в Белгия се казват Мария или Мари.Също по официални данни в Брюксел най-многобройни са чужденците от Франция, а на второ място са мароканците. В Белгия 2/3 от чужденците са от европейски държави. В столицата населението е съставено от граждани на 184 страни.", "date": "2018.02.16", "title": "Най-често срещаното име в Брюксел е Мохамед"}
{"url": "https://offnews.bg/politika/ochakvame-prez-iuni-data-za-start-na-pregovorite-za-chlenstvo-na-maked-675011.html", "text": "Българският външен министър Екатерина Захариева коментира, че се надява през юни, в рамките на българското председателство на ЕС, да се вземе решение за старт на преговорите за присъединяване на Македония и Албания към ЕС.Коментарът на Захариева бе в отговор на журналистически въпрос след края на приключилия днес неформален съвет на министрите на ЕС и страните кандидатки, който се проведе в НДК.През април предстои да бъдат представени доклади за всяка една от страните, а днес външните министри за пръв път имаха възможността да обсъдят заедно стратегията за разширяване на ЕС към Западните Балкани.Захариева обобщи нагласата на колегите си външни министри, като посочи, че те виждат страните от Западните Балкани не като заден двор на Европа, а напротив - не е в ничий интерес да има черни точки на картата.Българският външен министър определи стратегията като честна, всеобхватна, дългосрочна, обективна и достатъчно конкретна, очертаваща шест сфери на действия.На въпрос дали е обсъдена конкретна дата за започване на преговори, Захариева обясни, че част от страните смятат, че посочването на дата може да демотивира страните кандидатки. Друг не са поддръжници на определяне на дата на този етап. Българската позиция е, че датата би дала хоризонт за действия, без да значи категорично членство точно тогава. \"Който е готов - да се присъедини, но даването на тази дата не значи, че трябва да се прави компромис с критериите за еврочленство, каза Захариева. Върховният представител на ЕС по външната политика и сигурност Федерика Могерини заяви, че българското председателство отваря времеви прозорец за развитие на целия регион и тя изрази \"реалистичен оптимизъм\", че присъединяването на новите членки би могло да се случи до 2015 г. \"Това е времевата рамка, в която работим\", каза Могерини.Федерика Могерини поздрави българското председателство за отличната организация и гостоприемство и каза, че на съвета се е случил продуктивен обмен на гледни точки. „Това, че срещата е неформална, не означава, че е по-малко важна. Беше възможно да обсъждаме по между си много важни въпроси. Стигнахме до споразумения и възможности за обмен на идеи. Имахме три основни теми. Днес обменихме идеи с държавите кандидатки. Вниманието беше насочено към сътрудничество в сигурността и обраната. Много ползотворно беше това, че обменихме идеи за усилията, които полагаме с цел преодоляване на предизвикателствата, пред които сме изправени – борба с радикализацията, информация за европейските мисии, а и усилията, които ЕС полага в сферата на сигурността. Това е много важен елемент – нещо, с което страните кандидатки трябва да бъдат наясно. Най-важно беше обсъждането със Западните Балкани. Това е и един от основните приоритети на българското председателство\", посочи Федерика Могерини.Тя акцентира и върху дебата за Сирия, където по думите ѝ ситуацията остава драматична. И подчерта, че както винаги досега, остава на мнение, че темата трябва да се реши с невоенни средства. Като италианка, ще използвам израза \"Всички пътища трябва да водят към Женева\", имайки предвид доминирания от ООН преговорен процес. Могерини заяви, че по този въпрос има единство сред държавите членки и колегите ѝ външни министри.На въпрос дали съветът е обсъдил турската военна операция „Маслинова клонка“ на територията на Сирия, Могерини отговори, че темата е била на дневен ред. Министрите са изразили загриженост заради цивилните жертви и хуманитарния аспект. Позицията на ЕС продължава да бъде, че целта трябва да е ДАЕШ. Призоваваме турските си приятели да се въздържат от военни акции, каза още тя.", "date": "2018.02.16", "title": "Очакваме през юни дата за старт на преговорите за членство на Македония и Албания в ЕС"}
{"url": "https://offnews.bg/politika/shefat-na-nzok-bil-zaplashvan-ot-visokopostaven-politik-za-da-podade-675002.html", "text": "Шефът на НЗОК, чиято оставка бе поискана от здравния министър, е получавал заплахи, за да напусне поста си. Това каза социалиста Славо Велков от групата на БСП днес в парламента. „Министър Ананиев по телефона е поискал оставката на проф. Камен Плочев- директор на НЗОК. Той, като министър, няма право да иска оставката на човек, пряко избран от парламента. Днес, чрез посредник, проф. Плочев получава пряка заплаха от високопоставен политик в държавата, който казва следното: „Предайте на професора да си подаде доброволно оставката и да се разделим с добро, защото в противен случай имаме и други мерки - ще включим цялата репресивна машина срещу него и няма да си намери място в България като професор“, каза Велков. Днес стана ясно, че здравният министър Ананиев е поискал оставката на Плочев, защото шефът на НЗОК е поискал актуализация на бюджета без да пита министъра, нито надзорния съвет на касата. Причина за това, според Плочев, са задълженията на касата към чуждестранни такива.\"Проф. Плочев иска парламентът, който го е избрал пряко, да вземе необходимите мерки и да бъде актуализиран бюджетът, за да не бъдем задължени към чужди държави, където отказват планово лечение на български граждани“, каза още Велков.Той уточни, че с проф. Плочев са дългогодишни приятели и е загрижен за неговата сигурност.Ананиев днес разказа, , когато го питал какво е това писмо и откъде му е дошла тази идея. „Излязох на трибуната да питам министър Ананиев къде са тези пари. Само месеци преди това, когато избирахме проф. Плочев, министърът твърдеше, че Касата е на нула. А сега се оказва, че към 2018 година задълженията на Касата са над 270 млн. лв. В държавата има скандал. Става въпрос за над четвърт милиард лева“, подчерта народният представител.Според него не може с лека ръка да се харчат утвърдени професори, както беше похарчен за два дни проф. Николай Петров. „Загрижен съм за неговата лична сигурност. Ще има заседание на здравната комисия в сряда, където професорът да бъде изслушан по този въпрос и да видим как така се плашат български професори“, коментира депутатът от левицата. По неговите думи проф. Плочев е имал среща с най-високопоставения политик в държавата и е имал уверението, че застава зад него и да си гледа работата спокойно.С нищо не е дал повод да му се иска оставката, освен с това, че е писал до парламента, посочи Велков и се обърна към президента, като ръководител на Национална служба за охрана с думите: \"Нека да прецени степента на опасност и ако трябва да му осигурят охрана\".", "date": "2018.02.16", "title": "Шефът на НЗОК бил заплашван от високопоставен политик, за да подаде оставка"}
{"url": "https://offnews.bg/knigi/otlagat-prodalzhenieto-na-pesen-za-ogan-i-led-no-izliza-kniga-za-ro-675003.html", "text": "Лоша новина за феновете на Дж. Р. Р. Мартин и неговата поредица \"Песен за огън и лед\", вдъхновила един от най-успешните сериали в света \"Игра на тронове\". Шестата книга от поредицата няма да излезе през 2018 г., както бе планирано. За сметна на това тази година ще се радваме на книга, която ще разкаже историята на драконовия род Таргариен. Това става ясно от блога на писателя.Шестата книга ще носи заглавието \"Ветровете на зимата\", а след нея е планувана и седма книга от поредицата - \"Мечта за пролет\", с която тя да приключи. Кога обаче ще можем да се докоснем до продължението на фантастичния свят на Мартин остава загадка. Но едно е ясно - преди тях ще можем да прочетем историята на все още загадъчния род Таргариен. Книгата \"Огън и кръв\" ще излезе в два тома, а първият от тях ще предшества шестата книга от поредицата му. ", "date": "2018.02.16", "title": "Отлагат продължението на 'Песен за огън и лед', но излиза книга за рода Таргариен"}
{"url": "https://offnews.bg/ot-vas/otvlechena-nasilvana-i-darzhana-v-plen-balgarka-s-otvoreno-pismo-do-b-675000.html", "text": "Отворено писмо до министър-председателя Бойко Борисов написа Галина Лачева във връзка със заявлението му, че .Преди 25 години Галина е отвлечена, насилвана и държана в плен от четирима мъже. За да се спаси, тя скача от петия етаж на апартамента, в който е затворена. Оцелява, а впоследствие четиримата извършители са заловени и съдени, а жената разказва историята си публично - пред в. \"24 часа\". Стойко Кунвен е осъден на 8 г. и умира в затвора, Румен Николов - на две. Радослав Н. Ранчев и Генчо Б. Гушков са пуснати под гаранция от съдията по делото, гледано в Пазарджишкия окръжен съд.Днес Галина изпрати писмото си към Борисов и до OFFNews с молба да го публикуваме. Правим го, без да съкращаваме или променяме текста ѝ:ОТВОРЕНО ПИСМООт едва оцеляла от насилие женаВъв връзка с оттеглената ратификация на Истанбулската конвенцияГосподин Борисов,Обръщам се към вас от позицията на най-пряко засегната от въпроса за ратификацията на Конвенцията на Съвета на Европа срещу насилието над жени и домашното насилие – жена, пострадала от насилие, една от милионите, с гледна точка, която по някакви причини остава в гъста сянка в пространството на обществения дебат по темата и не се взема предвид, въпреки официалните Ви твърдения, че при решението да оттеглите конвенцията от дневния ред на правителството, сте отчели всички мнения.Обръщам се към Вас от перспективата на едва оцеляла без институционална помощ след отвличане, групово изнасилване и държане в плен, при преживени пет предходни опита за изнасилване, трайни травми както за мен, така и за моите близки, с всички вторични последици.Обръщам се към Вас като личност, дълбоко омерзена от подмяната на дебата за конвенцията срещу насилието, позволила противоконституционното оспорване на човешки права за определени групи граждани дори от най-високите трибуни на държавната, наддържавната и религиозната власт и пренебрегването спешните нужди от адресиране без никаква дискриминация на огромния проблем с насилието в българското общество поради омраза, егоизъм, страх и невежество.Обръщам се към Вас като дипломиран английски филолог, феминист по призвание и социален активист, наясно с изопачената с явно користни цели научна концепция за джендър, предизвикателствата за превода й на български език, присъствието ѝ във вече съществуващото българско законодателство и нуждата от популяризация на всички аспекти на борбата за равенство на половете и отстояването на човешките права въобще.Обръщам се към Вас като опитен образователен кадър.Обръщам се към Вас като майка, загрижена за израстването на дъщеря си в здрава и спокойна среда, за превръщането й в жена, чиито права и свободи са реално гарантирани в родината ѝ. Загрижена и за всички останали деца на България.Обръщам се към Вас като емпатично човешко същество, с което се свързват мнозина отчаяни от институционалната неефективност и масово невежество жертви на насилие, в търсене на подкрепа, надежда, съвет за оцеляване.Обръщам се към Вас и като гражданин, непредставляван от никого в настоящото управление, с убеждението, че това, което ни прави граждани е: - прякото и активно участие в организацията на обществения живот;- личната отговорност за надскачането на стремежа към частна облага и отстояването на интереса на обществото като съвкупно цяло, успоредно с обслужването на инвидивидуалния интерес;- грижата за достойнството и подпомагане самоовластяването на всички неравнопоставени, сред които попадат хората в риск и жертвите на насилие, борещи се да оцелеят.Обръщам се към Вас с настояване да преразгледате въпроса за ратификацията на Конвенцията на Съвета на Европа срещу насилието над жени и домашното насилие и да подходите към него като гражданин. Нещо повече – като гражданин с многократно умножена отговорност, заради привилегировано овластената позиция, в която се намирате.Джендър образование по ненасилствена комуникация и опазване на половото равенство, превантивно и възстановително правосъдие, ефективно правораздаване, здравеопазване и социални грижи за превенция и лечение на травмите от преживяно насилие са все сфери, в които имате възможност да оставите позитивен отпечатък далеч не само с ратификацията на Истанбулската конвенция.Чуйте настоящите и бившите жертви! Не допускайте бъдещи! Поемете своята отговорност!С достойнство,Галина Лачева1] За справка: статистиките на Евростат, Агенцията на Европейския съюз за основните права (FRA) и Евробарометър:- http://ec.europa.eu/eurostat/statistics-explained/index.php/Crime_and_criminal_justice_statistics/bg- http://fra.europa.eu/en/publication/2014/violence-against-women-eu-wide-survey-main-results-report- https://drive.google.com/file/d/1Ou4rdeYe-EPsRibgPKbz43zbMqcluw0I/view?usp=sharing", "date": "2018.02.16", "title": "Отвлечена, насилвана и държана в плен българка с отворено писмо до Борисов за Истанбулската конвенция"}
{"url": "https://offnews.bg/112/avtobus-blasna-dete-na-peshehodna-pateka-675008.html", "text": "Автобус е блъснал 9-годишно момиченце на пешеходна пътека в Пловдив, съобщи Областната дирекция на МВР в Пловдив.Детето не е пострадало тежко, прегледано е в болница и е освободено за домашно лечение.Уточняват се обстоятелствата около инцидента на ул. \"Съединение\", сигнал за който е бил подаден към 18 ч. вчера.Алкохолната проба на 60-годишният шофьор е отрицателна.Образувано е досъдебно производство.", "date": "2018.02.16", "title": "Автобус блъсна дете на пешеходна пътека"}
{"url": "https://offnews.bg/gejming/borislav-slavov-spetcialen-gost-na-game-dev-summit-monthly-4-675013.html", "text": "Четвъртото издание на , което се осъществява в партньорство с , насочва вниманието на публиката към една рядко дискутирана тема - музиката за видео игри. В рамките на събитието, което ще се проведе на 22 февруари в клуб Culture Beat от 19:30 ч., ще гостуват и сръбското независимо game dev студио Demagog, които ще представят своята пост апокалиптична игра . Финалът на вечерта ще бъде отбелязан с турнир по Street Fighter на аркадни автомати, организиран от .Специален гост на събитието е композиторът Борислав Славов. Неговата кариера започва преди повече от 17 години със създаването на музиката към играта на Black Sea Studios – Knights of Honor. След своя успешен дебют, композиторът продължава да се развива в game dev индустрията и работи по игри като \"Two Worlds II\", \"Worldshift\" (като композитор) и \"Gothic 3\" (като музикант). През 2009 г. става част от екипа на Crytek, където работи до началото на 2016 г. по игрите \"CRYSIS 2\", \"CRYSIS 3\", \"Warfare\" и \"RYSE: SON OF ROME\" като композитор и музикален директор.От 2016 г. кариерата на Борислав продължава в Larian Studios. Там той създава музиката на световно признатата ролева игра \"DIVINITY: ORIGINAL SIN 2\", която е носител на множество награди през 2017 г., включително \"Игра на годината 2017\" от PC Gamer.Борислав е експерт в създаването на адаптивна музика за видео игри и ще разкаже повече за това в лекция на тема - \"Музиката която се променя и адаптира, според вашите решения и действия (в играта).\"За първи път в рамките на Game Dev Summit Monthly ще има чуждестранни гости - сръбското независимо студио - Demagog. Те са победители в състезанието #PitchSlap, което е част от конференцията за разработчици на видео игри Horizon. Demagog ще представят своя последен проект - Golf Club: Wasteland. Вдъхновяващо съчетание от визия, оригинален саундтрак и сатирични референции към съвременното общество, тази игра е от типа puzzlle adventure и за нейната презентация в България пристига един от основателите на Demagog Studio - Игор Симич. Работата на Игор, който завършва Колумбийския университет в Ню Йорк, е участвала в експозициите на редица музеи в цял свят, арт биеналета и филмови фестивали, а в момента е част от галерията Anita Beckers във Франкфурт. Заедно с екипа на Demagog Studio, Игор разработва още две мобилни игри със сатиричен привкус- Crisis Expert и Children’s Play. За това издание Game Dev Summit Monthly обединява усилия и с ентусиастите от ARACADA, за едно специално предизвикателство - турнир по Street Fighter на аркадни автомати! За победителя е осигурена награда - билет за The World of Video Game Music - мултимедиен концерт, в който светът на видеоигрите ще оживее с Оркестъра на Класик ФМ радио!ARACADA ще бъдат в Culture Beat още от 19:00 часа и ще дадат възможност на всеки желаещ да пробва тяхната серия аркадни автомати с топ-ретро заглавия - Cadillacs adn Dinosaurs, Golden Axe, Aero Fighters, Street Fighter, Super Pang и мн.др.Game Dev Summit Monthly #4 е със свободен вход, но . ", "date": "2018.02.16", "title": "Борислав Славов специален гост на Game Dev Summit Monthly #4"}
{"url": "https://offnews.bg/obshtestvo/nha-idva-v-burgas-s-naj-atraktivnite-si-spetcialnosti-675014.html", "text": "Специалностите, по които ще се обучават студенти в бъдещия филиал на Националната художествена академия в Бургас, бяха представени днес в морския град от ръководството на учебното заведение и кмета Димитър Николов. Ректорът проф. Николай Драчев подчерта, че това е първото териториално изнасяне на НХА, а Бургас се е утвърдил като модерно културно и туристическо средище. Нуждата от филиал е продиктувана и от факта, че в Източна България няма висше училище по изобразителни изкуства. В степен „бакалавър“ ще се осъщестява прием по специалностите „Живопис“; „Стенопис“; „Графика“; „Книга, илюстрации и печатна графика“; „Плакат и визуална комуникация“; „Рекламен дизайн“ и „Мода“. В магистърска степен ще се обучават студенти по „Арт терапия“. Отделно, има възможност бъдещите студенти да придобият и втора, избирателна специалност, „Теория и практика на художественото образование“. Тя осигурява и педагогическа правоспособност. Проф. Светозар Бенчев, декан на Факултета по изящни изкуства поясни, че за всички специалности в неговия факултет (без „Рекламен дизайн“ и „Мода“) има един общ изпит – по рисуване. „“, поясни проф. Бенчев.За съответните специалности има и отделни изпити. Те ще се провеждат в София. От НХА поясниха, че обучението във филиала ще дава възможност и за творчески обмен, защото учебното заведение работи по „Еразъм“ и „Еразъм +“ и има сключени договори с над 70 университета освен в Европа, но и в Китай и Мексико. При успешно завършване може да се работи с дипломата на НХА почти в цял свят. Дипломата е валидна, а за САЩ и Канада се издават допълнителни удостоверения. Очаква се да се приемат до 8 души в специалност, около 65 в първата година на филиала. В бъдеще ще има възможност той да се разширява, а кметът Димитър Николов добави, че вече са ангажирани помещения и в бъдещия Експо център, който ще се строи до Морската гара. Николов изрази задоволство, че учебната година в Бургас вече ще се открива в три висши заведения.", "date": "2018.02.16", "title": "НХА идва в Бургас с най-атрактивните си специалности"}
{"url": "https://offnews.bg/turizam/premahnaha-nezakonnia-beton-ot-plazha-slanchev-briag-sever-675012.html", "text": "Освобождават се 1438 кв. м. площ от ивицата на морски плаж „Слънчев бряг – север“, заети от бетонни елементи на игрище за мини голф, съобщиха от Министерството на туризма.Обектът е сред незаконните обекти, съборени при разчистването на ивицата от новия наемател, който продължава стриктно да спазва поетите ангажиментите и задълженията си по договор. Премахването на нерегламентираните постройки е част от подготвителните дейности преди началото на предстоящия летен сезон. Планира се през следващите месеци да бъдат проведени срещи на местно ниво за обсъждане на готовността за сезона.Преди старта на лято 2018 г. ще се направят и инспекции, в които да участват както експерти от Министерството на туризма, така и от всички останали контролни органи.Министърът на туризма Николина Ангелкова направи инспекция на място в края на миналата седмица, за да провери как върви събарянето на незаконните обекти. Тогава бе установено, че повече от 190 незаконни постройки са премахнати. Всички нерегламентирани обекти трябва да бъдат съборени и плажът да е разчистен до средата на май, когато влиза в сила забрана за строителство по курортите.През 2016 г. беше прекратен договорът с концесионера на плаж „Слънчев бряг – север“ заради разполагането на обекти с площ надвишаваща с 8000 кв. метра одобрената от министъра на туризма схема. В началото на 2017 г. бе определен нов наемател на плажа. Срокът на договора с фирмата, която бе избрана да управлява ивицата, е 5 години, като за всяка от тях ще плаща на държавата такса в размер на 1,650 млн. лв.Цените на плажните принадлежности бяха намалени с 2 лв. до 8 лв. за 1 бр. чадър и 1 бр. шезлонг.", "date": "2018.02.16", "title": "Премахнаха незаконния бетон от плажа Слънчев бряг-север"}
{"url": "https://offnews.bg/ikonomika/uolstrijt-otvori-s-povishenia-na-amerikanskite-aktcii-za-peta-poredna-674977.html", "text": "Пазарът на акции на Уолстрийт отвори с повишения за пета поредна сесия на търговия, предаде БНР.Инвеститорите сякаш пренебрегват притесненията за растящата инфлация в САЩ и акцентират върху силните финансови резултати на водещи компании като Cisco Systems.В началото на днешната търговия индексът DJIA нарасна с 0,8%, индексът S&P500 - с 0,6% и технологичният индекс Nasdaq Composite - с 0,9%, преди обаче да бъдат парирани добрите печалби, като и трите водещи фондови индекси дори вече се оцветиха слабо в червено.От понеделник DJIA нараства с 3,7%, а S&P500 - с 3,6%, като и двата индекса са на път да отбележат най-сериозни седмични повишения от ноември 2016 г. насам. Индексът Nasdaq нараства с 4,5%, което е най-доброто му представяне на седмична база от октомври 2014 година.Това става факт след драматичните спадове през голяма част от предходната седмица с около 10% от историческите върхове, достигнати в края на януари.Подкрепа за първоначалното позитивно развитие на търговията на Уолстрийт оказа поскъпването на акциите на Cisco Systems Inc с близо 5%, след като късно снощи технологичният гигант представи по-добри от очакваното финансови резултати за последното тримесечие. Акциите на Apple Inc. пък се повишиха с 1,2%, след като инвестиционният фонд Berkshire Hathaway на милиардера Уорън Бъфет оповести за своя топ инвестиция производителят на iPhone.Последва обаче понижение на DJIA с 0,31%, на S&P500 0,25% и на Nasdaq с 0,15%, тъй като инвеститорите сякаш не могат напълно да игнорират вчерашните доста проинфлационни данни за потребителските цени и днешните данни за производствените цени в САЩ през януари, като и продължаващото повишаване на доходността на 10-годишните американски държавни облигации към 4-годишен връх около 2,904%.", "date": "2018.02.16", "title": "Уолстрийт отвори с повишения на американските акции за пета поредна сесия"}
{"url": "https://offnews.bg/futbol/bobi-mihajlov-ostava-prezident-na-bfs-675021.html", "text": "Боби Михайлов е новият-стар президент на БФС. Това стана ясно, след като той успя да спечели изборите и надделя над Любо Пенев и Ивайло Дражев, които бяха другите двама кандидати за поста.Боби събра феноменалните 463 от гласовете, за Любо Пенев гласуваха 36, докато за Ивайло Дражев едва петима делегати. Недействителните бюлетини са 6, а двама делегати не са гласували.55-годишният Михайлов спечели категорично вота с одобрението на над 90 процента от гласувалите 510 делегати. Това ще бъде четвърти мандат за Боби, който ще ръководи БФС и в следващите четири години.Припомняме, че кандидатурата на бившия национален вратар бе издигната от Левски и получи подкрепата на още няколко клуба от Първа лига, сред които шампионът Лудогорец, Славия и Локомотив (Пловдив), както и на голяма част от аматьорските отбори. Боби Михайлов оглавява централата от 2005 г., когато наследи Иван Славков.", "date": "2018.02.16", "title": "Боби Михайлов остава президент на БФС"}
{"url": "https://offnews.bg/zdrave/pirogov-s-bezplatni-testove-za-sposobnostta-na-imunnata-sistema-da-uni-674982.html", "text": "Лаборатория по клинична имунология в университетската болница за спешна помощ „Н. И. Пирогов\" обяви кампания за скрининг на хронична грануломатозна болест.По този повод от 26 февруари до 9 март между 8.30 и 11 часа в лабораторията ще се провежда безплатно изследване на способността на клетките на имунната система да поглъщат и унищожават бактерии чрез NBT тест.NBT тестът (Нитро блау тетразолиум тест) се използва за диагностициране на това вродено генетично заболяване, при което липсва ензима NADPH оксидаза, в резултат на което неутрофилните гранулоцити (вид кръвни клетки, част от имунната система) не могат да убият погълнатите от тях бактерии. Пациентите страдат от тежки повтарящи се гнойни инфекции още от ранна детска възраст.Препоръчва се тестът да бъде проведен в следните случаи:Деца, страдащи от:1. Четири или повече инфекции на ухото в рамките на една година.2. Рецидивиращи синуити (две или повече за една година.3. Две или повече пневмонии в рамките на една година.4. Рецидивиращи дълбоки кожни или органни абсцеси в рамките на една година.5. Персистиращи гъбични инфекции на кожата и/или лигавиците.6. Непълно оздравяване между периодите на активната инфекция.7. Неповлияване от стандартно антибиотично лечение и необходимост от венозно приложение.8. Тежки пост-ваксинални усложнения.9. Изолиране на атипични и условно патогенни бактерии като причинители на инфекциите.Желаещите да се възползват е необходимо да се запишат предварително на тел. 02/9154311, всеки работен делничен ден между 8.30-11 часа.", "date": "2018.02.16", "title": "Пирогов с безплатни тестове за способността на имунната система да унищожава бактерии"}
{"url": "https://offnews.bg/112/spasiha-trima-mladezhi-zatanali-v-prespite-na-zatvorenia-pat-shipka-b-674981.html", "text": "Автомобил с трима младежи беше изваден от пожарната от преспите на затворения път Шипка - Бузлуджа, предаде БНР.Младежите пътували за Шипка, не видели знака, че пътят е затворен и били блокирани в снега. Повикали помощ към 3:30 ч. сутринта.Спасителната акция е била затруднена от силния вятър и големите снегонавявания, но в автомобила е имало достатъчно гориво.Състоянието на тримата е добро.Шофьорът ще бъде глобен с 300 лева, книжката му ще бъде отнета, а автомобилът ще бъде спрян от движение за няколко месеца.", "date": "2018.02.16", "title": "Спасиха трима младежи, затънали в преспите на затворения път Шипка-Бузлуджа"}
{"url": "https://offnews.bg/sviat/dvama-arestuvani-v-niu-jork-sled-opit-da-napraviat-bomba-674979.html", "text": "Двама души са били арестувани в Ню Йорк и ще им бъдат повдигнати обвинения за изработване на самоделно взривно устройство, съобщи в. \"Ню Йорк таймс\", цитиран от Ройтерс.Двамата са задържани в нюйоркския квартал Бронкс при федерално антитерористично разследване.В тях са намерени материали за направа на самоделна бомба.", "date": "2018.02.16", "title": "Двама арестувани в Ню Йорк след опит да направят бомба"}
{"url": "https://offnews.bg/politika/zaplatite-skachat-no-niama-koj-da-raboti-za-tezi-pari-stenograma-674980.html", "text": "Заплатите в страната бележат ръст, но в същото време правителството отчита, че трудно открива специалисти, тъй като предлаганото заплащане не е добро.Това става ясно от стенограмата от последното заседание на правителството. На него финансовият министър Владислав Горанов отчита част от дейностите по националната стратегия за повишаване на събираемостта. Според него стратегията дава резултат, тъй като в началото на годината е отчетен ръст на приходите от ДДС със 17 процента. В същото време има и ръст в доходите - за месец декември средният доход за страната 1123 лева.Според Горанов средната заплата в София е 1500 лв. и смята, че до края на мандата на правителството този ръст може да бъде достигнат за цялата страна, а премиерът Борисов коментира: В същото време става ясно, че администрацията страда от липсата на добре платени IT-специалисти, от които до голяма степен зависи завдижването на електронното управление. Вицепремиерът Томислав Дончев заявява на колегите си, че трябва да има отговорни, ако не бъдат постигнати целите на електронното управление. Колкото за успешното приключване на процесите, са необходими много неща, в това число информационно осигуряване, адекватен ІТ отдел, специалист по бизнес процесите.., коментира Дончев. Финансовият министър Горанов предлага в Информационно обслужване да бъде създаден \"мобилен екип\" от специалисти, които да решават проблемите по електронното управление в отделните министерства. Външният министър Захариева одобрява идеята, тъй като \"няма специалисти, които да дойдат за тези пари да работят\".Според Томисрав Дончев в администрацията няма интерес за работа по проекти, свързани с електронното управление. Така например по проект за централизирано счетоводно обслужване са се включили само здравното и земеделското министерство.Стенограма:ВЛАДИСЛАВ ГОРАНОВ: Уважаеми господин премиер, с решението се удължава срокът на прилагане на Единната национална стратегия за повишаване събираемостта на приходите и справянето със сенчестата икономика и намаляване на разходите за спазване на законодателството. Предлагам за одобрение и План за действие към нея за настоящата година.Проектът беше разработен през 2015 г. във връзка с получени специфични препоръки за страната ни в областта на данъчното облагане, които касаят две основни предизвикателства – високи разходи, свързани с изпълнението на данъчните задължения, и липса на цялостна и широкообхватна стратегия за спазване на данъчното законодателство. Основната цел, която беше заложена, е да се подобри спазването на законодателството, да се защити фискалната стабилност на страната и да се осигури равнопоставеност и конкурентоспособност на всички икономически субекти. Стратегията съдържа мерки и дейности, които да доведат до увеличаване на приходите от данъци, осигурителни вноски и такси чрез по-висока ефективност при тяхното администриране и предотвратяване възможността за укриването им, както и чрез стимулиране доброволното изпълнение.Във връзка със заложеното задължение за ежегодно отчитане изпълнението на стратегията, до момента са изготвени и одобрени от Министерския съвет два доклада – за 2015 и 2016 година. Докладът за степента на изпълнение на мерките за 2017 г. е в процес на подготовка и ще бъде финализиран до края на месец март тази година.Със стратегията се въведе много добра практика на единен междуинституционален подход за координиране и тясно оперативно сътрудничество между компетентните национални институции в областта на приходите. Разработи се система от индикатори за мониторинг и оценка, които са с конкретни срокове за изпълнение на отговорните институции.Със специфична препоръка на Съвета от юли 2017 г. се препоръчва страната ни да продължи да подобрява събирането на данъци и спазване на данъчното законодателство, включително чрез цялостен пакет от мерки за периода след 2017 г. Предвид тези препоръки и отчетените до момента положителни резултати от прилагането на мерките към стратегията, предлагам правителството да удължи с още една година действието на този стратегически документ и да одобри План за действие с конкретни мерки за осъществяване през 2018 г.Безспорно стратегията дава резултат, който се вижда по две направления.Първо, в началото на годината, на 2018 г., забелязваме номинален ръст на приходите от косвени данъци, в случая от ДДС, с близо 17 процента номинално нарастване спрямо същия период на миналата година, което е един доста изпреварващ ръст и е добра новина за развитието на икономиката.Виждат се и данните за доходите – за месец декември националната статистика изведе среден доход за страната 1123 лева, което е с около 10 процента номинален ръст на годишна база. Това, което поехме като прогноза и ангажимент, че в рамките на този управленски мандат средната заплата може да достигне 1500 лева изглежда съвсем реалистично на фона на данните, които…", "date": "2018.02.16", "title": "Заплатите скачат, но няма кой да работи 'за тези пари' (стенограма)"}
{"url": "https://offnews.bg/sviat/kitaj-posreshtna-nova-godina-a-s-neia-i-zhaltoto-zemno-kuche-674983.html", "text": "Китай посрещна Нова година, а с нея и годината на Жълтото земно куче. Празненствата по случая ще продължат близо две седмици, а семействата в страната се събират на ритуално почистване на домовете си, за да \"изчистят\" лошия късмет. Фойерверки и пищно украсени улици приветстват Новата година не само в Китай, но и в редица азиатски страни - Корея, Виетнам, Сингапур, Индонезия и Тайланд.Според Източния календар тази година ще бъде най-успешна за хората, родени в годините под знака на кучето - 1934, 1946, 1958, 1970, 1982, 1994 и 2006 г. Те ще бъдат комуникативни и успешни в своята работа. В него кучето се среща в няколко цвята – син, червен, жълт, бял и черен. Жълтият цвят отговаря на елемента земя и ще донесе със себе си сила и положителна енергия, ще привлича парите.И в китайската традиция, както в целия свят, кучето и символ на лоялност, но също така и на щедрост. Така всеки, който се отнася честно към работата и личния си живот ще бъде възнаграден с успехи. Освен това елементът на земята повелява да се опираме на традициите и принципите си, а в замяна Жълтото земно куче ще ни помогне да постигнем целите си. Всички трудолюбиви ще получат материално благополучие.2018 г. ще е благоприятно време за създаване на семейство и обвързване. Кучето обаче не обича конфликти и през 2018 г. ще сме изправени пред задачата да овладяваме емоциите си.В световен мащаб годината ще бъде успешна за икономиката и най-вече за компаниите, които се грижат за благосъстоянието на своите служители. За да ни върви късмета, трябва да обличаме по-често жълти дрехи и да се радваме на четириногите приятели на човека, защото според легендата именно кучето е едно от 12-те животни, уважили поканата на Буда да празнуват заедно.", "date": "2018.02.16", "title": "Китай посрещна Нова година, а с нея - и Жълтото земно куче"}
{"url": "https://offnews.bg/politika/gerb-zapochna-podpiska-za-svalianeto-na-zam-predsedatelia-na-parlamen-674985.html", "text": "ГЕРБ започват събирането на подписи за свалянето на Валери Жаблянов (БСП) от поста зам.-председател на Народното събрание заради позицията му, че Народният съд е бил „необходимо и неизбежно правосъдие\".Инициативата обяви днес от парламентарната трибуна Тома Биков.Ще формулираме основанията си и юридически, но смятаме, че е здравословно да помогнем и на вас, понеже очевидно вашите партийни органи са атрофирали и не са в състояние да вземат ясно политическо решение, обърна се Биков към депутатите БСП.БСП вече заявиха, че не приемат искането за оставка на Жаблянов, а днес обвиниха ГЕРБ, че подменят реалните проблеми на обществото и предупредиха за задаваща се нова криза с бюджета на Здравната каса.Задълженията на НЗОК към чужди здравни каси към началото на 2018 г. надхвърлят 271 милиона лева, посочи зам.-председателят на ПГ на БСП Жельо Бойчев в декларация от името на групата.Според него ГЕРБ правят „историческа интерпретация“ на фактите от историята ни и „да заметат реалните проблеми на гражданите“.„Трябва да поздравя колегите от ГЕРБ - много успешно, много умело използват историческите теми и връщането назад в историята и опита да покриват реалните проблеми на българските граждани в момента, продължи той. Поздравявам г-н Биков, справяте се успешно, друг е въпросът дали българските граждани ще го разберат.Това, на което ние категорично ще се противопоставяме е на този ваш опит да изместите теми.Ако има тема, която трябва да бъде на дневен ред в българското НС днес и трябва да отнема енергията му и да нажежава страстите, това е въпросът защо в момента се отказва достъп до медицинско обслужване на български граждани“, каза Бойчев.След това той прочете писмото от управителя на НЗОК проф. Камен Плочев, .В писмото си от 13 февруари Плочев твърди, че „към началото на 2018 г. задълженията на НЗОК към чужди здравни фондове възлизат над 271 млн. лв.“, както и че постъпват сигнали от здравноосигурени лица, на които са издадени разрешения за планово лечение извън България, но им е отказано предоставянето на фондово обезщетение от здравните каси на страни – членки от ЕС.Плочев иска актуализация на бюджета на НЗОК със 140 млн. лева.Темата за свалянето на Жаблянов коментира днес и депутатът от БСП Александър Симов.", "date": "2018.02.16", "title": "ГЕРБ започна подписка за свалянето на зам.-председателя на парламента Валери Жаблянов"}
{"url": "https://offnews.bg/politika/zdravniat-ministar-poiska-ostavkata-na-upravitelia-na-nzok-674987.html", "text": "Министърът на здравеопазването Кирил Ананиев е поискал оставката на управителя на НЗОК проф. д-р Камен Плочев. Това обяви Ананиев днес в Народното събрание пред журналисти и уточни, че оставката е била поискана вчера.Причината за това е искането на Плочев за актуализация на бюджета, направено без знанието на министъра. Той настоял за това, защото българската Здравна каса дължала 200 млн. лева на чуждестранни здравни каси. Желанието на шефа на НЗОК за актуализация било изразено в писмо до парламента, без то да бъде съгласувано със здравния министър.Днес Ананиев обясни в парламента, че когато попитал Плочев какво е това писмо, шефът на НЗОК отговорил, че подписът му бил фалшифициран, а след това \"започнал да се гърчи\".Плочев скрил истината още един път, като казал, че това писмо му било дадено, без да гледа какво подписва.„През главата на Надзорния съвет, на министъра, на Министерски съвет иска актуализация на бюджета, което въобще не му е във функциите. Всички каси имат такива задължения. Ние сме провели разговори с основните каси, на които дължим пари“, ядосано обясни в парламента здравният министър. \"Не мога да го уволня, избран е от парламента. Мога само да му поискам оставката\", каза здравният министър. Задължения от 200 млн. лева има, но за това са сключени споразумения за разсрочено плащане, обясни той. Проф. д-р Камен ПлочевПроф. Плочев е на поста само от няколко месеца. Кандидатурата му бе одобрена от Народното събрание на 28 юли 2017 г., след като предишният ръководител на НЗОК – д-р Глинка Комитов, подаде оставка.Плочев е специалист по инфекциозни болести, дългогодишен ръководител на Клиниката по инфекциозни болести във ВМА.През декември, по искане на Плочев, с поста си се раздели подуправителят на НЗОК д-р Димитър Петров. Тогава той коментира, че в Касата настъпва „прогресиращ хаос“ и не желае да работи там.", "date": "2018.02.16", "title": "Здравният министър поиска оставката на управителя на НЗОК"}
{"url": "https://offnews.bg/zvezdi/dzhenifar-anistan-se-razdelia-s-dzhastin-teru-sled-dve-godini-brak-674975.html", "text": "Актьорите Дженифър Анистън и Джъстин Теру обявиха, че се разделят след две години брак, предадоха Франс прес и ДПА.Решението бе взето с любов и по взаимно съгласие в края на миналата година, се казва в съвместно изявление на Анистън и Теру. Те не посочват причината за раздялата си.\"Ние сме двама чудесни приятели, които решиха да се разделят като двойка, но искаме да продължим приятелството си\", се уточнява в съобщението.49-годишната Анистън и 46-годишният Теру обявиха годежа си през август 2012 г. и се ожениха на тайна церемония в Лос Анджелис през август 2015 г.Дженифър Анистън е най-известна с ролята на Рейчъл от сериала \"Приятели\". Джъстин Теру е играл във филми като \"Маями Вайс\" и \"Мълхоланд Драйв\" и бе звезда на сериала \"Останалите\" (The Leftovers).", "date": "2018.02.16", "title": "Дженифър Анистън се разделя с Джъстин Теру след две години брак"}
{"url": "https://offnews.bg/temida/nadzirateli-v-zatvorite-pishat-do-evroposlanitcite-za-problemite-v-zat-674992.html", "text": "Надзиратели в затворите и служители на съдебна охрана излязоха на протест пред Съдебната палата в София. Исканията им са за изравняване на възнагражденията им с тези в МВР и на останалите работещи в сектор \"Сигурност\" и попълване на свободните щатни бройки.Протестите ще продължат всеки ден в различни градове на страната, а на 24 февруари ще се съберат пред сградата на Министерството на правосъдието на първия си национален протест, съобщава БНР.Според Красимир Бекяров от Синдикат \"Охрана\" разговор с институциите има, но няма средства. \"Доколкото си спомням, наскоро се дадоха 100 млн. на МВР\", припомни Бекяров.\"Девет години имаме прекрасен диалог с всички екипи на Министерството на правосъдието. В същото време получаваме отговор \"В следващия бюджет\", което е, меко казано, лицемерно вече. Ресурсът от търпение ни се изчерпа. До пълно изпълнение на нашите искания продължават протестите\", коментира Ивайло Григоров от Синдиката на служителите в затворите.Той каза, че ще бъде подготвено писмо до посланиците на страните членки на Европейския съюз, в което ще настояват министрите на правосъдието в ЕС да се запознаят с проблемите в българските затвори, охраната на съдебните сгради и заплащането на служителите.„И да преценят нормално ли е за държавна-членка на ЕС, служители със специален статут да получават под средната заплата за страната“, добави Григоров, цитиран от БГНЕС.Днес на протест излизат надзиратели и служители на съдебната охрана в областите София-град, София област и Кюстендил. До 24 февруари, за когато е предвидено да се проведе национален протест под надслов \"Европа и за нас\" пред сградата на Министерството на правосъдието, всеки ден ще има протести пред сградите на съдебните палати. На 23 февруари недоволството ще обхване всички затвори, като пред административните сгради ще излязат над 3 000 души в един ден.До 10 март, когато е предвиден митинг - шествие, който ще потегли от Министерство на правосъдието, ще премине през Министерство на финансите и ще спре пред Министерски съвет през ден по график ще продължат протестите пред териториалните подразделения на двете дирекции - ГД \"Изпълнение на наказанията\" и ГД \"Охрана\".На 26 март служители на затворите и съдебна охрана ще протестират на място съобразено с посещението на министрите на правосъдието на страните членки на ЕС от календара на Българското председателство на Съвета на Европа. ", "date": "2018.02.16", "title": "Надзиратели в затворите пишат до европосланиците за проблемите в затворите"}
{"url": "https://offnews.bg/zimni/mikaela-shifrin-se-provali-v-slaloma-i-legna-bolna-674990.html", "text": "Изненадващо американката Микаела Шифрин остана без медал в коронната си дисциплина слалома, финиширайки на 4-ото място. След състезанието Шифрин се оплака, че е болна и се отказа от участие в супергигантския слалом.\"Не се чувствах добре. Не знам какво се случи, но беше внезапно. Прилича на вирус. Гади ми се, но това със сигурност не е от стреса\", каза Шифрин, цитирана от Франс прес.Шведката Фрида Хансдотер спечели олимпийската титла, втора остана швейцарката Венди Холденер. Трета завърши австрийката Катарина Галхюбер.Хансдотер даде най-добро време от двата манша - 1:38.63 минути и стигна до златото, втората позиция остана за швейцарката Холденер, която водеше след първия манш, но даде пето време във втория и в крайна сметка изостана със само +0.05 секунди от победителката, а до бронза стигна австрийката Галхубер с изоставане от +0.32 секунди, но доста добър втори манш, който й донесе и медал.Българската участничка Мария Киркова се нареди на 35-о място с време от 1:49.01 минути с изоставане от космическите в този спорт 10.38 секунди.", "date": "2018.02.16", "title": "Микаела Шифрин се провали в слалома и легна болна"}
{"url": "https://offnews.bg/politika/makedonia-se-nadiava-na-data-za-pregovori-s-es-do-kraia-na-balgarskoto-674986.html", "text": "Започна вторият ден от неформалният съвет на външните министри на ЕС, който се провежда в НДК в рамките на Българското председателство.На съвета днес присъстват и външните министри на страните кандидатки Албания, Сърбия, Черна гора, Македония и Турция, тъй като темата за Западните Балкани е централна в дневния ред на заседанието.На влизане българският външен министър Екатерина Захариева коментира, че на днешната дискусия ще се дебатира въпросът за Западните Балкани - един от приоритетите на българското председателство. \"Сигурна съм, че от днешната среща ще дойдат много добри новини за общата политика по отбрана. Знаете, че най-високите изисквания към страните кандидатки е да има пълно съответствие с външната политика и политиката за отбрана и сигурност на ЕС\", каза Захариева.На въпрос дали очаква през българското председателство съществен напредък по преговорите със страните кандидатки, комисарят по разширяването Йоханес Хан каза, че до месец юни, когато е краят на председателството, има още много време, но изрази надежда за постигане на напредък. Той изрази увереност, че проблемните моменти между Гърция и Македония междувременно ще бъдат изгладени. Повечето министри днес не направиха изявления преди началото на срещата, която ще завърши с пресконференция на министър Екатерина Захариева и на върховният представител на ЕС по външните работи и политиката за сигурност Федерика Могерини.Един от външните министри, които демонстрираха пред журналистите висок дух преди срещата, бе този на Македония Никола Димитров. Той сподели, че снощи е имал неформална вечера с гръцкия си колега в по-широк формат. На въпрос как ще коментира изявлението на премиера Зоран Заев, че 3 от 7 въпроса по спора за името на Македония са решени и кои са те, Димитров отговори: \"Задачата на премиера е да води, да осветлява пътя, да бъде лидер, а нашата задача е да направим това. Не мога да отговоря в конкретни детайли.\"\"Вчера министрите заседаваха по темата за Балканите (Западните Балкани - б.р.) без представителите от Балканите, днес ще можем да разговаряме и по-директно. Мисля, че основните различия са по въпроса за датата. По-скептичните страни членки не искаха да се даде дата. Ние, от друга страна, сме твърдо решени да използваме този прозорец. Европа не може да е стабилна без Балканите, както показа емигрантската криза\", каза на влизане пред репортери Никола Димитров.На въпрос дали очаква по време на българското председателство Македония да получи  за присъединяване към ЕС, той отговори: \"Това би бил голям повод за празнуване. Правим всичко, което можем, до юни да има политическо решение. Правим всичко възможно да убедим Гърция за бъде част от този консенсус. Това би означавало добра работа за Македония, за Българияза всички наши съседи, за Балканите, но и за Европа.\"Турция е представена на съвета от министъра по европейските въпроси Йомер Челик. Той не направи коментар преди началото на разговора.", "date": "2018.02.16", "title": "Македония се надява на дата за преговори с ЕС до края на българското председателство (видео)"}
{"url": "https://offnews.bg/tehnologii/instagram-nalozhi-tcenzura-po-iskane-na-rusia-674976.html", "text": "Instagram блокира публикации от Русия, свързани с твърдения за корупция, отправени от популярния опозиционен лидер Алексей Навални, предаде Би Би Си. Действията на разработената от Facebook мрежа за споделяне на снимки са следствие от искане на руския медиен регулатор Роскомнадзор за налагане на цензура спрямо твърдения на Навални.Реакцията на Instagram контрастира с тази на сайта на Google за споделяне на видео - YouTube. Русия поиска блокирането на няколко клипа до сряда, но това не се случи.Спорът бе предизвикан от видео, качено от антикорупционната фондация на Навални миналата седмица. Разследването е за милиардера Олег Дерипаска и неговите връзки с руския вицепремиер Сергей Приходко. Видеото разкрива, че двамата да се срещали тайно в чужбина на яхта. Милиардерът е свързан и с бившия шеф на предизборния екип на Доналд Тръмп - Пол Манафорт.25-минутният клип е бил гледан повече от пет милиона пъти.YouTube не са коментирали въпроса с руското искане.Някои интернет доставчици предприеха действия срещу сайта на Навални, за да се съобразят със заповедта на руския регулатор Роскомнадзор, обяснена със съдебно решение, потвърждаващо, че правата на Дерипаска са били нарушени.Говорителка на Facebook отклони искането да коментира въпроса, но потвърди, че има решение за съобразяване искането на Роскомнадзор.\"Когато правителството смята, че нещо в интернет нарушава техните закони, те могат да се свържат с компаниите и да поискат достъпът до това съдържание да бъде ограничен\", посочи тя.\"Ние преглеждаме такива искания внимателно, в светлината на местното законодателство и там, където е подходящо, правим съдържанието недостъпно за съответната страна или територия\", допълни тя.", "date": "2018.02.16", "title": "Instagram наложи цензура по искане на Русия"}
{"url": "https://offnews.bg/politika/10-ot-shtata-na-mvr-e-nezaet-674995.html", "text": "10% от щата на МВР е незает - това стана ясно след питане на народния представител от БСП Стефан Бурджев към вътрешния министър Валентин Радев на парламентарния контрол днес. Неговият въпрос беше има ли и колко са незаетите щатни бройки в МВР и как са разпределени по дирекции. Вакантните места в силовото ведомство са 4766 към 31 януари 2018-та година, заяви министър Валентин Радев. Причината за незаетите места, според вътрешния министър, са липсата на пари за заплати. Въпреки това, през 2017-та тенденцията е увеличаваща се бройка на полицаите в дирекциите. Към 25 януари 2017-та в главните дирекции на МВР служителите са били 14,747, а в края на годината - 17 275. При областните дирекции също има увеличаване - в началото на миналата година служителите са били 22 524, а в края - с малко над 80 повече. Стефан Бурджев изрази притеснение, че заради неправилната политика на МВР и управлението на ГЕРБ последните почти 10 години, вътрешното министерство е неефективно, а заради това страдат най-вече малките населени места. \"Нескопосана дългогодишна политика\", даде оценка Бурджев на Радев. \"Да ви напомня, че в нашата политическа програма, е записано, че трябва да назначим не по-малко от 1000 души. Точното число е 1342\", каза Радев. Относно политическата оценка от Бурджев, вътрешният министър каза: \"Всички сме виновни за това състояние, МВР прави каквото може. Депутатите гласуват средствата за МВР, оценките са ваши\", завърши Радев. ", "date": "2018.02.16", "title": "10% от щата на МВР е незает"}
{"url": "https://offnews.bg/izvan-terena/liubovni-maki-terzaiat-nedelev-dori-levski-ne-go-obodriava-674998.html", "text": "Любовни мъки терзаят звездата на Ботев Пловдив Тодор Неделев след раздялата с дългогодишната си приятелка Анита Терзийска.Все още не е ясно какво е станало помежду им в последната седмица, защото двамата отпразнуваха заедно рождения ден на футболиста на 7 февруари.На 14 февруари пък Анита вместо да бъде с него, вечеря с друг мъж и публикува статус в социалните мрежи: \"Когато си необвързан, но имаш най-добър приятел, с който да споделиш празника\".Според местни фенове Терзийска е добре позната сред мъжката общност в Пловдив, като нейното име често е свързвано с афери зад гърба на футболиста.Около цялата тази драма формата на Неделев рязко е тръгнала надолу. Той се опитвал да скрие проблемите си, но поведението му го издавало.Нещо повече - дори и предстоящия мач с Левски в София не му вдигал духа. \"Бултрасите\" се надяват обаче до гостуването да му мине и да е на висота срещу \"сините\".", "date": "2018.02.16", "title": "Любовни мъки терзаят Неделев, дори Левски не го ободрява"}
{"url": "https://offnews.bg/sviat/arestuvaha-zhena-degizirala-se-kato-mazh-za-da-vzima-zestra-ot-sapru-674994.html", "text": "Измамниците стават все по-изобретателни в световен мащаб, а последното доказателство за това е жена, която се дегизира като мъж, за да взима зестра от своите съпруги. В Индия арестуваха Кришна Сен, за това, че е взела зестра от родителите на совите съпруги, която в страната е забранена още през 60-те години на миналия век. Всъщност, чак по време на разпитите полицията установила, че Сен е жена. 26-годишната жена се представя за мъж още от 2014 г., когато стъпва в брак за първи път. Скоро след сватбата си жената е напуснала своята съпруга, а през 2017 г. се жени повторно. Родителите на една от пострадалите съпруги обвиняват жената в това, че е тормозила дъщеря им за зестра, както и за неизплатен дълг. Сен поискала пари на заем от родителите на своята съпруга, за да започне бизнес, но това така и не се е случило. Полицията в Индия споделя пред Би Би Си, че Сен им казала, че винаги е искала да бъде мъж. Странното е, че измамените жени не са се усъмнили, че съпругът им всъщност е жена. Тя не е била интимна с тях, а също така е била обградена от приятелите си мъже, използвала е мъжки тоалетни и е говорила като мъж. \"С мъжка прическа, дрехи и поведение Кришна е живяла като мъж. Никой до сега не се съмняваше в нея\", казва един от полицаите. Въпреки че са забранени от закона, зестрите в страната все още са част от живота на индийците. ", "date": "2018.02.16", "title": "Арестуваха жена, дегизирала се като мъж, за да взима зестра от съпругите си"}
{"url": "https://offnews.bg/ikonomika/iskate-rabota-za-mnogo-pari-sega-e-vremeto-rvd-tarsi-aviodispecheri-675020.html", "text": "BULATSA стартира пролетната сесия за набиране на кандидати за Ръководители на полети с „Дни на отворени врати“ на 28 февруари и 7 март. Желаещите да участват в инициативата и да се запознаят отблизо с професията трябва да се регистрират на сайта на компанията Записванията започнаха от днес.Посетителите ще присъстват на презентация от експерти на компанията и ще могат да видят в реално време работата на Районния център за обслужване на въздушното движение  и тренажорите за обучение на ръководителите на полети.Сградата на BULATSA е със специален режим на достъп и всеки записал се за участие е необходимо да носи документ за самоличност.И тази година сесиите за набиране на кандидати за Ръководител на полети са две – пролетна и есенна. Документи може да се подават целогодишно, но допускането до изпитите зависи от това, кога са постъпили в електронната система на BULATSA.Пролетната кампания приключва в 24 часа на 30 март. ИЗИСКВАНИЯ КЪМ КАНДИДАТИТЕЗа да придобиете правото да упражнявате професията „Ръководител на полети“ (РП), е необходимо да отговаряте на определени изисквания, да преминете отделните етапи на подбора и да завършите успешно професионалното обучение за длъжността. В случай че нямате някои от необходимите сертификати за владеене на английски език, ДП РВД ще Ви осигури безплатно провеждане на входящ тест по английски език за определяне на ниво на владеене на езика, съгласно общата европейска езикова рамка, както и безплатно провеждане на тест FEAST 1 и 2. След като преминете успешно етапите на подбора, с Вас ще бъде сключен договор за повишаване на професионалната квалификация. Обучението през целия срок на договора за Вас ще бъде безплатно, като с цел пълната Ви ангажираност с професията РП, Вие ще получавате и стипендия.ИЗИСКВАНИЯ КЪМ КАНДИДАТИТЕ ЗА ДОПУСКАНЕ ДО ПОДБОР НА РПДа са граждани на държава - членка на Европейския съюз, или на друга държава - страна по Споразумението за Европейското икономическо пространство.Да не са поставени под запрещение, да не са осъждани за умишлено престъпление от общ характер на лишаване от свобода и да не са лишени по съответния ред от правото да заемат длъжността, за която кандидатстват.Да сa завършили висше образование с минимална образователно-квалификационна степен „бакалавър” по смисъла на чл. 42, ал. 1, т. 1, б. „б“ от Закона за висшето образование.Да владеят английски език на ниво, като притежават един от следните сертификати, издадени максимум 5 години преди датата на кандидатстване:за IELTS - 5.5, или по високо;за TOEFL - 87, или по високо;за Cambridge ESOL Exams-First Certificate in English (FCE) - grade B, или по-високо;Кандидатите, които не притежават сертификат, съответстващ на посочените изисквания следва да преминат тест за определяне на нивото на владеене на английски език съгласно общата европейска езикова рамка (CEFR), организиран от ДП РВД, и да покажат резултат, съответстващ на ниво B2 или по-високо.Да владеят български език на ниво С2 съгласно общата европейска езикова рамка (CEFR), ако не са български граждани.Да не са навършили 30 години към датата на кандидатстване.Да не са отпадали на етап: „Тест FEAST“ през последните 24 месеца от последното им явяване на теста към датата на кандидатстване.Да не са отпадали на етап: „Практически упражнения на симулатор” през последните 24 месеца от последното им участие в подбор на кандидати за обучение за ръководители на полети за органите за ОВД в РЦ/ЛЦ за ОВД на ДП РВД.Да не са отпадали на етап „Интервю“ на предишни подбори.Да не се отпадали от обучение за придобиване на свидетелство за правоспособност на ученик-РП (SATCL) или свидетелство за РП (ATCL).НЕОБХОДИМИ ДОКУМЕНТИ ЗА КАНДИДАТСТВАНЕАвтобиография - европейски формат Europass.Един брой актуална цветна портретна снимка.Копие на диплома или уверение за завършено висше образование с минимална образователно-квалификационна степен „бакалавър“ по смисъла на чл. 42, ал. 1, т. 1, б. „б” от Закона за висшето образование. В случай, че дипломата е придобита в учебно заведение в чужбина - кандидатите, завършили висше учебно заведение в чужбина да предоставят диплома за завършено висше образование и удостоверение за признаване на образователно-квалификационна степен на висшето си образование съгласно чл. 14 от Наредба за държавните изисквания за признаване на придобито висше образование и завършени периоди на обучение в чуждестранни висши училища. Удостоверението за признаване на образователно-квалификационна степен на висшето образование, съгласно чл. 14 от Наредба за държавните изисквания за признаване на придобито висше образование и завършени периоди на обучение в чуждестранни висши училища, следва да се представи в срок до приключване на процедурата на подбор.Копие на сертификат, удостоверяващ съответствието с изискванията по т. 4 (от изискванията към кандидатите), издаден от IELTS, TOEFL или Cambridge ESOL Exams или заявление по образец за явяване на тест за определяне на нивото на владеене на английски език съгласно общата европейска езикова рамка (CEFR), организиран от ДП РВД. Провеждането на теста да се организира в зали, осигурени от ДП РВД в гр. София, гр. Варна и гр. Бургас, съгласно заявеното предпочитание от кандидатите.Копие на сертификат, удостоверяващ съответствието с изискването по т. 5 (от изискванията към кандидатите), ако не са български граждани.Копия на дипломи и сертификати за придобита допълнителна квалификация, при наличието на такива.", "date": "2018.02.16", "title": "Искате работа за много пари? Сега е времето - РВД търси авиодиспечери"}
{"url": "https://offnews.bg/obshtestvo/v-tcentara-na-sofia-i-mladost-bez-voda-dnes-674952.html", "text": "Централни столични улици, адреси в ж.к. \"Младост\" 1 и в село Долни Богров ще останат без вода дне заради наложителни ремонти, предупреди \"Софийска вода\".Заради подмяна на уличен водопровод на ул. „Тракия“ в Центъра се налага спиране на водоподаването от 9 до 19 часа на клиентите по ул. „Тракия“ от бул. „Княз Александър Дондуков“ до ул. „Силистра“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Тракия“ ъгъла с ул. „Силистра “.Във връзка с реконструкция на уличен водопровод пред бл. 24 , жк. „Младост“ 1 се налага спиране на водоподаването от 9 до 21 часа в: бл. 24, бл. 25, бл. 26, вх. 1 и 2, бл. 20, бл. 21, бл. 19, бл. 14, бл. 15, бл. 16, бл. 17, бл. 13, ул. „Д-р Стоян Чомаков“ №2 и №4АПри продължителност на строително-ремонтните дейности над 12 часа „Софийска вода” ще осигури водоноска пред бл. 19.Във връзка с изграждане на сградно водопроводно отклонение на ул. 13 в с. Долни Богров се налага спиране на водоподаването от 10 до 17 часа по ул. 4 от ул. 1 до ул. 13, по ул. 13 от ул. 4 до ул. 7.При продължителност на строително-ремонтните дейности над 12 часа „Софийска вода” ще осигури водоноска на ул. 13 №2.", "date": "2018.02.16", "title": "В центъра на София и Младост без вода днес"}
{"url": "https://offnews.bg/ikonomika/pesh-e-po-barzo-vlak-ot-pernik-za-sofia-zakasnia-s-204-minuti-674988.html", "text": "Професионалното управление на родните железници достигна нови висоти, след като влак 50200 от Перник за София (35 километра разстояние) днес регистрира закъснение от 204 минути или 3 часа и 24 минути!Това показва електронната справка за пристигащите композиции на столичната Централна гара.Закъсненията на влаковете на БДЖ са обичайна практика, а малцината пътници, които все още ползват услугата, до голяма степен са свикнали с тях, но новият рекорд е забележителен. Като прибавим стандартното време за пътуване на пътническия влак по маршрута към закъснението излиза, че средната скорост на движение е била 7 километра в час. А това означава, че дори и с леко кросово темпо човек е можел да премине разстоянието пеш по-бързо от влака на БДЖ.Друг влак от Перник се е отчел със \"скромните\" 1 час и 20 минути закъснение, трети пак от миньорския град - с час и половина закъснение.Бързият влак от Благоевград с номер 5620 също е бързал бавно. Натрупал е 2 часа и половина закъснение.Час закъснение отчита и влак от Лакатник. За него БДЖ прилагат следното обяснение \"Очакване на композиция/локомотив от друг влак\". Според справката още много влакове се бавят между 20 и 30 минути.В допълнение процъфтяващата според център-нападателя на аматьорите от \"Локо-БДЖ\" Владимир Владимиров жп компания е отменила за днес цели четири влака от Перник за столицата.Обяснението за хаоса е повреда по жп инфраструктурата.От Национална компания \"Железопътна инфраструктура\" обещаха пред OFFNews да направят проверка по чия вина са огромните закъснения.", "date": "2018.02.16", "title": "Пеш е по-бързо: Влак от Перник за София закъсня с 204 минути"}
{"url": "https://offnews.bg/politika/zaharieva-poseshtenieto-na-erdogan-e-goliam-uspeh-radev-shte-se-sres-674997.html", "text": "Планираното за 26 март  е голям успех за българската външна политика, коментира външният министър и вицепремиер Екатерина Захарна в интервю за bTV тази сутрин.Тя подчерта, че визитата е съвместна инициатива на българския премиер Бойко Борисов като председателстващ Европейския съвет, на председателя на Европейския съвет Доналд Туск и на председателя на Европейската комисия Жан-Клод Юнкер.\"Въпросите, които президентът Румен Радев призова премиера да зададе на Ердоган, са много важни, но те се поставят на двустранните срещи, не на ниво медиатори. На тази среща ще има възможност да се обсъди като цяло отношенията ЕС – Турция, в това число, разбира се, въздържането от намеса във вътрешните работи на всички държави, в които има турски граждани\", каза Захариева.Коментарът ѝ бе в отговор на думите на президента Румен Радев, който каза, че няма да се натрапва там, където не е канен, но призова премиера да постави пред Ердоган въпросите за ненамеса в нашите вътрешни работи, в изборния процес, духовния живот на българските мюсюлмани и за компенсациите на тракийските бежанци.Захариева уточни, че президентската администрация е информирана за всяко действие. \"\"Когато има посещение на ниво премиер или външен министър, винаги информираме президента и той, ако има желание, се среща с тях, каза тя. За срещата на 26 март тепърва предстои да се уточни форматът, но „така или иначе това е формат по време на българското европредседателство и в него се срещат председателството с институциите и съответната държава, не е формат на лидерите“. Ако президентът има желание да се види с Ердоган, това ще се осъществи, заяви външният ни министър.За разразилия се тя коментира, че случващото се не е приятно. \"Мислех, че институциите работят добре и се надявам това напрежение да се успокои и да продължим за доброто на България“. Тя самата не може да си обясни какво е предизвикало тази реакция. „Мисля, че премиерът беше доста доброжелателен (), така че се надява да се изчистят тези напрежения и не бих казала, че е полезно за никого“.Екатерина Захариева добави, че не може да коментира думите на Делян Пеевски - Радев и Борисов да се разбират като „големи момчета“. \"За съжаление, се завърта неговото име постоянно“, каза още тя.Външният министър коментира и , за да гласува на президентските избори в Русия Захариева каза, че това е „нелепа шега“. Тя изрази учудването си, че Захарова е повдигнала въпроса близо три седмици след изказването на Борисов, че „в света има две неща, които не се избират – родителите и президента на Русия“.Реакция трябва да има на подходящото ниво, не мисля, че на българския министър отива да отговаря на говорител, каза тя.", "date": "2018.02.16", "title": "Захариева: Посещението на Ердоган е голям успех. Радев ще се срещне с него, ако пожелае"}
{"url": "https://offnews.bg/zimni/balgarite-v-piongchang-na-16-fevruari-programata-za-denia-674973.html", "text": "Четирима наши олимпийци застават на старт в Пьонгчанг днес. Първи от нашите стартират сноубордистката Александра Жекова в квалификациите в бордър кроса и алпийката Мария Киркова, която ще вземе участие в слалома. Началото на състезанията им е от 3 часа.Малко по-късно, от 8 часа, ще стартират и двамата ни участници в ски бягането Веселин Цинзов и Йордан Чучуганов.Програма на българите днес:03:00 Сноуборд (жени): крос, квалификация - Александра Жекова 03:00 Ски алпийски дисциплини (жени): слалом, I манш - Мария Киркова05:15 Сноуборд (жени): крос, финали - Александра Жекова (евентуално) 06:15 Ски алпийски дисциплини (жени): слалом, II манш - Мария Киркова (евентуално) 08:00 Ски бягане (мъже): 15 км св. стил - Веселин Цинзов, Йордан ЧучугановПълна програма за 16 февруари:02:05 Кърлинг, мъже, 4-и кръг: Италия - Дания02:05 Кърлинг, мъже, 4-и кръг: Норвегия - Южна Корея02:05 Кърлинг, мъже, 4-и кръг: Швеция - САЩ02:30 Скелетон, мъже: 3-и манш03:00 Алпийски ски, жени: Слалом, първи манш03:00 Сноуборд, жени: бордъркрос, квалификации03:00 Фигурно пързаляне, мъже: кратка програма04:00 Алпийски ски, мъже: Супер Г04:15 Скелетон, мъже: 4-и манш05:10 Хокей на лед, мъже, група В, втори кръг: САЩ - Словакия05:15 Сноуборд, жени: бордъркрос, 1/4-финали05:36 Сноуборд, жени: бордъркрос, 1/2-финали05:52 Сноуборд, жени: бордъркрос, финал06:15 Алпийски ски, жени: Слалом, втори манш07:00 Ски бягане, 15 км класически стил07:05 Кърлинг, жени, 4-и кръг: Дания - Канада07:05 Кърлинг, жени, 4-и кръг: Южна Корея - Швейцария07:05 Кърлинг, жени, 4-и кръг: Швеция - Русия09:40 Хокей на лед, мъже, група В, втори кръг: Русия - Словения13:00 Бързо пързаляне с кънки, жени: 5000 метра, финал13:00 - 13:52 Фрийстайл, жени: акробатика финал 1, 2 и 313:05 Кърлинг, мъже: 5-и кръг: Япония - Швейцария13:05 Кърлинг, мъже: 5-и кръг: Швеция - Великобритания13:05 Кърлинг, мъже: 5-и кръг: Дания - САЩ13:05 Кърлинг, мъже: 5-и кръг: Канада - Южна Корея13:20 Скелетон, жени: първи манш14:10 Хокей на лед, мъже, група С, втори кръг: Финландия - Норвегия14:10 Хокей на лед, мъже, група С, втори кръг: Швеция - Германия14:30 Скелетон, жени: втори манш14:30 Ски скок, мъже, квалификации на голяма шанца", "date": "2018.02.16", "title": "Българите в Пьонгчанг на 16 февруари + програмата за деня"}
{"url": "https://offnews.bg/zimni/zhekova-otnovo-ostana-v-podnozhieto-na-medalite-674974.html", "text": "Най-добрата ни сноубордистка Александра Жекова се нареди на 6-о място във финала на бордъркроса в Пьонгчанг и се размина с медалите на четвърта олимпиада поред след дебюта си в Торино 2006. На предишните игри в Сочи Сани остана пета, но въпреки всичко шестото й място днес е най-доброто класиране на български спортист в Пьонгчанг, като досега това беше 14-ото място на Влади Зографски в ски скока на нормална шанца.Титлата в корейския зимен център грабна италианката Микаела Мойоли, следвана от 16-годишната Джулия Перейра де Соуса от Франция и олимпийската шампионка от Сочи Ева Самкова от Чехия. Жекова даде осмо време в квалификациите на дългото 1277 метра трасе. С най-добро време в пресявките финишира олимпийската шампионка от Сочи Ева Самкова от Чехия.След това Жекова спечели 1/4-финалната си серия, след като попадна в първата серия. Това й вдъхна допълнително самочувствие преди 1/2-финалите, което се оказа много необходимо, тъй като попадна в изключително тежка серия заедно със световната шампионка Линдзи Джакобелис, споменатата Ева Самкова и Шарлот Банкс.В нея Сани тръгна добре и се пребори за третата позиция, която даваше място на финала в началото, но го отстъпи и започна битка за позицията. Падане на Шарлът Банкс във втората половина на трасето обаче я улесни в задачата и докрая тя трябваше да внимава до финала и в крайна сметка успя.Във финала българската сноубордистка застана на старт заедно с Ева Самкова, Линдзи Джакобелис, Клое Треспьош, Микаела Мойоли и Джулия Перейра де Соуса от Франция.Сани избра да кара в най-левия коридор. Водачеството пое Линдзи Джакобелис, но беше изпреварена от Моьоли, която даде всичко от себе си до края, за да спечели състезанието. Жекова се движеше пета, но отстъпи на шестата позиция, като и завърши на шестото място. Това е най-доброто представяне на български спортист до този момент на Олимпиадата, след като Владимир Зографски в скоковете остана 14-ти.", "date": "2018.02.16", "title": "Жекова отново остана в подножието на медалите"}
{"url": "https://offnews.bg/medii/bta-chestva-120-godishen-iubilej-znaete-li-che-tia-e-sred-parvite-10-674888.html", "text": "НачалотоДвайсет години след освобождението на България от турско робство, в първите дни на 1898 г., към новоучреденото Министерство на външните работи и изповеданията е създадена служба за „доставяне на телеграфни съобщения за събитията в чужбина”. Така е поставено началото на Българска телеграфна агенция - единствената информационна агенция в света, която от тогава досега не е променяла името си. На 1 февруари 1898 г. с Приказ номер 28 на княз Фердинанд за първи директор на информационната агенция е назначен Оскар Искандер, доктор по философия, редактор и издател. Две седмици по-късно, на 16 февруари излиза първият бюлетин на агенцията. Тази дата традиционно се приема за рождения ден на БТА. Първият бюлетин на агенцията е написан калиграфски и собственоръчно е подписан от Оскар Искандер. От 4 страници е и съдържа 7 информации: новина от Виена за влошеното здравословно състояние на Нейно Височество княгиня Клементина, новини от балканските държави за политически интриги, атентати и полицейски разследвания, информация за предстоящ дуел в Париж, сводка за движението на цените на европейските борси. Агенцията започва с щат от двама души: директор и служител. Първите бюлетини са изготвени от Искандер и неговият единствен подчинен, който се е разхождал по няколко пъти на ден от редакцията на БТА (в началото се е помещавала в днешната сграда на БАН на пл. „Народно събрание”) до Централната телеграфо-пощенска станция, за да взема телеграмите от партньорските агенции “Хавас“ и „Ройтерс“. По онова време тези две агенции са били основен източник на информация за Българската телеграфна агенция.Първите абонати на БТА са държавните институции, столичните вестници, чуждите дипломатически представителства.БТА е една от първите информационни агенции в Европа и света. В челната десетка е на агенциите, работили в края на 19-и век: френската “Хавас“ (създадена през 1835 г., предшественичка на агенция „Франс прес“ - учредена през 1944 г.), „Харбър нюз асошиейшън” (основана в Ню Йорк през 1848 г. чрез обединяване на 6 вестника), британските „Ройтерс“ (1851 г.) и „Прес асошиейшън“ (1868 г.), датската „Рицаус бюро“ (1866 г.), Норвежкото телеграфно бюро (1867 г.), Унгарската телеграфна агенция (1880 г.), Финландското телеграфно бюро „Лехтикува (1887 г.), Швейцарската телеграфна агенция (1894 г.).Създаването на БТА е резултат на осъзнаването на силата на информацията - младата българска държава и обществото ни са изпитвали необходимост да знаят какво се случва по света, а светът е проявявал засилващ се интерес към България. През 1886 г. у нас е направен първият опит за създаване на информационна телеграфна агенция. На 19 октомври 1886 г., в деня на откриване на Третото Велико Народно събрание, което трябвало да разреши въпроса с избирането на нов княз на мястото на абдикиралия Александър Батенберг, началникът на пощенската станция във Велико Търново Иван Стоянович оповестил създаването на осведомителна агенция „Трапезица” със следната телеграма: „При Търновската телеграфна станция е открита агенция под название „Трапезица”, която както агенцията „Хавас”, за сега ще доставя всекой ден телеграфически сведения за по-важните действия и решения на Великото Народно събрание по всичките градове на Северна и Южна България, гдето има телеграфна станция и гдето сезапишат абонати. ..” Поради липса на средства този първи опит за създаване на осведомителна агенция скоро бил преустановен. За разлика от повечето информационни агенции през 19-и век, които били частни, БТА е със статут на държавна институция от началото на съществуването си. Важната роля на информационната агенция е била осъзната от управниците - за да поддържа работата на агенцията, през 1898 г. държавата отпуснала 20 хил. златни лева. Агенцията бързо се наложила като най-достоверният източник на информация. (В първите години официалните опровержения на публикации от вестниците са често срещани в бюлетините на БТА.) Работата на агенцията като основен източник на информация за потребителите в чужбина била от изключително значение и за международния имидж на страната. След края на Балканската война (1912 г.) БТА се преименува на Дирекция на печата с 2 отделения (БТА и Отделение за чуждестранния печат). След преврата на 9 юни 1923 г. към Дирекцията на печата се създава ново отделение „Информационно бюро”, което започва издаването на специалния бюлетин за събитията в България, превеждан и разпространяван в чужбина на френски език.На 25 септември 1951 г. МС приема постановление, с което преименува Дирекцията на печата в Българска телеграфна агенция (БТА).БюлетинитеДо 25 април 1903 г. бюлетините на БТА се пишели на ръка в ограничен брой екземпляри. (До юни 1898 г. всеки брой на бюлетините носел подписа на главния директор.) Първият бюлетин на пишеща машина е от 1901 г., но още две години след това паралелно се пишело и на ръка. До 1928 г. телеграмните съобщения, изпращани по телеграф, се разчитали и публикували в емисиите на БТА с един ден закъснение. След това до 1932 г. съобщенията се изпращали по морз. През 1932 настъпила същинска техническа революция в БТА – били въведени радиоапаратите ХЕЛ. През 1957-58 г. всички връзки на БТА са преобразувани от морзов и хелов тип в радиотелетип. Електро-механичната пишеща машина, позната като телепринтер или телекс, е въведена в агенцията също по това време. Телепринтерите остават в употреба до края на 80-те г. на миналия век, когато постепенно навлиза национална електронна мрежа за пренос на информация НЮЗНЕТ. С течение на времето бюлетините и емисиите на агенцията се увеличават - през 1910 г. се появява „Преглед на чуждестранния печат”, после „Български бюлетин” (1925 г.), „Дирекция на печата” (1915 г.), „Дневни вести” (1944 г.). През 1951 г. започват да излизат двата основни бюлетина за България и света: „Вътрешна информация” и „Международна информация”. През 1955 г. стартира „Материали от печата”, а през 1958 г. - „Информация за чужбина”.През годините агенцията е издавала и т.нар. специални бюлетини, които са съдържали информация, разпространявана с ограничен достъп. През 1934 г. излиза строго поверителен бюлетин Т-4, в 4 екземпляра - за двореца, министър-председателя, директора на печата и за архив. През 1935 г. излиза поверителния Hors Bulletin, в който са публикувани материали с неблагоприятно съдържание за България. През 1938 г. се издава таен бюлетин Т-3 (в 3 екземпляра) – с неблагоприятно отзиви за България от чужди медии.На 31 март 1952 г. е утвърден Правилник за задачите и организацията на работата на всички звена в БТА., според който редакция \"Международна информация\" на БТА издава явни и поверителни бюлетини. В правилника е отбелязано, че \"Справочна редакция\" при БТА има за задача да събира и подрежда документален материал, като в специален сектор \"Поверителен\" събира и съхранява досиета с поверителен документален материал от вътрешен и международен характер. С Решение 360 от 22 декември 1964 г. на Политбюро на ЦК на БКП в БТА се създава специален център, който да следи антибългарската пропаганда в чуждите издания и радиостанции и да снабдява българския печат, радиото и телевизията с материали. Бюлетините - явни и поверителни, са разграничавани по цветове: служебните са черни, поверителните червени, а явните - сини на цвят. С новия правилник от 1 януари 1965 се създава специален отдел „Наблюдатели”, който подбира информация и изготвя материали за специално осведомяване на партийното и държавно ръководство на страната.БТА е единствената институция в страната, която разполага с подобен архив. Това прави тази документация изключително ценна за поколенията, които биха искали да научат за правилата и случилото се през онези години.Преди и сегаМежду 1958 и 1990 г. БТА изгражда 24 кореспондентски бюра в чужбина. През 1991 г. те постепенно биват закрити. В момента БТА има 30 кореспонденти в страната, а от 2007 г. и кореспондентски пункт в Брюксел.Първият фотограф в БТА е назначен през 1940 г. През 1952 г. се появява самостоятелната редакция “Пресфото”. Едно от най-големите постижения на агенцията е наградата през 1972 г. на \"Уърлд пресфото\" за снимката на фотографа Стефан Тихов на пленен американски пилот в Ханой. В момента БТА разполага с най-големия и уникален фотоархив у нас с над пет милиона снимки от 1952 г. до наши дни (който само до 1989 г. съдържа над 130 хил. черно-бели и 5 хил. цветни филма). Началото на службата за документация е поставено през юни 1934 г. Ръководела се е от един човек, аташе по печата, който имал за задача да събира български и чужди вестници и списания, и да прави изрезки от тях на статии, отнасящи се до България. Днес „Справочна редакция” на БТА разполага с най-богатия тематичен архив в страната. Над 500 000 материала са систематизирани в тематични досиета от 1950 г. до наши дни. В архива има около 4000 кутии с повече от 80 000 тематични досиета, 22 000 микрофиша, 63 000 картотечни фиша. Най-търсените досиета през последните 15 г. са за делото Антонов, възродителния процес и биографските досиета. Сред знаковите символи в дългогодишна история на БТА са издаваните от агенцията списания - “Паралели”, „ЛИК”, а заедно с тях и „Наука и техника” и „По света”. Започват да излизат през 1965 като издания, които ползват най-интересните факти от световния информационен поток в областта на изкуството и културата. Логото на БТА - символно земно кълбо с паралели, първо е създадено като лого за лицевата страница на тези списания. Рисува го големият български художник Борис Ангелушев. През 1991 г. под знака е добавена годината на създаване на БТА и в този вид логото е регистрирано през 1994 г. в Патентното ведомство.***На 13 май 1991 г. се открива първият пресклуб в сградата на агенцията. След 2003 г. БТА създава мрежа от пресцентрове в София и регионите, която вече обединява петнайсет пресклуба (в София, Велико Търново, Хасково, Видин, Пловдив, Пазарджик, Стара Загора, Шумен, Сливен, Плевен, Кюстендил, Казанлък, Враца и два извън България - в Босилеград, Сърбия и в Тараклия, Молдова).Агенцията е в постоянен обмен е с най-влиятелните медии от 5 континента. В БТА се работи с петнадесет чужди езика, сред които китайски, арабски, гръцки, турски, полски, чешки и унгарски. През последните години всеки ден в реално време БТА излъчва над 1000 снимки и още толкова заглавия от България и света - новини, видеоматериали, анализи н коментари, информационна емисия на английски език.БТА е национален независим информационен институт на Република България. Наблюдава се от Народното събрание. Законът за Българската телеграфна агенция, който урежда устройството, дейността и управлението й e приет от ХLI Народно събрание на 1 декември 2011 г.Дейността на агенцията е част от комуникационната политика на държавата. Чрез коректната информация, която излъчва ежедневно, БТА изпълнява функциите си на обществена медия, работи за изграждане на позитивния образ на България по света, подкрепя популяризирането на националните каузи, българската култура и журналистика. Осъществява кампании и инициативи в подкрепа на българските общности в чужбина.От 1973 г. БТА организира анкетата \"Спортист на Балканите\", в която участват националните агенции на страните от региона. Първата носителка на наградата \"Спортист на Балканите\" е българската състезателка по лека атлетика Светла Златева, а за 2017 г. - българският тенисист Григор Димитров.От 2011 г. Българската телеграфна агенция връчва годишна награда за значим обществен принос на територията на област Видин. Наградата е учредена по повод седемгодишнината от откриването на Регионалния пресклуб на агенцията във Видин (19 септември 2004). Отличието представлява статуетка \"Бялата птица\" от бронз и сребро, изработена от скулптора Александър Пройнов - АПЕР и се присъжда на физически лица и неправителствени организации. Носители на наградата през годините са \"Лайънс клуб\" Видин, „Видахим” в лицето на Борислав Лоринков, негово Преосвещенство Белоградчишки епископ Поликарп, кметът на Монтана Златко Живков, игуменът на Троянския манастир - епископ Сионий, дамските Инер Уил клубове - дистрикт 248 България, дарителят Борислав Великов и кметът на община Ружинци Александър Александров.БТА е организатор на тринайсет Световни срещи на българските медии, които от 2005 г. досега се провеждат ежегодно в България или в държави с големи български диаспори и силно присъствие на български медии. Първата среща е в София (23-25 май 2005), следват Чикаго, САЩ (20-22 май 2006); Рим, Италия (19-23 май 2007); Мадрид, Испания (18-22 май 2008); Бургас/Варна, България (16-21 май 2009); Виена, Австрия (16-20 май 2010); Амстердам, Холандия (25-29 май 2011); Букурещ, Румъния (17-20 май 2012); София/Пловдив/Велико Търново, България (13-18 октомври 2013); София, Босилеград и Цариброд, Сърбия (19-23 октомври 2014); Атина, Гърция (4-8 ноември 2015); Прага, Чехия (17-21 май 2016) и Кишинев, Молдова (4-8 октомври 2017).***Най-ценното в историята на Българска телеграфна агенция са хората, свързани с нея. През различни периоди в БТА са работили Йордан Йовков, Николай Лилиев, Димитър Бояджиев, проф. Боян Дановски, проф. Д.Б Митов, едни от най-добрите наши преводачи - Кръстан Дянков, Вера Ганчева, Димитри Иванов, Петко Бочаров, Цветан Стоянов, Владимир Мусаков, Александър Шурбанов, Мариана Мелнишка.Журналистите от БТА винаги са били на особена почит в медийната гилдия. Осведомителната агенция е призната като доказана школа за професионализъм, етика, коректност. При отбелязване на 106-годишнината на БТА генералният директор Максим Минчев връчва няколко десетки карти „Бетеанец завинаги” на бетеанци, работили в агенцията през различни периоди.", "date": "2018.02.16", "title": "БТА чества 120-годишен юбилей. Знаете ли, че тя е сред първите 10 агенции в света?"}
{"url": "https://offnews.bg/zimni/dario-kolonia-grabna-zlatoto-v-ski-biaganeto-veselin-tcinzov-ostana-3-674991.html", "text": "Дарио Колоня от Швейцария спечели олимпийската титла в ски-бягането на 15 километра свободен стил на Игрите в Пьончан.Швейцарецът, който е четирикратен носител на Световната купа и шампион в \"Тур дьо Ски\", финишира за 33:43.9 минути и донесе първа титла на Швейцария от олимпиадата.На второ място с 18.3 секунди изоставане се класира олимпийският шампион в скиатлона Симен Хегстад Крюгер от Норвегия. Трети се нареди руснакът Денис Спицов (Русия) на 23.0 секунди след победителя.Швейцарецът става първият в 94-годишната история на ски-бягането на олимпийски игри с три поредни победи в една дисциплина. Колоня се разплака след финала и беше утешен от треньорите си.Българинът Веселин Цинзов завърши на 36-а позиция с 36:17.3 минути, след като в Сочи 2014 беше 41-и. Йордан Чучуганов остана 95-и с 40:39.6 минути.Олимпийският вицешампион пък в скиатлона Мартин Йонсруд Сундби от Норвегия завърши четвърти с 34:08.8 минути. Добре познатият знаменосец на Тонга Пита Тауфатофуа се класира на 114-о място от 116 стартирали с 56:41.1 минути.", "date": "2018.02.16", "title": "Дарио Колоня грабна златото в ски бягането, Веселин Цинзов остана 36-и"}
{"url": "https://offnews.bg/obshtestvo/ot-minus-4-do-11-gradusa-dnes-vseki-den-shte-vali-sniag-prez-sledvash-674951.html", "text": "Днес времето в страната ще е предимно облачно, а в равнинните места - мъгливо, показва прогнозата на НИМХ-БАН.Минималните температури ще са между минус 4° и 1°, малко по-високи по Черноморието.Дневните температури слабо ще се повишат, максималните ще са между 6° и 11°.В София минимална температура около минус 3°, максимална около 6°.Над планинските райони облачността ще намалее и през деня ще е предимно слънчево. Ще духа слаб западен вятър. Максималната температура на височина 1200 метра ще е около 4°, на 2000 метра – около минус 3°.По Черноморието облачността ще е предимно значителна, с разкъсвания и намаления в следобедните часове. Ще духа слаб север-североизточен вятър. Максималните температури ще са 6-9°, температурата на морската вода е 5-7°. Вълнението на морето ще е 2-3 бала.В събота не се очакват валежи, а средната максимална температура ще достигне 9 над нулата.В неделя ще е по-студено, с валежи от дъжд и най-висока средна температура до 7 градуса.От понеделник започва ново захлаждане, придружено с валежи от сняг. До четвъртък максималната температура няма да надвиши 5 градуса. Очаква се сняг да вали всеки ден, а минималните температури да са между 0 и 2 градуса.", "date": "2018.02.16", "title": "От минус 4 до 11 градуса днес, всеки ден ще вали сняг през следващата седмица"}
{"url": "https://offnews.bg/ikonomika/bdzh-hotel-5-zvezdi-legloto-na-mashinista-674960.html", "text": "Тъй като всички информации за това, че държавните БДЖ са в окаяно състояние, са чиста проба спекулации, OFFNews ще продължи да ви показва \"прекрасните\" условия, при които работят служителите на жп превозвача.Вече ви показахме как локомотивен машинист трябва да  и друг негов колега, който получава напълно Сега е време да видите и т. нар. \"стаи за почивка\" на превозните бригади, в които служителите на БДЖ трябва да се възстановят за следващо пътуване, когато са далеч от дома си. Както се вижда от снимките, при процъфтяващото под вещото ръководство на център-нападателя на аматьорския \"Локо БДЖ\" Владимир Владимиров дружество, условията в помещенията се доближават до лукса на петзвезден хотел.За неразбралите още веднъж ще уточним - това не е затвор. Това са стаи за почивка, а не за наказание на персонала на БДЖ. Насладете се на красивите гледки:", "date": "2018.02.16", "title": "БДЖ хотел - 5 звезди: леглото на машиниста"}
{"url": "https://offnews.bg/futbol/bivsh-levskar-igral-v-ugovoreni-machove-674993.html", "text": "От УЕФА ще наложат безпрецедентно в историята на футбола наказание на албанския клуб Шкендербеу, в който играеше бившият футблист на Левски Венцислав Христов.По настояване на дисциплинарната комисия, 5-кратните шампиони на Албания ще заплатят сумата от 1 милион евро и ще прекарат следващите 10 години без участие в европейските турнири заради договорени мачове.Шкендербеу беше хванат за уредени срещи през сезон 2015/16, в който именно Христов защитаваше цветовете на тима. Клубът стана шампион на Албания, но по-късно титлата му бе отнета.През този сезон албанците се класираха за груповата фаза на Лига Европа и заеха последното място в Група Б. ", "date": "2018.02.16", "title": "Бивш левскар играл в уговорени мачове"}
