{"url": "https://offnews.bg/politika/makedonia-ima-interes-da-uchastva-v-proekta-aetc-belene-i-gazovia-ha-695729.html", "text": "Македония е заинтересована от участие в проекта АЕЦ „Белене“ и газовия хъб „Балкан“, стана ясно след по време на най-големия Българо-македонски бизнес форум в Скопие, съобщи БНТ.Страната би могла да участва като съдружник, обяви вицепремиерът Томислав Дончев, който води българската делегация. Дончев се срещна с македонския вицепремиер по икономическите въпроси Кочо Ангюшев. Двамата са се разбрали да работят за опростяване на пропускателния режим и общ граничен контрол между България и Македония.Общ приоритет за двете държави е изграждането на транспортен коридор № VІІІ и железопътната линия по направлението Скопие – София, като България ще направи всичко необходимо да бъде ускорено завършването, заяви вицепремиерът Дончев. Заместник министър-председателят Кочо Ангюшев подчерта, че Република Македония има интерес към засилване на сътрудничеството с България и в сектор енергетика.Вицепремиерите Дончев и Ангюшев се обединиха около необходимостта от преглед и облекчаване на всички правила и административни режими, които са в тежест за инвестициите и търговията между двете страни.", "date": "2019.01.17", "title": "Македония има интерес да участва в проекта АЕЦ 'Белене' и газовия хъб 'Балкан'"}
{"url": "https://offnews.bg/politika/ungaria-shte-podkrepi-balgaria-za-paketa-makron-695719.html", "text": "Унгария изрази готовност да подкрепи България в по-нататъшните ѝ усилия против приемането на пакета „Мобилност – 1“ (т.нар. пакет „Макрон“), съобщи МВнР.Въпросът бе обсъден на работна среща между вицепремиера и министър на външните работи Екатерина Захариева и министъра на външните работи и търговията на Унгария Петер Сиярто в рамките на посещението му в България.И двамата министри са единодушни, че в този си вид пакетът „Мобилност“ нарушава правилата на европейския пазар, като за предлог се използва въпросът със защитата социалните права на шофьорите.„Ако един бизнес е по-конкурентноспособен от друг, ако българските и унгарските превозвачи, например, са по-конкурентноспособни, защо те да не бъдат наемани в Европа“, заяви Екатерина Захариева.„Ние смятаме, че предложенията по пакета „Мобилност“ са срещу европейските ценности и договори. Това, което ни тревожи, е че западноевропейците не приемат, че има икономически сфери, където централноевропейците са по-конкурентноспособни“, отбеляза Петер Сиярто.На срещата беше засегната и темата за Глобалния пакт на ООН за миграцията, като Петер Сиярто отбеляза със задоволство решението България засега да се въздържи от присъединяване към документа и подчерта, че въпросът с миграцията продължава да бъде от първостепенна важност за Унгария. В този контекст външният министър на Унгария даде висока оценка на ефективните действия на страната ни за опазване на външната граница на ЕС срещу нелегалната миграция и трафика на хора, съобщават от МВнР.Петер Сиярто отбеляза интереса на Унгария да използва природен газ от продължението на газопровода „Турски поток“ през България и Сърбия, ако то бъде реализирано. Министър Захариева подчерта, че България проучва тази възможност, инвестирала е много в своята газопреносна мрежа и се стреми към диверсификация на източниците на газ, информират от външно министерство.", "date": "2019.01.17", "title": "Унгария ще подкрепи България за пакета 'Макрон'"}
{"url": "https://offnews.bg/zimni/johanes-tingens-bio-bezgreshen-v-sprinta-krasi-anev-ostana-14-i-695715.html", "text": "Норвежецът Йоханес Тингенс Бьо спечели спринта на 10 километра за Световната купа по биатлон в германския зимен център Руполдинг.Той допусна една грешка в стрелбата, но със страхотно ски бягане стигна до триумфа. На втора позиция със 7.9 секунди изоставане финишира по-големият му брат Тарей Бьо, а трети остана Бенедикт Дол от Германия 10.5 секунди по- късно.От българите най-добре се представи Красимир Анев, завършил на 14-а позиция с изоставане от 52.5 сек. Самоковлията не допусна нито една грешка в стрелбата.Другите българи се представиха слабо днес. Димитър Герджиков допусна две грешки и завърши 54-и с пасив от 1:49.4 мин. Антон Синапов сбърка три пъти на стрелбището и се класира 73-и на 2:09.1 мин. от победителя. Владимир Илиев остана 82-и.Йоханес Бьо води в генералното класиране с 602 точки, следван от Александър Логинов (Русия) с 452 и Мартен Фуркад (Франция) с 385. Краси Анев е 33-и със 102 точки.", "date": "2019.01.17", "title": "Йоханес Тингенс Бьо безгрешен в спринта, Краси Анев остана 14-и"}
{"url": "https://offnews.bg/sviat/putin-pristigna-v-belgrad-695712.html", "text": "Президентът на Русия Владимир Путин пристигна на официално посещение в Сърбия, на летището го посрещна президентът на Сърбия Александър Вучич, предаде Танюг, цитирана от БТА.Руският президент бе тържествено посрещнат на летище \"Никола Тесла\" с червен килим и гвардейци.През въздушното пространство на Сърбия самолетът на руския президент бе придружаван от изтребители МиГ 29 на сръбската армия.Малко по-рано пристигна самолетът с руските бизнесмени, с представители на над 40 компании.По програма двамата президенти ще положат венци на Гробището на освободителите на Белград и на Паметника на червеноармееца.Церемонията по тържественото посрещане на руския президент пред Палата Сърбия ще се състои по обяд, след което двамата президенти ще разговарят на четири очи.Следва среща между делегациите на Сърбия и Русия, а след това в присъствието на двамата президенти ще бъдат подписани редица двустранни документи.Президентът Путин ще връчи на сръбския си колега Ордена на Александър Невски.След това Вучич и Путин ще се обърнат към медиите.След изявленията е планирано посещение на президентите в храма \"Свети Сава\".", "date": "2019.01.17", "title": "Путин пристигна в Белград"}
{"url": "https://offnews.bg/obshtestvo/obiaviavat-gripna-epidemia-i-v-iambol-695720.html", "text": "Грипна епидемия е обявена от утре на територията на област Ямбол. Учебните заведения във всички общини на областта преустановяват дейността си за срок от 6 дни - от 18.01.2019 г. до 23.01.2019 г. включително.До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации.Грипна епидемия вече беше обявена в 6 област – Пазарджик, Перник, Бургас, Стара Загора, Шумен и Силистра.В 419 училища и детски градини са преустановени занятията днес. ", "date": "2019.01.17", "title": "Обявяват грипна епидемия и в Ямбол"}
{"url": "https://offnews.bg/kultura/ian-bibian-i-diavolcheto-fiut-nad-100-pati-na-stcenata-na-teatar-695704.html", "text": "100 представления, 10 000 зрители, 5 години на сцена.\"Ян Бибиян и дяволчето Фют\" на сцената на театър \"Възраждане\" е повече от представление.То е среща, приятелство и смисъл, който остава да блещука в малките зрители дълго след като са напуснали залата.Емблематичните герои на Елин Пелин бързо печелят сърцата на децата, а невъобразимите им пакости ги разсмиват, но и учат, че:В образа на Ян Бибиян е Станислав Пеев, за когото думата „игра“ винаги е била свещена. Затова и щуротиите на героя му много го радват.Носителката на награда „Аскеер” за поддържаща женска роля Лиляна Шомова влиза в кожата на Фют.Анатоли Лазаров е кацар и дявол.Робърт Янакиев излиза от „Под прикритие“, за да се въплати в Мирилайлай.Режисьорът Христо Ботев също излиза на сцената в ролята на бащата на Ян Бибиян, а чаровната Ивет Радулова играе майката.Представлението свършва, малките зрители с неохота излизат от залата, а отвън ги чака изненада - любимите им герои ги очакват, за да се запознаят, да поговорят и да си направят снимка за спомен.И така вече 5 години, 100 представления и 10 000 деца.Предстоящите дати, на които децата ви могат да срещнат новите си приятели са:19 януари, 11.00 и 12.30 ч.16 февруари, 11.00 и 12.30 ч.Можете да надникнете и в гримьорната на актьорите с видеото, посветено на 100-тното Юбилейно представление на \"Ян Бибиян и дяволчето Фют\":", "date": "2019.01.17", "title": "'Ян Бибиян и дяволчето Фют' - над 100 пъти на сцената на театър 'Възраждане' (видео)"}
{"url": "https://offnews.bg/obshtestvo/kak-uchat-detcata-na-kritichno-mislene-v-elitno-uchilishte-chovek-ne-695714.html", "text": "Проблемът с разпространението на абсурдни конспиративни теории и фалшиви новини е бич на всекидневието ни, за който често са обвинявани социалните мрежи. Оказва се обаче, че дори и най-малките ученици и то в елитно столично училище се облъчват с псевдофакти.В годината, в която светът отбелязва 50 години от първото кацане на Луната, а Китай се похвали, че е стигнал до тъмната страна на земния спътник, учителка от 38-о ОУ \"Васил Априлов\", което се смята за едно от най-добрите в София, реши да запознае децата с друга теория - че човек никога не е стъпвал на Луната.Пред \"България он ер\" началната учителка Лидия Булева бърза да обясни, че твърдението не е нейно. Тя пуска на учениците си два 5-минутни филма, в които експерти обясняват защо не е възможно човек да стъпи на Луната.Учителката посоча и че във филмите, които пуснала на малките деца, експертите изброили редица \"доказателства\" като силна радиация, слой през който не може да се мине във въздушното пространство (?!?), начина по който падат сенките, това че липсват звезди и т. н. Според директорката на 38-о ОУ Мариета Димитрова учителката е искала да разнообрази урока.OFFNews изпрати запитване до МОН по повод случая в столичното училище. Все още очакваме отговора на ведомството.", "date": "2019.01.17", "title": "Как учат децата на критично мислене в елитно училище: Човек не е стъпвал на Луната"}
{"url": "https://offnews.bg/sviat/es-nalaga-sanktcii-sreshtu-obvinenite-za-otravianeto-na-sergej-skripal-695717.html", "text": "Посланиците на страните от Европейския съюз са договорили вчера санкции за четирима руски граждани, които според Брюксел са служители на руското военно разузнаване, съобщиха РИА Новости и ТАСС, цитирайки неназовани източници. Сред санкционираните са обвинените за отравянето на бившия руски шпионин Сергей Скрипал и дъщеря му Юлия в британския град Солсбъри. Това са познатите като Александър Петров и Руслан Боширов, които разследващи медии разпознаха като Александър Мишкин - военен лекар от руското разузнаване, и Анатолий Чепига, който е полковник на военното разузнаване. Руслан Боширов и Александър Петров потвърдиха в интервю за RT, че именно те са на снимките на заподозрените за отравянето, разпространени от британските власти, но обявиха, че са били в Солсбъри като туристи.Източниците на РИА Новости не посочват имена, но според тях санкционираните са свързани със събитията в Солсбъри. Имената на другите двама руски граждани също не се споменават. В списъка има и петима сирийци, вероятно заради химическите атаки в Сирия през последните години. Мерките се налагат заради неотдавна приетия в ЕС механизъм за санкции при употреба на химически оръжия, одобрен миналата есен. Предвижда се с тях да могат да бъдат наказвани хора и организации, които според Брюксел са отговорни за разработването или използването на химически оръжия. На всички в този санкционен списък ще бъде забранено да влизат в ЕС, а активите им, ако има такива на територията на съюза, ще бъдат замразени.", "date": "2019.01.17", "title": "ЕС налага санкции срещу обвинените за отравянето на Сергей Скрипал"}
{"url": "https://offnews.bg/tenis/head-ofitcialna-topka-na-sofia-open-2019-695716.html", "text": "Битките за трофея от Sofia Open 2019 ще се играят с Head – официална топка на турнира от сериите АТР 250 за четвърта поредна година.Като официален партньор на Sofia Open 2019 световната компания за спортни облекла и тенис екипировка предоставя и допълнителна изненада за тенис феновете. Всеки, закупил билет за турнира, ползва 20% отстъпка в магазините на Sport Station в София и Пловдив, както и при онлайн покупка на www.sportstation.bg, като въведете за промо код последните 4 цифри от номера на своя билет за турнира.Партньорът на Sofia Open 2019 Head организира и наплитането на ракетите в „Арена Армеец“. По време на турнира ще има семинар за плетачи, като от Head са поканили световния специалист Ричард Пармел. Куп звезди на световния тенис пристигат у нас за надпреварата от 3 до 10 февруари.Освен Стан Вавринка, който има три титли от големия шлем (Australian Open 2014, „Ролан Гарос“ 2015 и US Open 2016) и общо 16 трофея в кариерата си, в „Арена Армеец“ ще играят и: устремилият се към топ 10 в света Карен Хачанов (Рус), шампионът в мастърса на новото поколение Стефанос Циципас (Гър), друга от звездите на бъдещето - Данийл Медведев (Рус), световният №20 Николоз Басилашвили (Груз), първият шампион в София Роберто Баутиста Агут (Исп), Фернандо Вердаско (Исп) и един от най-атрактивните тенисисти в света Гаел Монфис (Фр).За много силното четвърто издание на Sofia Open участие заявиха още: Мартон Фучович (Унгария), Андреас Сепи (Италия), Мартин Клижан (Словакия), Адриан Манарино (Франция), Матю Ебдън (Австралия), Робин Хаасе (Холандия), Михаил Кукушкин (Казахстан), Матео Беретини (Италия), Ян-Ленард Щруф (Германия), финалистът в София от 2018 г. Мариус Копил (Румъния), шампионът от третото издание в България Мирза Башич (Босна и Херцеговина), Денис Истомин (Узбекистан) и Ласло Джере (Сърбия).Българските любимци Димитър Кузманов и Адриан Андреев се включват с „уайлд кард“ директно в основната схема на турнира и разчитат на българската публика за мощна в „Арена Армеец.“", "date": "2019.01.17", "title": "Head - официална топка на Sofia Open 2019"}
{"url": "https://offnews.bg/obshtestvo/nad-150-dushi-biaha-blokirani-za-12-chasa-na-letishte-sofia-zaradi-zak-695724.html", "text": "Над 150 души бяха блокирани за близо 12 часа на Летище София заради закъснение на полет за Барселона, съобщи БНТ.От авиокомпанията обяснили на пътниците, че пясъчна буря принудила самолета да чака с часове излитане от Йордания.Самолетът от София до Барселона на нискотарифна авиокомпания е трябвало да излети в 6:30 ч. Половин час по-късно обаче пасажерите получили писма на електронните си пощи, че полетът ще закъснее.Оттогава часът за излитането се променял няколко пъти, но пътниците не получили различна информация от това, че проблемът е бил в метеорологичните условия.Самолетът е излетял за Барселона малко преди 18 часа. Много пътници са решени да търсят компенсации. ", "date": "2019.01.17", "title": "Над 150 души бяха блокирани за 12 часа на Летище София заради закъснял полет"}
{"url": "https://offnews.bg/gimnastika/iliana-raeva-i-neshka-robeva-si-podadoha-raka-695725.html", "text": "Управителният съвет на БФХГ на свое редовно заседание днес взе важни решения, свързани с определянето на съставите на националните отбори за жени индивидуално и ансамбъл. По време на заседанието стана ясно също, че напрежението между президента на федерацията Илиана Раева и легендарната треньорка Нешка Робева е отшумяло и двете са готови да работят отново заедно.1. По предложение на главния треньор на национален отбор жени ансамбъл Весела Димитрова, УС утвърждава замяната на състезателката Теодора Александрова със състезателката Галатея Герова за втори състав на национален отбор ансамбъл жени поради доброволно прекратяване на активна състезателна дейност на Теодора Александрова.2. УС утвърди предложението на главния мениджър на национален отбор жени индивидуално Бранимира Маркова, воден от две основни цели - призово класиране на олимпийските игри в Токио 2020 и подсигуряване на изпреварваща подготовка за олимпийските игри в Париж 2024. УС утвърждава основен състав от 7 състезателки: Катрин Тасева, Невяна Владинова, Боряна Калейн и Петя Борисова. Тези четири гимнастички като наложени състезатели и такива с най-голяма възможност да представят България през следващите две години до олимпийските игри в Токио 2020, и Татяна Воложанина, Вая Драганова и Лъчезара Пекова - млади гимнастички, чиято основна цел и подготовка ще бъде насочена към олимпиадата през 2024 година.Разширен състав национален отбор жени индивидуално 2019-а включва Анна Келман, Леонор Божанова, Биляна Писова, Мариета Иванова и Йоана Николова. По предложение на главния мениджър на национален отбор жени индивидуално Бранимира Маркова, за помощник-треньор, наблюдаващ подготовката на разширения състав, е утвърдена Белла Маркова. По желание на Бранимира Маркова състезателката Йоана Николова ще води своята подготовка централизирано в НСБ \"Раковски\".След направения анализ на съдийството на проведената селекция от комисия в състав: Мария Гигова, Даниела Велчева и Деспа Кателиева, комисията заявява категорично, че Петя Борисова следва да остане в основен състав на национален отбор индивидуално жени.Илиана Раева запозна УС за разговора, който е провела с Нешка Робева относно подготовката на състезателката Лъчезара Пекова, член на основен състав на национален отбор жени индивидуално. Робева е изявила желание да продължи да води подготовката на състезателката на базата на КХГ Левски на стадион \"Герена\". Веднъж седмично иска да посещава НСБ зала \"Раковски\" за съвместна подготовка с останалите състезателки от националния отбор, както и ще осигури присъствието на Лъчезара Пекова на лагерите на националния отбор. В разговора Робева е уверила, че изцяло ще спазва изискванията на главния мениджър Бранимира Маркова за участие на състезателката в контролни и официални състезания на националния отбор.Обръщение на Илиана Раева към УС: \"Уважаеми колеги,Считам, че Нешка Робева със своята работа, опит, успехи и история, която е записала в световната и българска художествената гимнастика е извоювала правото си да подготвя сама състезателките си и смятам, че този компромис да се наруши регламента за централизирана подготовка на националния отбор бих допуснала единствено само за нея и за никой друг. Имам нейното уверение, че ще спазва всички изисквания на главния мениджър Бранимира Маркова във връзка с изпълнение на плановете за подготовка на националния отбор.Безкрайно съм щастлива, че имаме шанса да си подадем ръце и да работим заедно и сплотено в най-важната година преди олимпийските игри за национален отбор индивидуално жени. Бих искала да споделя и огромната си радост, че моето предложение изцяло съвпада и с мнението на главния мениджър Бранимира Маркова\".Предложението на Илиана Раева беше прието единодушно от Управителния съвет.", "date": "2019.01.17", "title": "Илиана Раева и Нешка Робева си подадоха ръка"}
{"url": "https://offnews.bg/politika/demokratichna-balgaria-reshenieto-na-sada-za-pirin-e-zvuchen-shamar-695718.html", "text": "Решението на съда за Пирин е звучен шамар за популизма и наглостта на правителството. Това се казва в позиция на \"Демократична България\" по повод постановлението на Върховния административен съд, с което окончателно отмени промените в Плана за управление на Национален парк „Пирин“, приети от Министерски съвет на 29 декември 2017 г.\"Взетото “на тъмно” и между празниците решение за промяна на Плана за управление на Национален парк \"Пирин\" бе еманация на популизма и наглостта на изпълнителната власт, готова да раздава късове от природното богатство на България на анонимни ползватели на концесии, нарушавали многократно разпоредбите на законите в страната ни\", категорични са от \"Демократична България\".В декларацията на дясното обединение се припомня, че решението на МС за парк \"Пирин\" предизвика масово недоволство, а протестите продължиха няколко месеца. \"Сега, на фона на това решение и последвалите коментари от страна на представители на управляващото мнозинство, абсолютно задължителна е оставката на Нено Димов като министър на околната среда и водите, който в продължение на повече от година съзнателното заблуждаваше българското общество по казуса Пирин, както и заради цялостната му работа като министър. Тази оставка трябва да бъде внесена незабавно в Народното събрание от премиера Борисов. В противен случай цялата отговорност за беззаконието по казуса Пирин пада върху министър председателя\", пише още в декларацията.Публикуваме позицията на \"Демократична България\" без редакторска намеса:Демократична България приветства окончателното решение на Върховния административен съд по отмяна на скандалното решение на правителството Борисов 3 за Пирин, предизвикало най-многолюдните протести през 2018 г. Протести, не срещу втора кабинка, а срещу покровителството от страна на властта върху беззаконията на концесионера.Взетото “на тъмно” и между празниците решение за промяна на Плана за управление на Национален парк Пирин бе еманация на популизма и наглостта на изпълнителната власт, готова да раздава късове от природното богатство на България на анонимни ползватели на концесии, нарушавали многократно разпоредбите на законите в страната ни.С решението си от 16.01.2019 г. Върховният административен съд валидира всички аргументи на Демократична България и хилядите протестиращи българи по този казус, като в същият момент доказа несъстоятелността на тезите на Министерски съвет и Министерството на околната среда и водите. Оказа се, че компетентността на извънпарламентарната опозиция и природозащитното движение е далеч по-голяма от тази на правните отдели на изпълнителната власт.Освен отмяна на скандалния акт на правителството, съдебното решение развенча няколко мита, натрапвани от години в България, чрез контролирани от олигархията медии и политици. Задълбоченият прочит на решението ясно показва, че: – Казусът с Пирин никога не е бил за “втора кабинка”, а за драстично разширение на ски-зоната и свързаната с нея инфраструктура;– Законът за защитените територии не разрешава в Национални паркове да се строят нови лифтове и ски писти, а единствено да се ремонтират и подменят съществуващите; – Решението на ЮНЕСКО от 2018 г. по случая с Пирин не разрешава влизане в сила на промените в Плана за управление без екологична оценка, както бе представено от тогавашния вицепремиер и основен лобист на концесионера Валери Симеонов;– Според европейското и българското законодателство, всяка промяна на планове за управление на защитени територии изисква спазване на процедурите по екологична оценка и оценка за въздействието на Натура 2000;Демократична България поздравява всички онези будни граждани в страната и зад граница, които отстояваха правовата държава и опазването на природното и културно богатство като основа за устойчиво развитие на страната ни. Сега, на фона на това решение и последвалите коментари от страна на представители на управляващото мнозинство, абсолютно задължителна е оставката на Нено Димов като министър на околната среда и водите, който в продължение на повече от година съзнателното заблуждаваше българското общество по казуса Пирин, както и заради цялостната му работа като министър. Тази оставка трябва да бъде внесена незабавно в Народното събрание от премиера Борисов. В противен случай цялата отговорност за беззаконието по казуса Пирин пада върху министър председателя. Настояваме правителството да упражни всичките си правомощия по отношение на концесионера в Национален парк Пирин, за да го принуди да ползва единствено разрешените му по договор 99,5ха площ и да освободи надвзетите в нарушение на закона 65,5ха, както постанови и Прокуратурата.", "date": "2019.01.17", "title": "'Демократична България': Решението на съда за Пирин е звучен шамар за наглостта на правителството"}
{"url": "https://offnews.bg/evropa/es-shte-spira-parite-na-darzhavi-v-koito-niama-varhovenstvo-na-zakona-695688.html", "text": "Европейският парламент подкрепи предложението на Европейската комисия, което предвижда спирането на плащания от бюджета на ЕС за държави, които не зачитат върховенството на закона.Действия ще бъдат предприемани против държави, които се месят в работата на съдилищата си или не водят ефективна борба с корупцията.Мерките, които ще бъдат прилагани в такива ситуации, са спирането на всякакви плащания, намаляване на финансирането при наличие на съществуващи задължения и/или забрана за сключването на нови задължения в получателите.Европейската комисия ще бъде отговорна за следенето за подобни нарушения, като мерки ще бъдат вземани след подаден от нея сигнал.\"Гражданите на ЕС не са съгласни данъците им да отиват към държави, които не спазват върховенството на закона\", заяви заместник-председателят на Европейската комисия Юрки Катайен днес пред БТА.", "date": "2019.01.17", "title": "ЕС ще спира парите на държави, в които няма върховенство на закона"}
{"url": "https://offnews.bg/politika/karakachanov-za-izkazvaneto-za-romite-biah-v-emotcia-695721.html", "text": "Вицепремиерът и министър на отбраната Красимир Каракачанов обяви, че е бил \"в емоция\", когато е направил изявлението за ромите след нападението над военнослужещ в пловдивското село Войводиново.„Парадоксалното е, че циганите в България станаха изключително нагли вече. Преди няколко дни набиха полицай, преди два дни бият военен. Това не може да продължава повече и търпимостта на българското общество се изчерпа”, каза той тогава. Заради изказването си той бе даден на Комисията по дискриминация.Пред bTV Каракачанов коментира, че тогава е бил афектиран, но веднага след това променил начина, по който говори по въпроса, като подчерта, че по-късно е говорил само за ромите, които извършват престъпления.\"Думите за наглите цигани бяха за престъпниците. Тези, които не извършват престъпления, не виждам за какво трябва да се обиждат\", каза вицепремиерът.Той обясни, че е приел много емоционално посещението си при бития командос, който бил ритан само в главата, затова направил изказването, в което включил всички роми, но след това смекчил тона, защото знаел, че има и такива, които работят и живеят нормално. По думите му в неговия избирателен район Плевен ромската престъпност била ежедневие и всички си затваряли очите. А когато някой си изтърве нервите, скачат отгоре му, допълни вицепремиерът.На въпрос за протеста на роми с искането за оставката му и дали ще им се извини Каракачанов заяви, че ромски барони събрали за участници служители по чистотата и няма защо да се извинява на тези барони. Той отправи отново обвинения срещу организациите, получавали пари за интеграция на ромите, което се е оказало без никакъв напредък. На въпрос какво е направил той за интеграцията на ромите като част от управлението на страната Каракачанов обяви, че е вицепремиер от година и половина и не отговаря за този ресор.  Той обаче обяви коя е посоката за интеграция на ромите, по която трябва да се работи - образование, трудови навици и раждаемост, като допълни, че интеграцията не трябва да става за сметка на работещите, но не обясни какво точно има предвид. \"Трябва да спрем да се плашим, че сме политически некоректни. Не може, когато един българин си остъкли балкона, да го погват всички институции, а тези хора да си вдигат нелегални постройки без проблем\", коментира Каракачанов. ", "date": "2019.01.17", "title": "Каракачанов за изказването за ромите: Бях в емоция"}
{"url": "https://offnews.bg/obshtestvo/tazi-koleda-chudesata-pravite-vie-6-nabra-50%c2%a0000-leva-za-shtastlivo-695689.html", "text": "На благодарствена среща вчера с участниците в „Тази Коледа чудесата правите Вие“ 2018 г. на фондация „За Нашите Деца“ бяха обявени резултатите от благотворителната кампания.Шестото издание на инициативата вдъхнови служители на 53 малки и големи социално-отговорни компании, училища, детска градина, образователен център, медия група, танцови школи, клуб за здравословен начин на живот, приятелски кръг и дори пенсионерски клуб, да подарят шанс за щастливо детство в семейство на още стотици деца.Неусетно и заедно успяхме да наберем рекордната сума от 50 000 лева, с които фондацията ще подкрепи стотици деца и семейства в риск, ще отговори на специфичните потребности на децата с проблеми в развитието и ще им даде шанс да разгърнат своя пълен потенциал.В рамките на последните седмици на 2018-та година с много желание, силен коледния дух и в подкрепа на каузите на фондацията, екипите организираха различни инициативи в офиса – някои тропнаха хорце, други прекараха деня по пижами, трети се състезаваха със столове на колела или премериха сили на канадска борба със скиорски ръкавици. Фаворити сред предизвикателствата за поредна година са коледните обяд и разпродажба.Трогнати, всички участници споделиха, че инициативата ги е сближила като екип, като хора, обединени около една значима и вълнуваща кауза. За някои екипи това е било най-яркото и забавно събитие за изминалата година и нямат търпение да се включат отново в кампаниите на фондацията. Други споделиха , че са открили в себе си неподозирани творчески способности, че са преоткрили и опознали хората, с които споделят работното си ежедневие. Кампанията все още е тема за разговор в екипите, повод за шеги и закачки, за незабравими общи спомени.„Тази Коледа чудесата правите Вие“ на фондация „За Нашите Деца“ за поредна година обедини колеги и приятели, събуди тяхното коледно настроение, обвърза го с кауза и доказа, че да правиш добро е не само лесно, но и може да бъде много забавно. И най-важното, направи възможно още десетки деца да изпитат магията да преживяват своите празници в семейство!", "date": "2019.01.17", "title": "'Тази Коледа чудесата правите Вие 6' набра 50 000 лева за щастливото детство в семейство"}
{"url": "https://offnews.bg/sviat/rusia-e-gotova-da-vlozhi-1-4-mlrd-dolara-za-da-mine-turski-potok-pre-695723.html", "text": "Русия е готова да вложи около 1,4 милиарда долара, за да мине линия на \"Турски поток\" през Сърбия. Това заяви руският президент Владимир Путин по време на посещението си в Белград. \"Ние със Сърбия извършваме такава работа, това засяга и развитието на инфраструктурата, в това число на транзитна инфраструктура на сръбска територия, ние сме готови да вложим в това необходимите ресурси, те ще бъдат около 1,4 милиарда долара\", каза руският президент на съвместната пресконференция със сръбския си колега Александър Вучич, цитиран от БТА. Ние тази работа фактически я подготвяме, даже на практика я започваме, но в крайна сметка всичко ще зависи и от други страни, в това число от страни от Европейския съюз, доколко те ще бъдат в състояние да защитят своите суверенни национални интереси в диалога с европейските структури, подчерта Путин.Той заяви, че близките връзки и духовната близост на сръбския и руския народ помагат в изграждането на бъдещето и благодари на \"братския сръбски народ\" за топлия прием. Руският лидер благодари на Вучич за ангажирането му в развитието на двустранните отношения. По думите му стокообменът между двете страни е нараснал на два милиарда долара и е добре, че отношенията са все по-добри. Вучич пък благодари на Русия за подкрепата на териториалната цялост на Сърбия и добави, че независимо от това колко е малка Сърбия, тя е надежден партньор на Русия.Руският президент пристигна днес на еднодневно посещение в Сърбия, по време на което ще бъдат подписани над 20 споразумения и ще бъде разгледано политическото и икономическото сътрудничество, а главни теми, както се очаква, ще бъдат Косово и ситуацията в региона.Путин кацна на летище \"Никола Тесла\" в Белград в 13:15 часа при мощни мерки за сигурност. Неговият президентски самолет бе ескортиран над сръбското въздушно пространство от самолети МиГ-29, които той наскоро дари на Сърбия.Путин бе посрещнат в сръбската столица със звън на църковни камбани, оръдейни залпове и привърженици, развяващи сръбски и руски знамена, предаде АП.Путин днес заедно с Вучич положи венци на Гробището на освободителите на Белград, а след това на Паметника на червеноармееца. В Гробището на освободителите на Белград са погребани бойци от Народноосвободителната армия на Югославия и войници от съветската Червена армия, които са дали живота си за освобождаването на Белград през 1944г., отбелязва агенция Бета.", "date": "2019.01.17", "title": "Русия е готова да вложи 1,4 млрд. долара, за да мине Турски поток през Сърбия, обяви Путин"}
{"url": "https://offnews.bg/futbol/balgaria-shte-igrae-kontrola-s-irlandia-695713.html", "text": "Мъжкият национален отбор на България ще изиграе приятелска среща срещу Република Ирландия тази есен, съобщиха от БФС.Двубоят между двата отбора ще се състои на 10 септември 2019 година от 21:45 часа българско време на стадион \"Авива\" в Дъблин.Както е известно, регламентът на УЕФА изисква датите, определени в календара за националните отбори, да бъдат оползотворени с официални мачове – а за нашите, които гостуват на Англия три дни по-рано, както и за ирландците, 10 септември е свободна дата.В следващите дни ще бъде уточнен и съперник за контрола на 14 ноември, другата свободна дата за България, която завършва квалификационния цикъл с домакинство срещу Чехия на 17 ноември.", "date": "2019.01.17", "title": "България ще играе контрола с Ирландия"}
{"url": "https://offnews.bg/drugi/balkan-boiat-nastana-zaradi-fen-na-levski-lukojl-695695.html", "text": "Конфликтът между фенове на Левски Лукойл и Балкан, който стана на полувремето на мача за Купата в Ботевград, е бил предизвикан от фен на гостуващия отбор. Това показват кадри от охранителните камери в \"Арена Ботевград\", които бяха разгледани веднага след мача и разпространени от ботевградския клуб.На тях се вижда как фен на Левски Лукойл хвърля предмет върху привържениците от Ботевград, а след това инцидентът прераства във физическа саморазправа. Само бързата намеса на жандармерия и полиция предотвратява разрастването на по-сериозен кофликт.БК Балкан предоставя и снимки, които показват изкъртени въздуховоди от залата, с един от които бе ударен и полицейски служител.От Левски Лукойл отрекоха да носят вина за инцидентите и обвиниха домакините за организацията.\"Не може само феновете на Левски да са виновни. Какво правят феновете на домакините до феновете на гостите? Нали предния път беше проблема в организацията, а сега какво ще кажете за организацията? Пак Левски ли правокира? Онзи ден в Стара Загора пак Левски ли правокира? Както едните са виновни, така и другите имат вина. Ние водим с 22 точки на полувремето и правокацията идва от домакините. Аз не оправдавам никой за случилото се. Каквото зависи от нас като домакини, ние ще предприемаме нужните мерки, за да не се повтори абсолютно нищо и ще бъдем безкомпромисни в следващите мачове. За следващия мач с Ботевград мерките ще бъдат безскрупулни, но първо за тяхната агитка, както и за нашата. Обещавам ви го като организатор\", заяви президентът на Левски Лукойл Тодор Стойков.", "date": "2019.01.17", "title": "Балкан: Боят настана заради фен на Левски Лукойл"}
{"url": "https://offnews.bg/futbol/treniorat-na-tcska-pred-fifa-nie-sme-kato-spiasht-gigant-695692.html", "text": "Треньорът на ЦСКА Нестор Ел Маестро разкри в епизод от поредицата на ФИФА, че целите пред \"червените\" са шампионската титла през настоящия или следващия сезон. В противен случай той най-вероятно ще бъде освободен от поста.\"ЦСКА трябва да бъде шампион скоро. Ако не се случи тази или следващата година, най-вероятно ще дойдете за интервю и ще говорите с друг човек. Очакванията са много високи. За ЦСКА второто място е далеч от приемливо класиране\", заяви Ел Местро във видеото, цитиран от bTV.\"Очакванията са да печелим във всеки мач. Не е по-различно от всеки друг клуб, но трябва да призная, че бях изненадан от огромното напрежение, с което отборът трябва да живее. Ние сме голяма машина или огромен кораб, който трябва да влезе в пристанището. Основен план на всеки треньор във всеки клуб е да не бъде уволнен. Ние сме като спящ гигант, а участието ни в квалификациите за Лига Европа ми даде идея защо сме тук. Ще бъде сбъдната мечта, ако играем в групите на европейски футболен турнир.За мачовете от квалификациите целият град дойде на стадиона и усетихме силна подкрепа. При нас са най-добрите млади играчи в България. Може би половината национален отбор е съставен от наши играчи и се опитваме да се борим колкото можем\", добави още специалистът. Звездата на тима Кирил Десподов също изрази увереност, че за \"червените\" предстоят шампионски времена.\"Отговорността е голяма, защото играя за най-великия отбор в България. Доста е трудно, но за мен винаги е било удоволствие да нося червената фланелка и да се раздавам. В миналото тимът е побеждавал грандове. Трябва да се докажем пак на европейската сцена - работим здраво, за да го направим. Вярвам, че в близко бъдеще ще го постигнем. Ще върнем ЦСКА на върха\", заяви Футболист номер 1 на България за 2018 г.В краткото видео на ФИФА се разказва още за перипетиите на тима обратно към футболния елит у нас, а зрителите могат да чуят разказ за славната \"червена\" история от 90-годишния Александър Манов, който е директор на музея на тима.Феновете и техните очаквания са представени от един от тарторите на агитката на ЦСКА Иван Велчев - Кюстендилеца.", "date": "2019.01.17", "title": "Треньорът на ЦСКА пред ФИФА: Ние сме като спящ гигант"}
{"url": "https://offnews.bg/politika/evroparlamentat-prizova-vsichki-darzhavi-chlenki-da-ratifitcirat-istan-695690.html", "text": "В няколко държави членки фундаменталните за ЕС права са под заплаха. Насилието и дискриминацията спрямо жените все още сa проблем, а европейските институции не са достатъчно ефективни в защитата на върховенството на закона и европейските ценности.Toва става ясно от незаконодателна резолюция на ЕП, приета на текущата парламентарна сесия и разпространена от пресцентъра на институцията. Резолюцията бе подкрепена с 390 гласа \"за\", 153 \"против\" и 63 \"въздържал се\".В текста депутатите призовават европейските институции да оценят доколко има върховенство на закона в държавите членки и да осъдят наложените върху свободата на изразяване ограничения, както и нарушаването на правата на мигрантите и търсещите убежище.Текстът заклеймява всички форми на насилие срещу жени и призовава членките, които още не са ратифицирани Истанбулската конвенция (сред тях е и България - б.р.), да го направят \"без забавяне\".Евродепутатите алармират и за съблюдаване на правовата държава и по-точно срещу практиката в някои държави членки да се разхлаби разделението на властите и независимостта на съдебната система.Друг акцент в документа е сободата на словото, което би довело до сериозни спънки пред разследващата журналистика и свободните медии.Ресзолюцията осъжда и словото на омраза по адрес на мигрантите и подема на крайнодесни движения. Депутатите подчертават нуждата от борба срещу възхода на антисемитизма и ислямофобията, както и упорстващата стигма и дискриминация спрямо гейовете, лесбийките, бисексуалните, трансексуалните и интерсексуалните хора в ЕС. Изразява се и съжаление, че на практика липсва движение, работещо за интеграцията и правата на ромите.В заключение ЕП призовава Съвета на ЕС да сложи край на сегашния застой в реформата на Регламента от Дъблин. Насърчават се националните органи да улеснят предоставянето на хуманитарни визи на хората, търсещи международна закрила. ", "date": "2019.01.17", "title": "Европарламентът призова всички държави членки да ратифицират Истанбулската конвенция"}
{"url": "https://offnews.bg/sviat/rusia-napuska-saveta-na-evropa-695694.html", "text": "Руската Дума няма да сформира делегация за участие в работата на ПАСЕ, предаде РИА Новости.Това бе подкрепено от всички 413 депутати в пленарната зала днес. Според депутатите взаимодействието на Русия със Съвета на Европа по парламентарна линия фактически е било прекратено заради твърдата антируска кампания, а самата ПАСЕ се оказала в дълбока системна криза.В тази ситуация държавната Дума не вижда основание да върне руската делегация в ПАСЕ и да възобнови вноските в бюджета на съвета на Европа, се посочва в съобщението от пресслужбата. Подчертава се, че решението е прието „в интерес на гражданите и руската държава“.Ръководителят на фракцията „Единна Русия“ Сергей Неверов заяви, че след това решение политолози и експерти ще започнат да гадаят означава ли това, че държавната Дума се отказва от присъствието на Русия в Европа и от демократичните ценности.Лидерът на Либерално-демократическата партия /считана за ултранационалистическа/ Владимир Жириновски подчерта, че следващата стъпка е окончателно излизане на Русия от Съвета на Европа.Депутатът Дмитрий Новиков отбеляза, че ПАСЕ е един от инструментите на „студената война“. А лидерът на „Справедлива Русия“ Сергей Миронов смята, че членството на Русия в Съвета на Европа е „абсолютно безполезна и загубена работа“.Отношенията между Русия и Съвета на Европа преминават през сложен период. Конфликтът се обостри през 2014-2015 г., когато руските парламентаристи бяха лишени от редица права заради позицията им за Крим. Москва заяви, че в подобни условия е невъзможно да се работи и прекрати участието си в заседанията.В края на юни 2017 г. противоречията се засилиха. Москва замрази част от вноските в бюджета на организацията, докато пълномощията на делегацията й в ПАСЕ не се възстановят напълно. Все пак руската страна продължи работата по ратификацията на документи от конвенциите.ПАСЕ призна, че мерките на Кремъл са довели до финансови трудности: наложило се 9% замразяване на бюджета, а дефицитът достигнал 1, 5 млн. евро. През април м.г. генералният секретар на Съвета на Европа Турбьорн Ягланд заяви, че ако страната не плаща вноските си в продължение на 2 години, комитетът на министрите може да разгледа въпроса за нейното изключване. За Русия този срок настъпва в края на юни 2019 г.„Известия“ отбелязва, че до това решение Москва е била сред най-големите донори на бюджета на съвета на Европа с вноски от около 30 млн. евро. Председателят на Държавната Дума Вячеслав Володин преди два дни заяви, че Русия ще се върне към работата си в състава на ПАСЕ само след като бъдат отстранени санкциите от нейния регламент.", "date": "2019.01.17", "title": "Русия напуска Съвета на Европа"}
{"url": "https://offnews.bg/ikonomika/hakeri-prashtat-virusi-s-mejli-napodobiavashti-fakturi-na-chez-695687.html", "text": "За опит за хакерска фишинг атака алармираха от „ЧЕЗ Електро България“ АД днес.От компанията са установили опит от страна на външни лица да заблуждават клиенти на дружеството с имейли, наподобяващи тези, които потребителите получават за електронна фактура.Фалшивият имейл изглежда почти идентично на съобщенията, изпращани от ЧЕЗ Електро България, но съдържа прикачен файл с наименование на кирилица и разширение .7z, който представлява вирус.Молим клиентите ни да не кликват върху линка „тук“, да не отварят прикачения файл и веднага да изтрият съобщението, заявяват от енерго компанията.От дружеството посочват, че електронните фактури на ЧЕЗ Електро България се изпращат само в .pdf формат.Достъпът до електронния архив с фактури на сайта на Дружеството www.cez.bg е напълно защитен и функционира нормално. Всички наши клиенти могат да изтеглят безопасно електронните си фактури оттам, посочват от предприятието, което доставя ток в Западна България. Екипът по киберсигурност на ЧЕЗ вече е установил източника на атаката и е предприел мерки за блокирането му.„ЧЕЗ Електро България“ АД уверява своите клиенти, че техни лични данни не са били достъпвани или копирани от сървърите на дружеството от трети страни.", "date": "2019.01.17", "title": "Хакери пращат вируси с мейли, наподобяващи фактури на ЧЕЗ"}
{"url": "https://offnews.bg/kultura/oratnitca-prodalzhavame-da-eksperimentirame-i-da-tarsim-novi-zvutci-695426.html", "text": "Бурните партита покрай празниците отдавна минаха и вече сме събрали достатъчно енергия за нови дози звуков адреналин. Време е за нощ на музикални експерименти.Третото издание на ежегодните лабораторни сесии на \"Оратница\" ще се случи този петък, 18-ти януари, от 20:00 в MAZE.За няколко часа клубното пространство ще бъде превърнато в лаборатория, в която ще се забъркат толкова силни неща, че има шанс мястото да избухне.За смесването на различните звукови елементи, които ще бъдат добавени към музиката на \"Оратница\", ще държим отговорни виртуоза на сакса Димитър Льолев, вокала на група \"Мерудия\" - Веселин Йовчев и барабаниста Стефан Цеков.За многото импровизации в предстоящата нощ разказват Ася и Християн от \"Оратница\":Защо е важно всяка година да се организира събитието LabОratnitza?Ася: Същността на \"LabOratnitza\" е именно новото представяне на някои от нашите парчета и импровизирането на място. Според мен е важно да правим такива събития всяка година, защото е нещо ново, както за публиката, така и за самите нас. Винаги е вълнуващо да не знаеш, как ще продължи дадено парче и какво точно ще се изпее или изсвири до неговия край! Смятам, че всеки, който дойде на 18.01 в клуб Мазе, ще остане много приятно изненадан! :)Християн: Защото всичко при нас започна така в самото начало. Само импровизация часове наред. От време на време се появяваше някоя музикална тема или куплет на песен. Сега правим нещата в обратен ред. Разчупваме вече измислените аранжименти на песни. Надяваме се на публиката да не ѝ е адски скучно. :))Кои са най-значимите музикални експерименти в историята на музиката според вас?Християн: Всички големи имена в музиката са големи, защото са дали нещо ново, направили са поне една голяма или малка революция в творческо отношение. Има много велики експериментатори. Сещам се за Хърби Хенкок, Джон Колтрейн, Майлс Дейвис. The Beatles са си били музикални откриватели, Pink Floyd - тази банда може би основно ме е вдъхновявала именно с експериментаторския си звук. Това е само малка част.С какви стилове и инструменти бихте експериментирали самите вие занапред?Ася: Плановете ни занапред са да продължим още повече да експериментираме и да търсим нови звуци. С появата на последния ни албум \"Alter Ethno\" показахме на хората, че отваряме една нова страница в нашата музика. Вкарахме повече електронни звуци, нови ритми и работихме с няколко талантливи гост музиканти. Знам, че няма да спрем дотук, а тепърва ще доразвиваме това ново начало и винаги ще се стремим да изненадваме нашите фенове, така както само ние си можем! ;)Християн: Доколкото възможностите ни позволяват, бихме опитали да свирим на всичко, което ни харесва как звучи. Доколкото надалеч отиват въображението и амбициите ни, бихме работили с всеки интересен за нас музикант от каквито и да било стилове. (Веселин Маринов, Ричард Клайдерман, Боно от U2 :P) На този етап съм се запалил по sound design и аналогово синтезиране, т.е. моделиране на звуци и свирене на аналогов синтезатор. Работя по това и да свиря все по-добре на кавал. Стилово не се ограничаваме. Може би в бъдеще ще направим концерт със симфоничен оркестър, хор и рок банда. Извинявайте, това ще бъдат три различни концерта... А може и един...Бъдете част от социално-музикалния експеримент LabOratnitza vol. 3 и станете свидетели на много музикални тестове, специални гости и силна доза груув. Оратница ще ви разкажат отново за фолклора така, както го чуват в слушалките си.Линк към събитието:  Билети тук:  ", "date": "2019.01.17", "title": "'Оратница': Продължаваме да експериментираме и да търсим нови звуци"}
{"url": "https://offnews.bg/volejbol/silvano-prandi-niama-dobar-ili-losh-zhrebij-695698.html", "text": "- Как ви се струва групата, в която попадна отборът ни на европейското първенство?- Винаги съм смятал, че целта на един жребий е просто да определи групите. За мен не съществува добър или лош жребий, защото всички отбори са с изравнени възможности. Мен ме устройва всеки съперник и не мисля, че е правилно да определяме дадена група като тежка или лека, защото в крайна сметка всички отбори са достатъчно силни. Така или иначе трява да играеш добре, иначе се прибираш вкъщи. - Като гледаме и останалите групи какви са сповед вас шансовете ни и докъде може да стигне отборът ни?- Аз съм треньор, а не ясновидец. Така че не мога да каже сега докъде може да стигнем на това първенство. Със сигурност възможността на продължим след групата я имаме. Но също така е истина, че е важно как ще отидем ние на това първенство, каква подготовка ще направим. Както вече казах - ако играем добре, ще продължим. Всички съпернници, които трябва да срещнем, са сложни и трябва да подходим към тях внимателно. Отборът ни може да попадне сред първите 4 в предварителната група, а за това докъде ще стигнем после, отново ще кажа - не съм способен да направя прогноза на кое място ще се класираме.- Как ще коментирате новата система на първенството?- Всички системи са добри, защото са еднакви за всички участници. Постоянно се променя по нещо, но досега не е измислена система, благодарение на която да спечелят всички. И при тази формула ще стигне докрая този, който е играл най-добре и постоянно. Трябва да се приспособим и да извлечем максимума. Не трябва да хабим излишна енергия и да оценяваме и критикуваме формулата, а да насочим усилията си да организираме добре нашия отбор и нашата игра.", "date": "2019.01.17", "title": "Силвано Пранди: Няма добър или лош жребий"}
{"url": "https://offnews.bg/kultura/nim-udalzhava-izlozhbata-na-znachimi-arheologicheski-nahodki-napraven-695702.html", "text": "През изминалата 2018-та година бяха направени значителни археологически открития - златни и сребърни монети, пръстени, обеци, накити, обкови и пр., както и уникален оловен печат на императрица Ирина-Йоланда, втората съпруга на император Андроник II Палеолог.Поради изключителния интерес към изящните древни предмети и културни ценности, открити от археолозите на Националния исторически музей /НИМ/ експозицията се удължава до средата месец февруари.Забележителните ценни находки бяха направени на територията на цялата страна - по Черноморското крайбрежие, в Родопите, в Централна Северна и Северозападна България, в Плана планина, Витоша, Карловската котловина, Тракийската низина, София.Изложбата, озаглавена „Археологическите открития на Националния исторически музей. Обекти, съкровища и проучватели през 2018 г.” е разположена в Кръглата зала на музея.С тази изложба в НИМ се възстановява старата традиция да бъдат представени значимите находки на музейните археолози в годината на откриването им.", "date": "2019.01.17", "title": "НИМ удължава изложбата на значими археологически находки, направени през 2018 година"}
{"url": "https://offnews.bg/sviat/nad-50-v-rusia-iskat-ostavka-na-pravitelstvoto-695699.html", "text": "Ръст на цените, спад на доходите и неспособност за решаване на проблема със заетостта – това са основните претенции на руските граждани към правителството в Москва, 53% искат незабавната му оставка, предаде Интерфакс.Изданието цитира данни от социологическото проучване на агенция „Левада-център“, извършено в периода 13-19 декември м.г. сред 1 600 души от 136 населени места. Според изследването 57% от анкетираните смятат, че кабинетът е неспособен да решава проблемите, свързани с резкия скок на цените и спада в доходите, 46% твърдят, че правителството не може да осигури работа на хората, а 43% са убедени, че то не се грижи за социалната им защита.Повече от 1/3 от руснаците (36%) са категорични, че сегашният състав на кабинета не е в състояние да се справи с кризата в икономиката, 30% смятат, че министерският съвет няма програма за икономическо развитие на страната. Едва 7% от анкетираните нямат претенции към работата на министрите. Докато 53% настояват за оставката на правителството, подкрепата за него е само 40%.", "date": "2019.01.17", "title": "Над 50% в Русия искат оставка на правителството"}
{"url": "https://offnews.bg/obshtestvo/ne-hvarliajte-kutiata-ot-pitca-v-kontejner-za-hartia-mazna-e-695697.html", "text": "Столична община ще предостави за индивидуално ползване на граждани контейнери за разделно събиране на отпадъци. Това каза шефът на Комисията по околна среда Лорита Радева на заседанието на СОС днес. Общината ще сключи нови договори с организациите \"Екопак\", \"Екобулпак\" и \"Булекопак\". За индивидуалните контейнери няма да има такса смет, когато изчисляването ѝ ще се извършва според изхвърленото количество боклук.За такива съдове изискванията са етажната собственост да е регистрирана, а мястото за контейнерите да е заградено и с осигурен достъп за специализираната техника, която извършва събиране на отпадъците, обясни Радева. Целта ни е до 5 години в цветните контейнери да няма повече от 10% нерециклируеми, битови отпадъци. Всяка година ще се прави анализ на постигнатите резултати и на базата на тях ще се води активна информационна кампания сред гражданите, заяви Лорита Радева. Като пример тя посочи, че мазната кутия от пица не е хартиен отпадък, а се брои за битов, защото хартията е замърсена и не може да бъде използвана в системата за директно събиране. ", "date": "2019.01.17", "title": "Не хвърляйте кутията от пица в контейнер за хартия, мазна е"}
{"url": "https://offnews.bg/obshtestvo/gripat-zatvori-oshte-75-uchilishta-i-detski-gradini-za-den-695701.html", "text": "В 419 училища и детски градини са преустановени занятията днес, съобщи Министерството на образованието. Те са със 75 повече спрямо вчерашния ден.От днес в област Перник за 40 училища е обявена грипна ваканция, а 36 училища в област Варна не учат по предписание на РИОКОЗ.Продължава ваканцията за 137 училища в Бургаска област до 18 януари.Заради грипна епидемия не учат 120 училища в област Стара Загора, 65 училища в област Шумен и 18 училища в община Силистра.В едно училище в област Кърджали - СУ „Н. Й. Вапцаров“ в с. Бенковски, и в едно в област Пловдив - ОУ „Хр. Ботев“ в с. Поповица, също няма занятия.Продължават да не се провеждат занятия в ДГ \"Детелина\" в с. Черно поле, Видинска област.", "date": "2019.01.17", "title": "Грипът затвори още 75 училища и детски градини за ден"}
{"url": "https://offnews.bg/kultura/komedi-klub-sofia-otnovo-prevzema-zala-1-na-ndk-na-1-april-695660.html", "text": "По-малко от месец, след като  отпразнува 3 години в зала 1 на НДК, комедиантите обявиха, че на 1-ви април отново ще са в култовата зала, за да посрещнат професионалния си празник.Шоуто през 2019-та ще бъде най-голямото до сега, като комедийният клуб планира да подобри собствения си рекорд за най-посещавано стендъп шоу в България.В шоуто на 1-ви април ще участват любимите на всички комедианти - Александър Деянски, Иван Кирков, Васил Ножаров, Николай Банков, Петя Кюпова, Филип, Николаос Цитиридис и Христо Радоев.Артистите на Комеди Клуба са подготвили двучасово шоу с ексклузивен материал.За комедиантите това ще бъде петото излизане в зала 1. Първият път беше през 2017-та година на 1-ви април, а през 2018-та те напълниха залата цели три пъти: пак на 1-ви април, по време на Фестивал на Комедията през есента и на 21-ви декември за рождения ден на Комеди Клуба.Билетите за най-голямото стендъп шоу, правено у нас, вече са в продажба в мрежата на Eventim в цялата страна.Следете програмата на Комеди Клуба в София и страната във Фейсбук или на .", "date": "2019.01.17", "title": "Комеди Клуб София отново превзема зала 1 на НДК на 1 април"}
{"url": "https://offnews.bg/obshtestvo/valeri-simeonov-zelenite-sa-podranili-s-euforiata-za-pirin-695667.html", "text": "Зелените малко са подранили с еуфорията. Така лидерът на НФСБ Валери Симеонов коментира вчерашното  за отмяна на плана за \"Пирин\", което бе прието като  по БНТ. По думите му е зачеркнат цял регион - югоизточният, където хората се изхранват от туризъм. За този регион е важно да има втори, трети, пети лифт, категоричен бе Симеонов. Той се обяви за промяна на Закона за горите, който забранява изграждането на спортни съоръжения без промяна на предназначението. Цяла България пъшка под игото на този закон, обяви Симеонов. Според него текстовете са написани под \"масирания диктат на същата тази група около Тома Белев\". Той обясни, че България е единствената държава в ЕС, която има над 30% защитени територии, докато в другите страни те са около 10%.За огласяването на социологически проучвания в изборния ден Симеонов коментира: Това означава отказване от законност - не е редно когато един закон не се спазва, да бъде напасван към нарушителите. България не е такава правова държава, каквато на нас би ни се искало да бъдем. Към нарушителите не се прилага санкция. И още: Политическото израстване на българската нация все още не е достигнало до нивото на демократичните държави. Много често избирателят се влияе от следния малко глуповат аргумент. Аз ако си дам гласа за тази партия дали няма да се загуби\", каза още Симеонов.За протестите на ромите срещу Каракачанов: Протестите срещу Красимир Каракачанов, заради негови изявления по повод ромите, са неоснователни. Те са извадени от контекста, той е имал предвид ромите, които нападнаха командоса във Войводиново. Имаме членове, които са цигани, данъкоплатци, гледат си децата, образоват ги. А и кой ще чисти София, ако не са циганите, кой ще строи, коментира още Валери Симеонов.", "date": "2019.01.17", "title": "Валери Симеонов: Зелените са подранили с еуфорията за Пирин"}
{"url": "https://offnews.bg/112/predpolagaemiat-ubietc-na-mladata-zhena-v-banishora-opital-da-se-sam-695666.html", "text": "Продължава разследването за Тялото ѝ бе открито снощи в жилище в блок 28 часове след като е настъпила смъртта ѝ.25-годишната жертва е живеела с приятеля си, на 23 години.Той е и основен заподозрян за убийството.След смъртта ѝ мъжът е опитал да се самубие с лекарства и алкохол, съобщи БНТ. Опитът е бил неуспешен и сега мъжът е настанен в болница.Двойката живеела заедно от няколко месеца. Досега не са подавани сигнали за домашно насилие.Сигнал за момичето е подал бащата на 23-годишния мъж. Той обявил, че в апартамента се намира момиче в тежко състояние.Директорът на СДВР Георги Хаджиев съобщи, че между момчето и момичето е възникнал скандал, след което той я е ударил. Момчето работи като готвач, а момичето като счетоводителка. Двамата нямат криминални регистрации.", "date": "2019.01.17", "title": "Предполагаемият убиец на младата жена в \"Банишора\" опитал да се самоубие"}
{"url": "https://offnews.bg/politika/dps-shte-nastoiava-da-otpadne-usednalostta-za-izborite-695668.html", "text": "ДПС ще продължава да настоява за премахване на изискването за уседналостта за избори, обяви в сутрешния блок на Нова тв депутатът Йордан Цонев.Искаме уседналостта да има съвсем друг характер, какъвто има в ЕС, каза той.„Тези хора имат имот, имат роднини, имат отношение към тези градове и села. Нашият мотив е да не се нарушава Конституцията и да не се отнемат правата за гласуване. Ще продължим да настояваме, макар и да сме сами по тази тема”, коментира Цонев.ДПС предлага и да отпадне забраната за агитация на чужд език. „Нашето предложение е, когато кампанията се води от чужденец на чужд език, да има осигурен преводач, а не да има забрана. Искаме да може на френски, на немски, на всеки език, защото идват евроизбори и идват чужденци”, поясни той.Йордан Цонев коментира, че изборът за покупката на самолети за армията ни не е търговска сделка. „Всички аргументи за националната сигурност сочат, че трябваше да се премине към директни преговори, а не да се канят големи европейски корпорации, да правят разходи, да се обиждат, след като нашият избор е ясен. Той е ясен, защото ние сме избрали НАТО като колективна сигурност. Най-големият партньор на НАТО е САЩ. По думите на европейските политици САЩ осигуряват отбраната на ЕС. Най-голямата страна в Алианса, най-мощната армия се грижи за европейската сигурност. Ние сме избрали тя да се грижи и за българската. Щом е така, ние трябва да ползваме оръжието на този високотехнологичен военен комплекс и без лицемерие да кажем на българския народ, че ние ще водим преговори, ще направим тази инвестиция в американската икономика, защото не е честно американският народ да поема всички разходи за нашата сигурност. А цената, в едни търговски преговори, които се водят честно и почетено, може да бъде защитена позицията”, коментира Цонев подкрепата на ДПС за започване на преговори за изтребителите F-16 на Министерски съвет със САЩ.Депутатът коментира и напрежението във Войводиново, възникнало след като двама роми пребиха командос, и коментарите на вицепремиера Красимир Каракачанов. „Не може криминалното деяние да бъде етнизирано, защото когато етнизираш едно криминално деяние, ти насаждаш омраза. Криминалното деяние е индивидуално. Ако държавници говорят като Каракачанов, имаме проблем”, каза Цонев.", "date": "2019.01.17", "title": "ДПС ще настоява да отпадне уседналостта за изборите"}
{"url": "https://offnews.bg/tenis/grigor-dimitrov-sreshtu-fabiano-v-ranni-zori-695672.html", "text": "Григор Димитров ще играе срещу италианеца Томас Фабиано в ранни зори в петък. Двубоят между двамата от третия кръг на Откритото първенство на Австралия в Мелбърн е трети от програмата \"Melbourne Arena\", като срещите започват от 2 часа сутринта българско време.Преди това ще се проведат мачовете между Александра Саснович и Анастасия Павлюченкова и Томаш Бердих и Диего Шварцман.Димитров и Фабиано не са играли нито веднъж помежду си, но интересното е, че това няма да е първи двубой срещу българин за заемащия 100-та позиция в ранглистата Фабиано.Той има два спечели финали на \"Чалънджър\" турнири срещу Александър Лазов, припомня БГНЕС. Те са в две последователни години на един и същи турнир (през 2015 и 2016 в Тунис).В първата среща Фабиано печели в три сета, а във втората затваря мача само в два. Той обаче не би трябвало да е проблем за Димитров, който е устремен да защити своите 360 точки от миналата година, когато достигна до четвъртфиналите.", "date": "2019.01.17", "title": "Григор Димитров срещу Фабиано в ранни зори"}
{"url": "https://offnews.bg/drugi/tajbe-iusein-e-nomer-1-na-levski-za-2018-godina-695683.html", "text": "Световната и европейска шампионка по борба Тайбе Юсеин спечели наградата за спортист на ОСК Левски за 2018 година.27-годишната спортистка извоюва континенталната титла на първенството в Каспийск (Русия) през месец май, а през октомври покори и световния връх на планетарния форум в Будапеща (Унгария).Церемонията, която се състоя в зала \"Родина\" на националния стадион \"Васил Левски\", уважиха куп личности на родния спорт и култура.\"Благодаря на ръководството на СК Левски. За мен е огромна чест да прославям клуба по света\", каза Юсеин, след като получи наградата си от олимпийския шампион по борба Георги Мърков.Подгласнички на Юсеин станаха съотборничките ѝ в националния отбор по борба Мими Христова и София Георгиева.За треньор номер 1 на годината беше избран Петър Касабов, старши треньор на националния отбор по борба за жени. Той не присъства на церемонията, тъй като в момента е в чужбина.За \"Пробив в световния спорт\" беше награден младата надежда на българския тенис Адриан Андреев. Специалният приз за \"всеотдайност\" получи треньорът по борба Петър Георгиев.За най-перспективен млад състезател бяха отличени боксьорите Ясен Радев (категория 52 кг, юноши), Благовест Май (категория 59 кг, момчета) и Кирил Борисов (категория до 90 кг, момчета).", "date": "2019.01.17", "title": "Тайбе Юсеин е номер 1 на Левски за 2018 година"}
{"url": "https://offnews.bg/112/zaloviha-shofiora-izbiagal-ot-politciata-pri-srednoshtnata-gonka-695674.html", "text": "Полицията задържа шофьора на автомобила, който униформени преследваха в продължение на часове тази нощ.Гонката тръгнала от Стара Загора през през АМ „Тракия”, Раковски, Карлово, Калофер, Казанлък, Ягода и Ръжена след като пътниците не се подчинили за сигнла за полицейска проверка. Коли на МВР са ги преследвали в продължение на 360 километра.Арестуваният край Мъглиж е един от тримата участвали в преследването. Oстаналите двама бяха задържани още през нощта. Третият успял да избяга през прозореца на автомобила. Той е на 29 г. Все още няма данни дали е с криминално досие.При преследването не е използвано оръжие, а само устройство за спиране на автомобила – лента с шипове за пукане на гумите, каза главният секретар на МВР Ивайло Иванов.В гонката са се включили много патрулни коли от областите Стара Загора и Пловдив. Една от тях е била ударена, но има само материални щети.", "date": "2019.01.17", "title": "Заловиха шофьора, избягал от полицията при среднощната гонка"}
{"url": "https://offnews.bg/sviat/turtcia-deportira-holandska-zhurnalistka-bila-svarzana-s-terorizam-695708.html", "text": "Холандската журналистка Йоханна Корнелия Боерсма днес бе депортирана от Турция заради подозрения за връзки с терористична групировка, предаде Анадолската агенция.Решението за изгонването на кореспондентката на холандския вестник „Het Financieel Dagblad“ не е свързано с журналистическата ѝ работа в Турция, твърди директорът на службата за комуникациите в президентството Фахреттин Алтун.„Преди известно време нашите власти при обмен на разузнавателни данни получиха информация от холандската полиция, че Боерсма е свързана с терористична организация. От нас поискаха да им предоставим сведения за нейните пристигания и отпътувания от страната“, посочва той.В Туитър Алтун съобщи на английски, че депортираната журналистка е свързана с групировката Джебхат ан-Нусра и че няма да поставя под въпрос надеждността на холандското разузнаване, а извеждането ѝ от Турция е предпазна мярка.", "date": "2019.01.17", "title": "Турция депортира холандска журналистка, била свързана с тероризъм"}
{"url": "https://offnews.bg/obshtestvo/zapochva-mieneto-na-ulitcite-v-sofia-695671.html", "text": "Започва миенето на улици и булеварди в столицата, съобщи Столична община.Общинската администрация е възложила задачата на фирмите, ангажирани с почистване. Това е една от мерките за намаляване на фините прахови частици във въздуха.Днес ще се мият пътните платна на бул. „Тодор Каблешков“, площад Ручей, бул.„Никола Мушанов“, бул „Овча Купел“ и локалното платно на бул. „България“.Продължава и почистването от наноси. Приоритетно се работи по трасетата, по които се движи градският транспорт.През вчерашния ден бяха почиствани наносите на бул. „Черни връх“, бул. „Драган Цанков“ , Ботевградско шосе и ул. „Цар Освободител“.", "date": "2019.01.17", "title": "Започва миенето на улиците в София"}
{"url": "https://offnews.bg/futbol/todor-batkov-prez-2013-godina-levski-mozheshe-da-zakrie-ludogoretc-695673.html", "text": "Бившият собственик на Левски Тодор Батков заяви, че при \"сините\" не бива да се допуска варианта за обявяване на фалит и последване съдбата на ЦСКА. Адвокатът засегна и много възлови теми около тима.\"\", каза Батков.", "date": "2019.01.17", "title": "Тодор Батков: През 2013 година Левски можеше да закрие Лудогорец"}
{"url": "https://offnews.bg/futbol/treniorat-na-iuventus-vzehme-ronaldo-tochno-za-takiva-machove-695677.html", "text": "Треньорът на Ювентус Масимилиано Алегри не скри радостта си след победата на \"бианконерите\" с 1:0 над Милан за Суперкупата на Италия.Торинци спечелиха трофея за рекорден 8-и път, благодарение на суперзвездата Кристиано Роналдо, който отбеляза единственото попадение в срещата.\"Взехме Роналдо, защото той умее да бележи решаващи голове във важни мачове. Милан ни създаде куп проблеми.Заслужавахме да спечелим и целият отбор се представи на ниво. Но позволихме твърде много контраатаки на противника.В същото време трябваше да създаваме повече положения. Направихме повече грешки от необходимото. Имахме положения за 2:0, но действахме твърде припряно във финалната фаза. След червения картон трябваше да натиснем по-сериозно и да решим мача с втори гол\", каза Алегри.", "date": "2019.01.17", "title": "Треньорът на Ювентус: Взехме Роналдо точно за такива мачове"}
{"url": "https://offnews.bg/obshtestvo/balgarkite-v-sarbia-shte-mogat-da-polzvat-familii-s-nashi-okonchania-695678.html", "text": "Националното ни малцинство в Сърбия ще може да ползва женски фамилни имена според българския правопис, съобщи Министерството на външните работи (МВнР).Промяната идва след продължили две години преговори.Принадлежащите на българското национално малцинство сръбски граждани вече ще могат да използват изписване на женските фамилни имена и съгласно правилата на българския език и азбука с окончания на „-ова“, „-ева“ и „-ска“.Досегашната практика бе женските фамилни имена на хората с българско самосъзнание в Сърбия да завършват на „-ов“, „-ев“ и „-ски“.Посолството на Република България в Белград бе официално уведомено за промяната, въведена с акт на сръбското Министерство на държавната администрация и местното самоуправление от 25 декември 2018 г. С него са дадени разпореждания на всички общински и градски администрации в Сърбия за практическото прилагане на възможността за изписване на женски фамилни съгласно правилата на българския език и азбука.В допълнение, министър Бранко Ружич е приел предложението на българския посланик Радко Влайков Сърбия да проведе разяснителна кампания сред българското национално малцинство. Нейната цел е да популяризира възможността за именуване по правилата на българския език не само на новородени деца, но и за промени на настоящите женски фамилни имена, информира МВнР.", "date": "2019.01.17", "title": "Българките в Сърбия ще могат да ползват фамилии с наши окончания"}
{"url": "https://offnews.bg/tenis/denis-istomin-vinagi-gotov-za-bitka-695675.html", "text": "Точно 17 дни ни делят от старта на най-голямото спортно събитие в България за 2019 година – тенис шоуто Sofia Open. Световният елит на аристократичния спорт ще завладее България от 3 до 10 февруари.\"Арена Армеец\" е домакин на битките от най-силния и атрактивен турнир в света от категория АТР 250 за годината. В дните преди старта продължаваме рубриката \"Звездите на Sofia Open 2019\".Официалният сайт на надпреварата продължава да ни запознава с участниците. Днес е ред на руснака Денис Истомин, който се състезава за Узбекистан и за втора поредна година ще участва на турнира в София. Миналия февруари Истомин победи на старта Адриан Андреев с 6:3, 6:4, а във втория кръг отстъпи драматично на сърбина Виктор Троицки в продължителен трисетов мач.През есента Истомин ще навърши 33 и започва своята 15-а година при професионалистите. Роденият в Оренбург тенисист трябваше доста да почака, преди да докосне славата, но вече може да се похвали с две титли на ниво ATP.Първата дойде през 2015-а в Нотингам на трева, няколко месеца преди да стане на 29, а през миналия сезон Денис спечели и втория си трофей – в китайския град Чънду. 101-вият в момента в световната ранглиста тенисист има доста интересна съдба.Започва да играе още на 5, а баща му, Олег, който е заможен бизнесмен, му осигурява възможно най-добрите условия за спортно развитие. Семейството му се мести в Ташкент, когато е само на 3 месеца, а водещата сила за прогреса му като спортист е на майка му Клавдия, която е негов треньор и до днес.В юношеските си години Истомин загатва за огромния си потенциал, но тежка катастрофа през 2002 г. поставя кариерата му на карта. Тенисистът получава редица травми по тялото си, а лекарите се опасяват, че той вече никога няма да е в състояние да играе тенис. Две години по-късно обаче подновява тренировки, а през 2004-а се присъединява към веригата на професионалистите.През следващата 2005-а той печели първата си титла от Чалънджър и дебютира за Купа „Дейвис“. Година по-късно дебютира с „уайлд кард”в турнир от Шлема, а съдбата се оказва сурова, хвърляйки го още в първия кръг на Роджър Федерер. Зареждат се няколко тихи години, за да се стигне до 2009-а, когато Истомин печели 16 мача на ниво ATP и завършва в подножието на Топ 100.На следващия сезон скача с над 60 позиции и става първият играч от страната си, който приключва годината сред първите 50. Играе няколко полуфинала за първи път в кариерата си заработва над половин милион долара от наградни фондове. От сезон на сезон се представя все по-добре, а през 2014-а завършва в Топ 50 за трети пореден път и за четвърти в рамките на пет години.Един от най-паметните моменти в кариерата му е от януари 2017-а, когато победи Новак Джокович във втория кръг на Откритото първенство на Австралия, а на осминафиналите бе спрян от Григор Димитров. Наред с триумфите в Нотингам и Чънду през миналата 2018 г. Денис донесе първа титла в историята на Узбекистан при мъжете от турнира по тенис на Азиатските игри.Заради проблеми със зрението тенисистът играе с очила, но споделя, че толкова е свикнал с тях, че изобщо не му пречат на корта. В свободното си време обича да играе билярд, а втората му голяма спортна страст извън тениса е футболът.Истомин е ревностен почитател на испанския гранд Реал М, чиито мачове гледа с интерес. Ние пък с интерес ще гледаме второто му участие пред родна публика, защото през годините убеди почитателите на играта из целия свят, че е любопитен играч, който винаги е готов за битка, без значение кой е от другата страна на мрежата.", "date": "2019.01.17", "title": "Денис Истомин – винаги готов за битка"}
{"url": "https://offnews.bg/futbol/italianskiat-klub-atalanta-shte-podgotvia-nashi-treniori-695680.html", "text": "Елитният италиански клуб Аталанта организира втори семинар в България, на който ще подготвя наши треньори за най-новите тенденции и практики във футбола.Събитието ще се проведе на 1 и 2 февруари 2019 г. в хотел \"Hotel Western Premier\" в София. Представител на Аталанта у нас и съорганизатор на семинара е DKB Sport Group. Представители на клуба от Бергамо ще изнесат лекции за тренировъчния процес в академията им. Темата ще бъде треньорските практики за децата между 8 и 14 години (l’Attività di Base del Settore Giovanile).Лектори ще бъдат Стефано Бонакорсо, който е основен координатор на процесите в клуба за тази възрастова група и Лука Силвани, който е главен скаут за базисните компоненти на играчите, както и координатор в сектор юноши в Аталанта. С опита и понанията си, Силвани е отговорен за началната селекция и подбор на деца и юноши.Школата на Аталанта е една от най-проспериращите в момента на Апенините. Отборът спечели редовния сезон на Кампеонато Примавера 1 през 2017 г., а нападателят Муса Бароу стана голмайстор на шампионата и вече е основна част от първия състав на тима от Бергамо. От клуба са тръгнали футболисти като Роберто Донадони, Кристиан Виери, Филипо Индзаги и много други.Семинарът на Аталанта е второ събитие, организирано от клуба от Серия \"А\" у нас. През есента на миналата година в София се проведе семинар на тема \"Скаутинг и видео анализ\", след който един от участниците в него - Ивелин Цеков бе избран за скаут на Аталанта за България. Малко по-късно бе проведен и практически семинар в Бергамо, в който участниците се запознаха на място с работата на академията на Аталанта.DKB Sport Group е компания, която прилага собствени методи на работа, базирани на последните тенденции в организацията и управлението на спортни кариери. Миналата седмица тя организира кастинг за футболисти в България, които могат да бъдат реализирани в чужбина, на който присъства Кристиано Джарета, бивш спортен директор на Новара, Удинезе и Асколи.Екипът на DKB Sport Group се състои от професионалисти с голям опит и знания, придобити в дългосрочна комуникация с различни чуждестранни клубове. Въз основа на установените контакти предлага много възможности както за млади, така и за опитни играчи.Компанията насърчава, консултиране и предлага управление на професионални футболисти, организиране на футболни изпитания за млади играчи, общо управление на спортната кариера, организиране на международни футболни турнири, спортни събития, автографски сесии и лекции от спортни знаменитости, лагери за подбор на играчи от определена възрастова група, индивидуално обучение на млади играчи от квалифицирани треньори. DKB Sport Group работи с партньори в Италия, Германия, Русия и други страни.", "date": "2019.01.17", "title": "Италианският клуб Аталанта ще подготвя наши треньори"}
{"url": "https://offnews.bg/ikonomika/tetc-aes-galabovo-e-proizvel-3-5-mln-mwh-elektroenergia-prez-2018-g-695670.html", "text": "ТЕЦ „ЕЙ И ЕС Гълъбово” е произвела брутно 3,5 млн. MWh електроенергия през 2018 г. Това показва анализ на производствените резултати на най-модерната въглищна централа в Югоизточна Европа. Произведеното количество от двата блока на 690-мегаватовата мощност е в пълен синхрон с нуждите на електроенергийната система на страната и подадените диспечерски разпоредби.Според данните, през 2018 г. ТЕЦ „ЕЙ И ЕС Гълъбово” с работата си е осигурила около 9,1% от електроенергията потребена на българския пазар.В същото време най-високотехнологичната въглищна централа в страната е осигурила и пълния спектър от услуги за балансиране и управление в реално време на статичната и динамичната устойчивост на електроенергийната система на България. Благодарение на технологичната си гъвкавост ТЕЦ „ЕЙ И ЕС Гълъбово” е използвана 8200 часа в режим за първично регулиране, а средногодишната продължителност на работа във вторично регулиране е 13 700 часа. Това за пореден път показва ключовото значение, което ТЕЦ „ЕЙ И ЕС Гълъбово” има за енергийната система на страната.За 2018 г. централата е използвала 5,2 млн. тона лигнитни въглища от Маришкия басейн, които, като местни ресурси освен че допринасят за енергийната независимост на България, водят и до намаляване необходимостта от внос на горива и гарантират трудовата заетост за около 2000 миньори в най-големите държавни мини у нас.В резултат на отговорното отношение към околната среда и внедрените модерни технологии, през миналата година най-екологичната въглищна централа в България постигна средногодишна ефективност на сероочистващата инсталация 98%. За същия период ТЕЦ „ЕЙ И ЕС Гълъбово” е депонирала около 2 млн. тона пепелина и гипс, които се третират по най-екологичен начин в Съоръжението за депониране на отпадъци от дейността на централата с отговорно отношение към природата.Американската компания ЕЙ И ЕС присъства от 2001 г. в България и е най-големият инвеститор в енергийния сектор за последните 29 години с вложения, надхвърлящи 3,2 млрд. лева. ЕЙ И ЕС България е собственик на най-новата и модерна топлоелектрическа централа в Югоизточна Европа – ТЕЦ „ЕЙ И ЕС Гълъбово”, на Съоръжението за депониране на отпадъци от експлоатацията на централата край село Обручище, както и е мажоритарен собственик на ЕЙ И ЕС Гео Енерджи, която оперира най-големия в страната ветроенергиен парк – „Свети Никола”, край Каварна.", "date": "2019.01.17", "title": "ТЕЦ AES Гълъбово е произвел 3,5 млн. MWh електроенергия през 2018 г."}
{"url": "https://offnews.bg/futbol/mari-veche-ne-e-selektcioner-na-kazahstan-695693.html", "text": "Станимир Стоилов вече не е селекционер на Казахстан. Специалистът приключи с националния отбор на страната, извеждайки го до по-горна урна в квалификациите за Евро 2020.Това стана благодарение на 2-то място в Лигата на нациите, където отборът завърши след Груция в класирането.''Казахстанската федерация по футбол благодари на Станимир Стоилов и на неговия треньорски щаб за съвместния труд и усилията, които положи за развитието на казахстанския футбол. Желаем му успехи и нови победи в треньорската кариера, се казва в официалното съобщение на централата\", съобщиха от футболната федерация на Казахстан.Най-успешният треньор на Левски в съвременната история на клуба пое отбора в началото на 2018 година, след като изкара 4 сезона в Астана, гарнирани с 4 поредни шампионски титли и европейски пробив в групите на Шампионска лига и Лига Европа.Наскоро се заговори, че специалистът може да се завърне начело на Левски от лятото, а новината излезе в авторитетното португалско издание \"А'Бола\".", "date": "2019.01.17", "title": "Мъри вече не е селекционер на Казахстан"}
{"url": "https://offnews.bg/zdrave/tova-li-e-dietata-koiato-shte-spasi-zhivota-ni-planetata-i-shte-osig-695681.html", "text": "Диета, която обещава да спаси живота ни, да нахрани 10 милиарда души и всичко това - без да причини катастрофално разрушение на планетата, представя днес Би Би Си, като се позовава на резултатите от двугодишния труд на комисия от специалисти, публикувани в престижното сп. Lancet.От години учени се опитват да създадат хранителен режим, който може да изхрани милиарди хора през идващите десетилетия. Техният вариант - \"планетарна здравословна диета\" - не забранява напълно консумацията на месо и млечни продукти. Но изисква огромна промяна в това, с което отрупваме чиниите си - на практика предлага да се насочим към това, което почти не консумираме.Какви промени трябва да направим?Ако се храните с месо всеки ден, това ще е първата чувствителна разлика. Що се отнася до червеното месо, един бургер седмично или една голяма пържола на месец ще е достатъчно.Все още може да хапвате няколко порции риба или пиле седмично, но остатъкът от необходимите протеини ще трябва да набавите от другаде. Изследователите препоръчват вместо на месо всекидневна консумация на ядки и бобови растения - боб, нахут, леща.Диетата предвижда още голямо увеличение на плодовете и зеленчуците - те трябва да съставляват половината от съдържанието в чинията ни. Все пак тук има известно ограничение по отношение на съдържащите скорбяла зеленчуци, като картофи и маниока, които са много популярни в Африка.Диетата в детайлиЕто едно примерно дневно меню:Ядки - 50 гр.Боб, нахут, леща и други бобови растения - 75 гр.Риба - 28 гр.Яйца - 13 гр. (т.е. едно и малко на седмица)Месо - 14 гр- на ден червено месо и 29 гр. на ден пилешкоВъглехидрати - пълнозърнести (хляб, ориз) по 232 гр. на ден и 50 гр. зеленчуци, съдържащи скорбялаМлечни продукти - 250 гр.Зеленчуци (300 гр.) и плодове (200 гр.)Диетата позволява 31 гр. захар и около 50 мл масла като зехтин.Кой измисли това?Група от 37 учени от целия свят са били събрани като част от комисия EAT-Lancet. Те са експерти в различни области, като земеделие, климатични промени, хранене. Работили две години и достигнали до описаните резултати, които бяха публикувани в авторитетното сп. Lancet.Защо се нуждаем от диета за 10 милиарда души?Световното население достигна 7 милиарда души през 2011 г., а сега е около 7.7 милиарда. Очаква се да достигне 10 милиарда около 2050 г. и след това да продължи да се увеличава.Може ли диетата да спаси живота?Изследователите казват, че диетата може да спаси 11 милиона души, които умират всяка година заради заболявания, свързани с нездравословно хранене, включително инфаркт, инсулт и някои видове рак.Може ли да спаси планетата?Изследователите посочват, че целта им е била да открият начин за изхранването на повече хора, като същевременно: намалят емисиите на парникови газове; спрат изчезването на видове; не се разширява площта на земеделските земи и съхранят водата.В допълнение е необходимо да се намали наполовина количеството на изхвърляната храна и да се увеличи производството на съществуващите ферми.Какво следва?Комисията EAT-Lancet ще изпрати резултатите си до правителствата по света и до организации като СЗО, за да се види дали препоръките ѝ ще бъдат възприети положително и приложени.", "date": "2019.01.17", "title": "Това ли е диетата, която ще спаси живота ни, планетата и ще осигури храна за всички?"}
{"url": "https://offnews.bg/medii/kak-zhurnalistat-ot-btv-svetoslav-ivanov-nauchi-che-e-ot-romski-pro-695682.html", "text": "Водещият на тв предаването \"120 минути\" по бТВ Светослав Иванов публикува гневен коментар по повод изявление на някогашния си колега от \"Панорама\" Иван Гарелов.Преди два дни възрастният бивш журналист гостува в \"Шоуто на Слави\" и надълго и нашироко \"обясни\", че Иванов е от ромски произход. А подобно твърдение е тиражирано само от жълто-кафяви не-медии, които целят да уязвят журналиста от бТВ заради активната му гражданска позиция, която често не се харесва на определени среди от властта и техния медиен олигарх.Ето какво точно каза Гарелов:След излиянието на Гарелов не последва никаква реакция от страна на Слави Трифонов, а водещият на предаването \"120 минути\" обяви във фейсбук профила си, че няма да остави нещата без последствия в името на това да защити близките си и зрителите от фалшивите новини.Следва пълният текст на публикацията на Светослав Иванов:", "date": "2019.01.17", "title": "Как журналистът от бТВ Светослав Иванов 'научи', че е от ромски произход"}
{"url": "https://offnews.bg/obshtestvo/api-izdadeni-sa-44-000-bezplatni-vinetki-na-hora-s-uvrezhdania-695684.html", "text": "44 323 са издадените до момента безплатни електронни винетки на хора с увреждания. Към същата дата са подадени 63 824 заявления за получаване на безплатен стикер, съобщи Агенция \"Пътна инфраструктура\".Дирекциите „Социално подпомагане“ одобряват документите в 7-дневен срок от подаването им, след което ги предоставя по електронен път чрез защитен канал на Агенция „Пътна инфраструктура“ (АПИ). В срок до края на работния ден след деня на получаване на дневната заявка АПИ издава безплатна годишна електронна винетка със срок на валидност една година.За улеснение на потребителите на сайта www.bgtoll.bg и на интернет страницата на Агенцията за социално подпомагане www.asp.government.bg ще бъде добавен бутон „Проверка на електронна винетка на правоимащите лица“, информират от АПИ. По този начин хората с увреждания ще могат да проверяват дали им е издаден валиден електронен стикер за 2019 г. При посещение на линка, проверката се извършва чрез въвеждане на регистрационния номер на автомобила на правоимащото лице, след което системата ще визуализира информация за заредена електронна винетка в АПИ и срока на валидността ѝ. До въвеждането на новата функционалност хората с увреждания могат да проверяват дали им е издадена електронна винетка както и досега - в дирекция „Социално подпомагане“ по настоящ адрес.Хората с увреждания могат да подадат заявлението-декларация за получаване на безплатна електронна винетка лично в дирекция „Социално подпомагане“ по настоящ адрес, с писмо чрез лицензиран пощенски оператор или по електронен път съгласно Закона за електронния документ и електронните удостоверителни услуги. За облекчаване на гражданите е създадена възможност за подаване на заявления по електронен път и чрез Системата за сигурно електронно връчване, която е достъпна на електронен адрес e-gov.bg. Достъпът до системата се извършва чрез квалифициран електронен подпис или чрез персонален идентификационен номер на НОИ.Винетна такса не заплащат лица с 50 и над 50 на сто намалена работоспособност, както и лицата или семействата, отглеждащи деца с трайни увреждания до 18-годишна възраст и до завършване на средно образование, но не по-късно от 20-годишна възраст. На тези лица се издава безплатна електронна винетка с валидност от една година.През 2018 г. Агенция „Пътна инфраструктура“ е предоставила на дирекциите „Социално подпомагане“ безплатно 231 371 бр. годишни винетки за леки автомобили на стойност 22 442 987 лв. Предоставяните безплатни винетки са за сметка на бюджета на АПИ.", "date": "2019.01.17", "title": "АПИ: Издадени са 44 000 безплатни винетки на хора с увреждания"}
{"url": "https://offnews.bg/obshtestvo/desetki-hiliadi-beztcenni-balgari-cherpiat-na-antonovden-695418.html", "text": "Православната църква почита днес Преподобни Антоний Велики. Имен ден празнуват десетки хиляди българи, кръстени Антон, Антония, Андон, Тончо, Донка и Дончо. Името е римско по произход и означава \"безценен, неоценим\".Св. Антоний е роден около 251 година след Христа в Египет, родителите му били заможни. Той бил на 20 години, когато майка му и баща му починали и му оставили богатството си и грижата за по-малката му сестра. Антоний раздал своето имущество и поверил сестра си на един девически дом, след това започнал подвижнически живот.Светецът прекарал 20 години в пълно усамотение в пустинята. При него идвали много болни и страдащи хора, с които той беседвал и ги лекувал. Когато Антоний умира, той е погребан на тайно място. По-късно мощите му са открити и тържествено пренесени във Виена.В народния календар Антоновден се празнува за предпазване от болести. Нарича се още Лелинден, както народът ни нарича чумата. На този ден жените не вършат домашна работа, а на трапезата не се слагат боб или леща, за да не се разсърдят лелята, шарката и синята пъпка. Специално омесени за празника содени питки, намазани с мед, се раздават на близки и съседи за здраве. Според вярванията всички болести се събират на Антоновден, а на Атанасовден утре тръгват по хората. В народните представи двамата братя близнаци Антон и Атанас са ковачи, които първи изобретяват ковашките клещи.Затова Антоновден и Атанасовден се честват като празници на ковачи и железари.", "date": "2019.01.17", "title": "Десетки хиляди безценни българи черпят на Антоновден"}
{"url": "https://offnews.bg/obshtestvo/dzhejmstaun-kak-tri-zheni-popadat-pri-nepoznatite-si-sapruzi-na-drugi-694813.html", "text": "Новата поредица \"Джеймстаун\" е сред премиерните заглавия на драматичния телевизионен канал  през януари. Сериалът проследява съдбата на три жени - Алис (Софи Рандъл), Верити (Ниам Уолш) и Джослин (Наоми Батрик), които се опитват да изградят живота си в зашеметяваща пустош.Сериалът е с премиера на 20 януари и ще се излъчва всяка неделя от 22:00 с повторение във вторник, след 22:30. Британската колония Джеймстаун се намира сякаш на края на света. В продължение на 12 години тя е заселена само от мъже, но статуквото се променя, когато трите героини акостират на другия кран на света. Пълният с обрати сюжет проследява живота на новите пришълки, които правят светкавично впечатление и се озовават в нов свят на любов, желания, власт и оцеляване. Любовни триъгълници, разгорещени вражди и свирепа конкуренция създават конфликти за обитателите, обединени от категоричното си желание да оцелеят и преуспеят в новия си живот.\"Алис е нежна душа, излъчва чистота и деликатна смелост. Едно порядъчно момиче, което търси щастлив и спокоен живот. Красива е като личност, с което се отличава от другите героини.\" Така Софи Рандъл представя своя персонаж на зрителите.Актрисата смята сценария за твърде любопитен и в същото време страховит. \"Невероятно е, че тези три жени са се качили в лодката и са пропътували разстоянието до другия край на света, до неизвестна земя и са били предопределени на мъже, които дотогава не са срещали и които са били в колонията без жени в последните 10 години! Представяте ли си колко смразяваща кръвта е тази ситуация! Това наистина се е случвало, не е измислица. Намирам, че идеята да се разкаже историята на Джеймстаун през техните очи е много сполучлива.\"Защо Алис се решава на това предизвикателство? \"Компанията, която организира това, представя колонията като възможност за новите обитатели, а времената в Англия са тежки. Хората страдат от недоимък. Ако си една от няколко дъщери в семейството или за теб вече няма място и ти се представи възможност за живот в един нов свят с повече възможности за просперитет, тогава предложението изглежда привлекателно, обяснява Софи. - Има го и авантюристичният елемент - млади жени, които живеят в малко сиво село, искат да видят (онези сексапилни мъже в далечния Джеймстаун.\"Рандъл добавя, че съвременните зрители и особено жените може да бъдат шокирани, като узнаят, че жените като Алис, Верити и Джослин някога са били третирани като добитък: транспортирани по море, за да станат нечии съпруги. Били беззащитни и животът им не бил никак лек. \"Всъщност това е голямата тема в поредицата\", добавя актрисата.Самата тя смята, че би се справила \"отчайващо\" в ситуацията на героинята си. \"Иска ми се да кажа, че бих го направила успешно, но не съм сигурна.\"Как се чувства в дрехите на жена от 17-и век? \"Няма да ви излъжа, беше ми постоянно горещо и доста некомфортно. Нищо не можеш да свършиш в такова облекло! Дори да се движиш е много по-трудно.\"Тя си спомня един особено силен момент по време на снимките - на пиратски кораб край испанския бряг. \"Стояхме там в горещината в нашите костюми рамо до рамо с Верити, гледахме към хоризонта и си помислих: \"Това можеше да е и моята съдба!\"", "date": "2019.01.17", "title": "Джеймстаун: как три жени попадат при непознатите си съпрузи на другия край на света"}
{"url": "https://offnews.bg/obshtestvo/smetnata-palata-vazstanoviava-traditcia-na-139-g-oditorite-da-polagat-695669.html", "text": "Одиторите да полагат клетва пред свещеник, че ще пазят законите на страната и ще изпълняват честно и добросъвестно задълженията си по службата, която им се поверява, и нейните правила, и за всичко ще дават отчет пред закона и пред Бога.Тази традиция иска да възстанови Сметната палата, чийто председател Цветан Цветанов и неговите заместници Горица Грънчарова и Тошко Тодоров вчера приеха патриарх Неофит.Желанието на ръководството ѝ е да се възстанови връзката на Палатата с Българската православна църква, която е започнала още при създаването на Върховната сметна палата преди 139 години. Тогавашните контрольори са полагали клетва пред енорийски свещеник и са подписвали клетвен лист, че ще пазят законите на страната, ще изпълняват честно и добросъвестно задълженията си по службата, която им се поверява, и нейните правила, и за всичко ще дават отчет пред закона и пред Бога.На срещата вчера е обсъдено сътрудничеството във връзка с изискванията на изменения Закон за вероизповеданията, съобщиха от СП, а председателят ѝ е връчил на Светия синод на БПЦ – Българската патриаршия почетния плакет на Сметната палата. Патриарх Неофит е получил юбилейния медал на Сметната палата.Наградите се връчват по решение на Сметната палата.", "date": "2019.01.17", "title": "Сметната палата възстановява традиция на 139 г. одиторите да полагат клетва пред свещеник и пред Бога"}
{"url": "https://offnews.bg/zdrave/oblastite-s-gripna-epidemia-veche-sa-shest-695656.html", "text": "От днес грипна епидемия е обявена и в Перник, и Пазарджик.Така областите с епидемия с днешна дата вече са 6 – Пазарджик, Перник, Бургас, Стара Загора, Шумен и Силистра, съобщава бТВ.Заради увеличаващия се брой на болните пред обявяване на епидемия са Русе, Ямбол и Смолян.Във варненско са взети мерки на отделни места – спрени са учебните занятия в Дългопол, Вълчи дол, Белослав и в някоя отделни училища.", "date": "2019.01.17", "title": "Областите с грипна епидемия вече са шест"}
{"url": "https://offnews.bg/izvan-terena/gael-monfis-zabi-ukrainska-tenisistka-695685.html", "text": "Французинът Гаел Монфис излиза с колежката си от Украйна Елина Свитолина.За връзка между двамата се говори от миналата есен, но в Мелбърн новината намери известно потвърждение с появата на Монфис в ложата на украинката по време на мача й от втория кръг. В интервюто след победата, Свитолина беше попитана за присъствието на французина и украинката се изчерви.\"Да, той е тук, за да ме подкрепя, няма нищо за криене. Надявам се да го гледаме много тук и то не само в ложата ми, а и на корта\", коментира Свитолина. Първите слухове за връзка между двамата се появиха след победата на украинката във финалния Мастърс в Сингапур.Двамата се озоваха заедно на почивка в Дубай, откъдето украинката качи снимка с шампиона по бокс Антъни Джошуа от ресторант, в който беше и Монфис. По-късно двамата се готвиха заедно в Женева. През тази седмица пък украинката си качи снимка в Инстаграм, на която се вижда как я прегръща човек с облекло, с каквото се състезава Монфис.Французинът не за първи път излиза с колежка. Преди десетина години той имаше роман с Доминика Цибулкова, както и с французойката Ализе Корне.Свитолина пък прекрати връзката си с британския състезател по крикет Рийс Топли, тъй като кариерите им пречеха на личните взаимоотношения.", "date": "2019.01.17", "title": "Гаел Монфис заби украинска тенисистка"}
{"url": "https://offnews.bg/dw/bsp-po-blizo-do-ideite-na-reshetnikov-otkolkoto-do-vazgledite-na-pe-695657.html", "text": "Една от големите интриги в лагера на българските социалисти е дали преизбраният лидер на ПЕС и бивш председател на БСП Сергей Станишев ще оглави листата на партията за европейските избори, които ще се проведат през май тази година. Вероятно ще научим отговора в средата на март, когато процесът по сглобяване на листата на БСП трябва да е приключил. Броени дни преди Конгреса на партията обаче, самото присъствие на Станишев в европейския тим на червените остава под въпрос. Причината: социалисти изричат на все по-висок глас \"заклинанието\", че подкрепата за т.нар. Истанбулска конвенция (Конвенцията на Съвета на Европа за борба с насилието над жени и домашното насилие) автоматично \"дисквалифицира\" потенциалните номинации.Към края на 2018 година това условие, приличащо на conditio sine qua non (от латински: задължително условие), не бе включено сред критериите за кандидатите за евродепутати от БСП. Авторитет, правна култура, познаване на институциите на ЕС, висока нравственост, диалогичност, владеене на поне два чужди езика (от които единият да е английски или френски), политически опит, магистърска степен - това бяха основните изисквания, на базата на които структурите трябваше да направят своята селекция.Идеи за бъдещето на БългарияНезависимо от това, включването на критерия \"противник на т.нар. Истанбулската конвенция\" изглежда \"логично\", погледнато през призмата на категоричната позиция на БСП срещу този нормативен акт. Тя бе демонстрирана не само по време на обществения дебат, който конвенцията разпали през последните година-две, но и на страниците на лявата \"Визия за България\". Проектът на партията, оглавявана от Корнелия Нинова, беше представен за първи път в края на юли 2018. Документът е пропит от стремежа да бъдат прегърнати ценностите на популистката радикална левица и десница в Европа. Очевидна е целта на този зов за завръщане към кредото на \"ранната БСП\" - тогава, когато пъпната връв с комунистическата БКП бе видима с просто око, а \"Позитано\" 20 без свян пропагандираше нежеланието си България да стане член на НАТО.БСП, която в продължение на години остава на незавидното второ място след ГЕРБ, иска да се възползва от възхода на популизма и евроскептицизма. Наред с отхвърлянето на \"проваления неолиберален модел на глобализация\" и \"пазарния фундаментализъм\", във \"Визия за България\" се настоява за \"утвърждаването на традиционните семейни ценности в класната стая\" и недвусмислено се анатемосва \"джендър идеологията\" (стр. 19). През изминалите месеци документът бе моделиран на базата на \"924 предложения\", произтекли от срещи с \"571 браншово и синдикални организации\", партийните структури и т.н. На 12 януари Националният съвет на БСП го прие. \"Визия за България\" трябва да бъде утвърдена окончателно на партийния конгрес на 26 януари.Значението на критерия \"отхвърляне на Истанбулската конвенция\" препраща далеч отвъд казуса \"Станишев\". Впрочем последният ловко отигра ситуацията, заемайки примиренческата поза на герой от древногръцка трагедия, коленичил пред съдбата. На въпрос какво смята за спорния критерий, Станишев заяви, че това е удар в празното пространство, защото \"въпросът е решен от Конституционния съд\" (с решение от 28 юли 2018 КС обяви конвенцията за противоконституционна). Станишев бил демократичен човек и уважавал институциите и се съобразявал с техните решения. Същевременно той предупреди, че \"колкото и силна да е БСП, дори да има 51% от доверието, е важно кои са нейните партньори на международната сцена\".Проблемът не е в това дали лидерът на европейските социалисти ще бъде остракизиран за сметка на правоверни кандидати. Важното е друго. С налагането на въпросния критерий, БСП официално ще ознаменува метаморфозата си в блудната дъщеря в семейството на ПЕС.На конгреса в Лисабон през декември 2018 година европейските социалисти приеха резолюция, в която за пореден път се обявиха за ратификация и прилагане на конвенцията. Както многократно е подчертавано от правозащитници, а също от левия шпитценкандидат - холандския политик Франс Тимерманс, този нормативен акт съдържа важни допълнителни гаранции за защитата на жените и децата от домашно насилие. А в България това остава тежък проблем. Само преди броени дни 25-годишна жена бе убита от съпруга си в Стара Загора. В Лисабон, гласът на БСП, in absentia, прозвуча от писмо, в което бе обявено, че партията \"не подкрепя конвенцията и тя не е тема\". Впрочем, БСП, за разлика от ПЕС, е и против Глобалния пакт за миграцията.Ще помогне ли всичко това на БСП?Тук не е мястото да се припомнят другите аргументи в защита на т.нар. Истанбулска конвенция (например: че тя е ратифицирана от 33 страни, в това число всички останали балкански държави, включително Турция, която я ратифицира първа; че в нея няма \"джендър идеология\"; че с решението на КС България се нарежда до Русия и Азербайджан, единствените членки на ЕС, които не са я подписали и др.). Предстои да видим дали атакизацията на БСП, която черпи все повече от реторическата школа на Льо Пен, Орбан и Салвини, ще ѝ позволи да пожъне богата \"реколта\" на евроизборите.Не е сигурно дали стопяването на разликата между ГЕРБ и БСП, отчитано през последните месеци, е резултат от покачването на акциите на левицата или, напротив, от отлив от партията на г-н Борисов. Факт е обаче, че при всички носии, хорà, месене на питки, хвърляне на кръстове и т.н. рейтингът на г-жа Нинова спада. А опитите конвенцията да се представи като кутия на Пандора, в която се спотайва толерантност към \"извращения\" и \"еврогейски ценности\", директно препращат към реториката на \"православния консерватизъм\", възпяван от бардовете на Кремъл.В началото на 2019 година БСП остава в плен на носталгична вълна. Днес партията стои по-близо до идеите на руския олигарх Малофеев и ген. Решетников, отколкото до възгледите на ПЕС, в която все още членува.Б. ред. - Статията е от Дойче веле.", "date": "2019.01.17", "title": "БСП - по-близо до идеите на Решетников, отколкото до възгледите на ПЕС"}
{"url": "https://offnews.bg/obshtestvo/studat-se-propukva-slantce-i-do-12-gradusa-dnes-695655.html", "text": "Днес ще бъде предимно слънчево. Ще продължи да духа слаб, в Източна България - до умерен вятър, показва прогнозата на НИМХ.Минималните температури ще бъдат от минус 4 до 1 градус, а максималните - 7-12 градуса.По Черноморието също ще е предимно слънчево. В планините ще духа умерен до силен северозападен вятър, който след обяд ще отслабне. Максималната температура на височина 1200 м ще бъде около 2 градуса, на 2000 м - около минус 2 градуса.", "date": "2019.01.17", "title": "Студът се пропуква: Слънце и до 12 градуса днес"}
{"url": "https://offnews.bg/politika/mareshki-pokupkata-na-iztrebiteli-e-grabezh-harchat-parite-ni-za-nen-695661.html", "text": "Изборът на нови изтребители за армията в момента е най-големият грабеж в целия преход, може би и в цялата история на България, грабеж на български пари, изкарани от българските граждани, които ще се харчат за ненужни железа. Това каза лидерът на партия „Воля” Веселин Марешки в сутрешния блок на бТВ.\"Когато не гласувахме за тази сделка, ние защитихме българския интерес, а не някакви чужди интереси\", каза още той.Според лидера на „Воля” вчера по време на дебатите са станали ясни няколко неща - лобизмът на БСП за \"Грипен\", защото те са казали, че са „за” превъоръжаването на армията, но с тези самолети, а са против, ако самолетите са F-16.Също така според Веселин Марешки е излязла наяве коалицията между ВМРО и ДПС, за която той говори от дълго време. Според него правителството ще закупи F-16, за да оцелее.Парламентът одобри правителството да преговаря със САЩ за F-16 с гласовете на ДПС. Патриотите бяха разделени при гласуването – 14 гласуваха \"против”, а 11 – \"за”. Проекторешението бе прието с гласовете на 130 народни представители, 84 бяха \"против\" и нито един \"въздържал се\".", "date": "2019.01.17", "title": "Марешки: Покупката на изтребители е грабеж, харчат парите ни за ненужни железа"}
{"url": "https://offnews.bg/futbol/treniorat-na-tcska-ostana-dovolen-sled-parvata-kontrola-695658.html", "text": "Треньорът на ЦСКА Нестор Ел Маестро остана доволен от равенството 1:1 срещу Бохум в първата зимна контрола на \"червените\".\"Резултатът е какъвто е. Той никога не е приоритет в приятелските срещи, особено в първата такава. Важното бе поведението, физическото състояние и мотивацията, а това бе наред. Гледахме да сме в добра форма за първия мач\".\"Разбира се, все още има върху какво да работим. Нуждаем се от повече качество и концентрация в последната фаза. Ако го имахме, щяхме да спечелим лесно. Но впечатленията са добри, всички момчета се трудиха здраво и утре продължаваме\".\"Имахме четирима футболисти извън групата. Джеси и Пинто имаха по-малко пълни тренировки от другите, но се справят добре и ще играят в следващия мач.Лясков все още е контузен, надявам се, че в следващите няколко дни ще го видя на пълни обороти. Младият играч Йоан също ще тренира пълноценно в следващите дни\", каза Ел Маестро.", "date": "2019.01.17", "title": "Треньорът на ЦСКА остана доволен след първата контрола"}
{"url": "https://offnews.bg/temida/revnost-e-naj-veroiatno-motivat-za-ubijstvoto-v-banishora-695722.html", "text": "Ревност е най-вероятният мотив за жестокото убийство в столичния квартал „Банишора”, съобщиха от прокуратурата.За убийството на 25-годишната жена беше задържан приятелят ѝ - на 23 години, с когото живеели заедно. Двамата се познавали от около три месеца, като заживели заедно почти веднага. Свидетели разказват, че през последните дни между тях е имало скандали и вероятно жената е искала да прекратят отношенията си.\"Конкретният повод за ревността е бил един SMS, получен, докато са били вкъщи. Той е искал да се запознае с този SMS, но му е било отказано”, обясни комисар Георги Хаджиев, цитиран от bTV.От прокуратурата обясняват, че обвиненият за убийството се свързал с баща си и със свои приятели чрез SMS-и. От тях ставало ясно, че жената е убита и е в апартамента, а той иска да се самоубие и си е прерязал вените.Жертвата е намерена на дивана в хола. Открити са празни бутилки от алкохол. Обвиняемият е бил в съседната стая на леглото.По първоначални данни причината за смъртта на жената е задушаване. След престъплението мъжът направил два опита да се простреля с въздушен пистолет, но не е успял, получил е повърхностни наранявания.Според прокуратурата има достатъчно събрани доказателства, че убийството е извършено от 23-годишния мъж. Повдигнато му е обвинение и прокуратурата ще настоява за постоянен арест.Има данни, че той е опитал да се самоубие и през 2015 г. Предполага се, че отново повод за това е била раздяла между него и негова предишна приятелка. Тогава се е срещал с психолози, като това се е случило извън България и затова по делото няма медицински документи, които да установят състоянието му.По данни на прокуратурата през последните дни той е приемал болкоуспокояващи. Пил е и алкохол и твърди, че не си спомня как е убил момичето. Предполага се, че решението му е взето спонтанно.", "date": "2019.01.17", "title": "Ревност е най-вероятно мотивът за убийството в 'Банишора'"}
{"url": "https://offnews.bg/analizi-i-komentari/pasi-na-britantcite-beshe-prodaden-tezhak-narkotik-brekzit-shte-gi-l-695663.html", "text": "На британците беше продаден много тежък наркотик, който предизвиква халюцинации. И в момента британската нация халюцинира. Те мислят, че ако скочат от небостъргач, ще могат да полетят. Но няма как да се случи. Това коментира бившият външен министър Соломон Паси по повод ситуацията във Великобритания около Брекзит. Паси заяви, че има моменти на просветление и има трезви гласове, които искат \"да изваят британското общество от тази наркоза\", но и те са попаднали в плена на референдума за излизането на страната от ЕС. Това ще бъде политическа трагедия, икономически хаос, каза още Паси за Брекзит. Хората, които продадоха този наркотик на Великобритания, ще трябва да понесат своята политическа отговорност, но за съжаление в живота не става така - плащат следващите поколения, смята Паси.Причината за Брекзит според него се нарича популизъм. ", "date": "2019.01.17", "title": "Паси: На британците беше продаден тежък наркотик, Брекзит ще ги лиши от Гибралтар"}
{"url": "https://offnews.bg/obshtestvo/zashto-klientite-predpochitat-matratci-nani-i-koi-sa-tehnite-top-produ-695711.html", "text": "Когато става въпрос за качествен и здравословен сън, няма как да не споменем ролята на матрака, на който спим. Важно е той да бъде с качествени материали, за да не вреди на здравето ни, да осигурява правилна позиция на гръбначния стълб и да бъде съобразен с конкретните нужди на потребителя. Матраци НАНИ от дълги години са експерти в създаването на матраци, удовлетворяващи изискванията на малки и големи за пълноценен сън.Българският производител умело съчетава иновативни технологии, прецизна изработка и изискан дизайн с достъпни цени. Благодарение на дългогодишния си опит в сферата, производителят залага на материали, отговарящи на най-строгите изисквания. Фирма Паралел ЕАД, стояща зад популярната марка НАНИ е известна не само на българския пазар, но и на международния.  В богатото портфолио на производителя ще откриете еднолицеви и двулицеви матраци, топ матраци, възглавници, завивки, спални, мека мебел, дивани и детски продукти за съня.ТОП продукти на матраци НАНИВъпреки че матраци НАНИ се стремят да обновяват своето портфолио с продукти, отговарящи на най-новите технологии и изисквания на потребителите, има продукти, които са тяхна запазена марка. Това са ТОП продукти, които са се доказали във времето и се радват на голям интерес от страна на потребителите и горещо ви препоръчваме. Ортопедичен матрак Каспия ПолифлексЕдин от най-популярните модели на бранда е еднолицев матрак Каспия Полифлекс. Моделът притежава вградена метална рамка, която е издръжлива. Друго предимство на металната рамка е, че тя не гние, не задържа влага и е лека, което е от особено значение, ако ще използвате повдигащ механизъм. Непружинното ядро предлага балансирана твърдост, която се препоръчва за деца, за хора с болки в гърба и кръста, както и за всички останали, предпочитащи стабилна опора по време на сън.  Матрак Каспия Полифлекс е продукт, с който няма как да сгрешите! Антибактериален матрак Аруба МемориЗа почитателите на по-меко усещане по време на сън, матраци НАНИ има неустоимо предложение, а именно матрак Аруба Мемори, който е съставен от компактни покет пружини с малък диаметър и едностранно разположена термоактивна мемори пяна. Определено матракът печели симпатиите на всички, желаещи да се чувстват нежно обгърнати по време на сън. С матрак Аруба Мемори може да сте сигурни, че сте защитени от акари, бактерии и други вредители, защото втъканите в дамаската сребърни нишки елиминират тяхната поява. Мемори матрак Сирена МемориБез съмнение бестселър на  и най-търсен матрак е Сирена Мемори. Той успешно съчетава луксозна изработка, първокласни материали и несравним комфорт. Моделът предлага приятно усещане за мекота, но и сигурна подкрепа за всяка част на тялото. Калъфът е с цип, за да може лесно да поддържате чистота и хигиена в леглото, а сребърните нишки в дамаската гарантират антибактериална защита. С матрак Сирена Мемори вие избирате предпочитаното усещане – мека, термоактивна мемори пяна за по-студените месеци и пенополиуретанова дишаща пяна за пролетно-летните.В продуктовия каталог на НАНИ ще откриете още много предложения за всеки вкус и всеки джоб. Изберете професионалистите в сферата на създаването и дистрибуцията на качествени матраци. Знайте, че добрият матрак се грижи за здравето ви докато спите. С правилния матрак може да преборите безсънието, болките в гърба, кръста и ставите, както и физическата умора.Поръчай своя матрак НАНИ онлайн\"Който спи добре, живее дълго\" гласи популярна народна поговорка. Дали ще имате спокойни нощи, изпълнени с блажен сън или пък ще са изпълнени с безсъние и досадно въртене, решавате вие. Изборът е изцяло във вашите ръце. В 21 век имате толкова много възможности да промените всичко, което не ви носи радост. Започнете от матрака още сега. Смяната на матрака не винаги е обвързана с много разходи. Във време, в което онлайн търговията прави всичко възможно, може да се сдобиете с нов матрак само за няколко секунди и то на ниска цена. В онлайн магазин  може да откриете целия асортимент на матраци НАНИ, и то на промоционални цени и с атрактивни подаръци. И тъй като транспортирането на матрак е основната грижа на всеки при покупка, онлайн магазин за матраци Intershop.bg ви предлага напълно безплатна доставка без значение от размера на избрания матрак.  Ако не сте сигурни в избора си, сайта предлага и безплатна консултация от специално обучени професионалисти в сферата на съня. Докоснете се до едно невероятно и съвсем различно изживяване по време на сън с матраци НАНИ, защото всеки заслужава здравословен и пълноценен сън!", "date": "2019.01.17", "title": "Защо клиентите предпочитат матраци НАНИ и кои са техните ТОП продукти на пазара?"}
{"url": "https://offnews.bg/sviat/izsledvane-rusnak-ne-oznachava-pravoslaven-695706.html", "text": "Социологическо изследване в Русия се зае да проучи националната идентичност и гордост на гражданите, както и тяхната отдаденост на православието, предаде „Независимая газета“.Само 9% от анкетираните свързват националната идентичност с вярата на предците си, но според 53% фактор за единната нация е общото историческо минало. Така курсът на руските власти за формирането на националната идентичност и патриотизма, свързан със славното бойно минало на страната, в частност, с победата във Великата отечествена война, е много повече целесъобразен, отколкото задълбочаването на участието на религиозните организации в обществения и политическия живот.Независимо от контекста на събитията през 2018 г. /особено църковният разкол в Украйна/, в които се фокусират изследванията и хипотетично биха могли да повлияят на общественото мнение, мястото на религията в националната идентификация остава без промяна – само 9% твърдят, че при мисълта за своя народ се сещат за религията и вярата. Дори сред църковните респонденти религиозният фактор не влиза в първите 5 на най-популярните позиции и отстъпва пред историята, територията, природата и държавата.През декември 2018 г. социолози посочиха, че 27% от руснаците не са чували нищо за църковния разкол в Украйна, а 36% съобщават, че абсолютно не са обезпокоени от отделянето на украинската православна църква от Московския патриархат.Дори самите представители на Руската православна църква признават, че в действителност нищожна част от гражданите на Русия участват в религиозния живот. Неотдавна Ростовският и Новочеркаски митрополит Меркурий заяви: „Нашите хора нямат никаква представа нито за Светото писание, нито за свещената история, нито за подвизите на светите ни съотечественици. Те не свързват тези факти в единно цяло“.", "date": "2019.01.17", "title": "Изследване: Руснак не означава православен"}
{"url": "https://offnews.bg/sviat/tcipras-otcelia-sled-vota-na-doverie-695662.html", "text": "Гръцкият премиер Алексис Ципрас спечели вота на доверие в гръцкия парламент, което проправя пътя към ратифициране на Преспанското споразумение, информира БТА.Правителството получи подкрепата на 151 депутати в 300-членния парламент.Ципрас поиска вот на доверие в неделя, след като министърът на отбраната Панос Каменос, лидер на по-малкия коалиционен партньор в правителството, националистическата партия Независими гърци, подаде оставка в знак на протест срещу споразумението.", "date": "2019.01.17", "title": "Ципрас оцеля след вота на доверие"}
{"url": "https://offnews.bg/112/bebe-v-gabrovo-pochina-ot-izgariania-695707.html", "text": "Дете на 18 месеца е починало от тежки изгаряния в Габрово, съобщи МВР.Криминалисти разследват трагичния случай.Починалото дете е момиче. За него е получен сигнал за 112 малко преди 21  снощи. Съобщено било, че е получило изгаряния и е в тежко състояние. Пристигналите на адреса полицейски и медицински екипи са установили смъртта на бебето.Към момента е ясно, че родителите му са го оставили за кратко на грижите на свои приятели – 33-годишен мъж и 27-годишна жена.Двамата са отведени в полицията за изясняване на съпричастността им към трагичния инцидент.По случая е образувано досъдебно производство.", "date": "2019.01.17", "title": "Бебе в Габрово почина от изгаряния"}
{"url": "https://offnews.bg/ikonomika/kmetat-na-bansko-horata-tuk-sa-razocharovani-ot-reshenieto-na-sada-695664.html", "text": "Хората в Банско са разочаровани от съдебното решение, което Това заяви в сутрешния блок на БНТ кметът на града Георги Икономов. Думите му бяха подкрепени от хотелиери, които също застанаха пред камерата.\"Разочаровани сме, не само аз, но и цялата общност. Това може би беше предизвестено още с решението на тричленния състав на ВАС. Освен разочаровани, ние сме и в огромно недоумение как може да се игнорира волята на цяла общност, която ние изразяваме повече от 10 години. Как може да се игнорира позицията на всички кметове от област Благоевград, защото си спомняте, че преди една година всички кметове застанаха и казаха, че трябва да има ски зона, защото целият регион работи тук. От тук насетне какво ще стане? Един застой, както за Банско, така и за зимния туризъм като цяло. Защото едва ли ще се намери нормален човек при тези трудности, при това отношение, при тези проблеми, които се създават, да инвестира в ски инфраструктура и да развиваме курортите\", коментира Икономов.В същото време съдебното решение бе приветствано като голяма победа от природозащитниците. Късно снощи те  обрата пред Министерския съвет.\"Обектите, които са изключителна държавна собственост, които са основата за развитие на качествен туризъм, трябва да бъдат опазвани. Независимо дали става въпрос за дюните по Черноморското крайбрежие или за националните паркове, те трябва да бъдат опазвани, за да могат да се ползват достатъчно дълго време. Защото легла и храна чуждестранните туристи си имат и у дома. Те идват за едно преживяване, трябва да усещат нещо уникално и точно тази уникалност трябва да бъде съхранявана. Тези уникални обекти трябва да бъдат съхранявани максимално в автентичен вид, за да могат първо природата да е съхранена, на второ място да има условия за развитие на качествен и високо категоричен туризъм\", коментира пред БНТ Тома Белев от Асоциацията на парковете в България.", "date": "2019.01.17", "title": "Кметът на Банско: Хората тук са разочаровани от решението на съда"}
{"url": "https://offnews.bg/tenis/valverdu-grigor-e-kato-chovek-na-izkustvoto-695679.html", "text": "Треньорът на Григор Димитров - Дани Валверду е уверен, че хасковлията може да се завърне сред най-добрите в света. Специалистът смята, че към момента проблемите на Гришо не са на корта, а по-скоро извън него.\"Григор, нашият проблем е по-скоро психологически, отколкото свързан със самата игра. Заедно сме почти две години. В тенис отношение ти подобри нивото си, но сега затрудненията са психологически. Ще отнеме известно време да установим какво ще помогне\". Така е започнал разговорът между Валверду и Димитров, относно вътрешната промяна на първата ни ракета.\"Прекарал съм известно време с много бивши играчи и смятам, че те могат да ни помогнат в определени области. Нека говоря с някои от тях и да преценим коя е оптималната опция. Той има възможностите да бъде на върха, печелейки най-големите турнири. Отне му време да осъзнае това, особено в началото, когато не постигаше нужните резултати.Когато има големи очаквания, а резултатите ги няма, напрежението се увеличава. Винаги, когато тренира с някой колега, го побеждава. Доволен бях от нивото му, но всичко опираше до психиката - на корта и извън него.За щастие Агаси беше готов да ни помогне и се включи бързо. Той е точният човек, с поглед \"отвътре\" и извън корта също. Доволни сме от работата с Агаси - независимо дали ще бъде за пет или 20 седмици през годината. Моята работа е да осигуря максимално бързо постигането на нужните резултати.Осъзнаваш това след дълги години сред професионалистите. Турнирите и годините отлитат бързо. Грижа ме е за Григор и отношенията, които имаме. Не искам годините да изтекат и да загубим време. Искам да видя подобрение като играч и човек - да прогресира в много аспекти от кариерата си и също в живота. Беше правилното решение да опитаме нещо ново.Извън корта Григор е много по-различен от останалите играчи, особено тези от по-старото поколение. Той е като човек на изкуството и вижда нещата по специален начин. Агаси също е имал подобен период в кариерата си. Възгледите на двамата се доближават\", каза Валверду.", "date": "2019.01.17", "title": "Валверду: Григор е като човек на изкуството"}
{"url": "https://offnews.bg/sviat/bivshiat-advokat-na-tramp-prizna-che-sa-podpraviali-rezultati-ot-anke-695726.html", "text": "Бившият адвокат на Доналд Тръмп Майкъл Коен призна, че е платил на фирма да манипулира данни от онлайн анкети \"в интерес и в полза\" на Тръмп, предаде Ройтерс, цитирана от БТА.В. \"Уолстрийт джърнъл\" съобщи, че Коен е платил на фирмата \"РедФинч солушънс\" да манипулира две изследвания на общественото мнение в полза на Тръмп преди президентската кампания през 2016 г. След това Коен написа в Туитър, че всичко, което направил, е било в интерес на Тръмп и искрено съжалява \"за сляпата си преданост към човек, който не я заслужава\".Опитите да се повлияе на социологическите проучвания се оказват неуспешни, но хвърлят светлина върху тактиката на кампанията на Тръмп и ролята на Коен в нея. По време на кампанията Тръмп често се позоваваше на данните от анкетите, за да даде тласък на кандидатурата си, отбелязва агенцията.\"Уолстрийт джърнъл\" писа, че Коен възложил на Гогър, който управлява \"РедФинч солушънс\", да направи през февруари 2015 г. компютърно извлечение, според което мнозинството от респондентите в анкетата \"Дръдж рипорт\" за потенциални кандидати на републиканците, биха гласували за Тръмп. Това е било направено, докато Тръмп се готви да влезе през 2016 г. в кандидатпрезидентската надпревара, посочва \"Уолстрийт джърнъл\".В анкетата \"Дръдж рипорт\" Тръмп е класиран пети с около 24 000 гласа, или 5 процента от общия сбор, според вестника.Коен възложил на Гогър да направи същото през 2014 г. в онлайн анкета на телевизия Си Ен Би Си за определяне на водещите бизнес лидери, но тогава Тръмп не успява да се нареди сред първите 100.\"Президентът нямаше представа, че анкетите бяха манипулирани\", каза адвокатът на Тръмп Руди Джулиани в интервю за Ройтерс.", "date": "2019.01.17", "title": "Бившият адвокат на Тръмп призна, че са подправяли резултати от анкети"}
{"url": "https://offnews.bg/medii/garelov-se-izvini-na-svetoslav-ivanov-chuvstvam-se-bezsilen-da-izchis-695709.html", "text": "Журналистът Иван Гарелов се извини на водещия на предаването \"120 минути\" Светослав Иванов за това, Днес  и се закани да не остави нещата така в името на семейството си и зрителите. Скоро след това бившият водещ на тв предаването \"Панорама\" призна, че е официализирал лъжа. Гарелов посочи и че е повярвал на твърдение във вестник \"Уикенд\", което е непростимо за човек с опит като него.Ето и цялото извинение на Иван Гарелов:КАК “ОФИЦИАЛИЗИРАХ” ЕДНА ЛЪЖАПри участието ми в “ШОУТО НА СЛАВИ” във вторник дадох като пример как един “надарен млад човек, умен, образован, независимо от ромския си произход си върши достойно работата”.Бях прочел това твърдение за произхода на Светльо Иванов във вестник “Уикенд” и непростимо за човек с опит като мен го повярвах. Затова, с най-добри намерения го посочих като светъл пример.На другия ден разбрах, че съм направил грешка. Светльо не е от ромски произход и написаното е било лъжа. Отгоре на всичко, тази сутрин същият вестник мултиплицира лъжата, като я помести на първа страница с твърдението, че аз съм разкрил “голямата тайна” на колегата си.Няма да коментирам поведението на авторите на лъжата, но дължа едно огромно извинение на Светльо, когото искрено уважавам, на семейството му и на колегите му, както и на зрителите и читателите. Чувствам се безсилен да изчистя тази мръсотия. Още веднъж моля за извинение.", "date": "2019.01.17", "title": "Гарелов се извини на Светослав Иванов: Чувствам се безсилен да изчистя тази мръсотия"}
{"url": "https://offnews.bg/obshtestvo/promeni-v-pravilata-za-detskite-gradini-usednalost-za-priem-i-na-naj-695705.html", "text": "Промени в правилата за прием в детските градини по искане на родители ще въведе Столична община. Броят на децата с хронични заболявания да се намали от 5 на 3 в група, а на тези със специални образователни потребности от 3 на 2. На обществено обсъждане ще мине и предложението две деца от едно семейство да бъдат приемани в едно детско заведение. Това каза зам.-кметът по образование Тодор Чобанов на заседанието на СОС днес. Максималният брой на в София пък да се увеличи от 18 на 23 е друга промяна. Тя става възможна, като СО се възползва от норматива на Министерството на образованието, обясни Чобанов. По думите му все още има съществен недостиг на места в яслите. Поради икономическата ситуация и слабо подкрепеното майчинство в третата година, всички родители желаят да ползват детските ясли, уточни зам.-кметът. Тази година ще започне строежът на 8 сгради за прием на деца, строежът на още 7 обекта, стартирал през 2018, продължава.Очакваме 700 деца да бъдат приети, след като се увеличи броят на местата в яслите сега, обясни Чобанов. Очаква се някакъв вид уседналост в случаите, когато се кандидатства с настоящ, а не с постоянен адрес, да се въведе преди новата кампания за прием в ясли и градини. ", "date": "2019.01.17", "title": "Промени в правилата за детските градини, уседналост за прием и на най-малките"}
{"url": "https://offnews.bg/112/ekshan-kato-na-kino-politciata-goni-prez-polovin-balgaria-dzhigiti-s-695659.html", "text": "Екшън като на кино се разигра тази нощ в Централна България, съобщи БГНЕС.Водач на “Пежо” не спрял на стоп палка на екип от КАТ в Стара Загора. Автомобилът тръгнал с висока скорост към изход на града, а полицаите го последвали. “Пежо”-то се качило на магистрала \"Тракия\" и поело в посока Пловдив. Екип на КАТ от Чирпан също опитал да го спре, но водачът не се подчинил и на техните сигнали.През цялото време патрулите от Стара Загора преследвали беглеца, като на моменти скоростта достигала близо 200 км/ч. Преди да достигне Пловдив, автомобилът слязъл от магистралата и поел към Карлово. Подминал града и продължил в посока Казанлък, все още преследван от колата на КАТ от Стара Загора. Полицията в Казанлък завардила всички входове към града, но беглецът отново не тръгнал в очакваната посока. Колата се отклонила южно от Казанлък към селата Бузовград, Розово, Кънчево и Ръжена. Там полицаите успели да му устроят засада и го спрели между Ръжена и село Ягода.Колата е била спряна с поставени шипове на пътя, като цялата гонка между полицаите и бегълците, за които изобщо не е ясно още защо са бягали от органите на реда, е продължила общо 360 километра.Оказало се, че в автомобила има трима души. Те зарязали колата и побягнали. Двама от тях били задържани от полицията между Ръжена и село Ягода, третият успял да избяга.В издирването му се включиха кучета и 20-ина служители на полицията. Задържаните са на 23 и 32 години. Единият е криминално проявен. Преди да бъдат спрени за рутинна проверка, те са били в казино и са пили алкохол, уточнява бТВ.Преследваната кола е ударила патрулка, няма пострадали, а само материални щети по колата.", "date": "2019.01.17", "title": "Екшън като на кино: Полицията гони през половин България джигити с Пежо"}
{"url": "https://offnews.bg/sviat/human-rights-watch-zasilva-se-saprotivata-sreshtu-avtokrati-i-populis-695710.html", "text": "В света се наблюдава растяща съпротива срещу посегателствата на автократични режими и популисти и опитите им да ограничават свободите. Това е най-важното развитие в областта на човешките права през изминалата година, се казва в ежегодния доклад на Human Rights Watch, оповестен днес в Берлин и цитиран от Асошиейтед прес и БТА.Международната правозащитна организация дава редовната си годишна оценка за състоянието на човешките права по света.\"Същите популисти, които разпространяват омраза и нетолерантност, предизвикват съпротива, която печели важни битки и активизира глобалната защита на човешките права\", отбеляза по този повод директорът на организацията Кенет Рот. Този отпор от страна на граждански групи и масови движения може да се наблюдава в съпротивата срещу посегателствата върху демокрацията в Европа, в усилията за предотвратяване на кървава баня в Сирия или спиране на ръководените от Саудитска Арабия бомбардировки и блокади срещу мирни жители в Йемен.В Европа подкрепата за правата взема различни форми - по улиците, в институциите, се казва в доклада. Големи групи хора протестират срещу все по-авторитарното управление на унгарския премиер Виктор Орбан и налаганите от него ограничения върху академичните свободи. Десетки хиляди излизат по улиците в Полша, протестирайки срещу ограничаването на независимостта на съдебната система. Отбелязва се и положителен пример на правителствено равнище: Германия, Дания и Финландия прекратиха продажбите на оръжие за Саудитска Арабия след убийството на журналиста Джамал Хашоги, посочва Human Rights Watch. В междинните избори в САЩ опозиционната Демократическа партия спечели контрол над Камарата на представителите, с което избирателите отхвърлиха \"нагнетяването на страх\" от президента Доналд Тръмп, \"който се опитваше да печели подкрепа, представяйки кандидатите за убежище, бягащи от насилие в Централна Америка, като фактор за криза\".  Избирателите в Малайзия и Малдивите отстраниха техните корумпирани премиери, арменският премиер бе принуден да се оттегли под натиска на масови протести срещу корупцията. Масиран натиск отдолу доведе до промяна и в Етиопия, където едно репресивно правителство бе сменено от друго, което започна впечатляващи демократични реформи, се посочва в доклада.\"Ако си автократ, това е много удобна позиция да нарушаваш човешките права - то е начин да се задържаш на власт, да пълниш банковите си сметки, да се отплащаш на своите протежета и приятели\", подчерта Кенет Рот на представянето на доклада в Берлин.Той обаче добави, че ролята на правозащитните движения е да повишават цената, която автократите и другите нарушители плащат за цената на тези нарушения на човешките права. \"Това не се постига лесно, изисква се време, но ние знаем, че ако успяваме да повишим цената на посегателствата, правителствата в крайна сметка разбират, че това им излиза скъпо и започват да се пазят от такива нарушения\", отбеляза Рот.България не е сред страните, на които се обръща отделно внимание в доклада. Името на страната се споменава три пъти в рамките на общия преглед за състоянието на човешките права и свободи в Европейския съюз. В раздела за върховенството на закона в ЕС се отбелязва тревожният факт за убийството на трима журналисти, което поражда болезнени въпроси за защита на медийната свобода: разследващата журналистка Дафне Каруана Галиция в Малта, младия разследващ репортер Ян Куцияк в Словакия и българската телевизионна журналистка Виктория Маринова.България е посочена и сред редица страни от ЕС, в които са констатирани случаи на расова нетолерантност и съпроводени с насилие престъпления от омраза. Посочва се, че в ЕС все още широко е разпространена дискриминацията на основата на джендър и секс. Тук България е специално спомената като страна, отказала да подпише Истанбулската конвенция за предотвратяване на насилието срещу жени и се посочва, че \"българският Конституционен съд я е намерил за несъвместима с конституцията\".България е спомената и като една от няколкото страни от ЕС, които принудително са депортирали мигранти - кандидати за убежище, обратно в страни извън ЕС. Подобни действия попадат в категорията на \"ксенофобски реакции на имиграцията\" според доклада на Human Rights Watch.", "date": "2019.01.17", "title": "Human Rights Watch: Засилва се съпротивата срещу автократи и популисти"}
{"url": "https://offnews.bg/sviat/printc-filip-katastrofira-695727.html", "text": "Съпругът на британската кралица Елизабет II принц Филип катастрофира, съобщиха от Бъкингамския дворец, цитирани от Би Би Си. Принц Филип е управлявал автомобила. Колата се е преобърнала, показват снимки от мястото на катастрофата. 97-годишният херцог на Единбург не е пострадал при инцидента, обясняват оттам. Катастрофата е станала близо до двореца Сандрингам в графство Норфолк. От Бъкингамския дворец уточняват, че в инцидента е участвал и още един автомобил. В него е имало двама души, които са получили леки наранявания.Свидетели на катастрофата разказват, че са помогнали на принц Филип да излезе от колата. Той е бил в съзнание, но в шок. По-късно принц Филип е прегледан от лекар като предпазна мярка.", "date": "2019.01.17", "title": "Принц Филип катастрофира"}
