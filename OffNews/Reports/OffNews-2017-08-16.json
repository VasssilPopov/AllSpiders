{"url": "https://offnews.bg/ikonomika/6-druzhestva-kandidatstvat-za-izgrazhdane-na-tol-sistemata-662974.html", "text": "Шест дружества са участници в обществената поръчка за проектиране, изграждане и въвеждане на електронна система за събиране на таксите за ползване на републиканската пътна мрежа. Това стана известно днес при отварянето на офертите в Агенцията \"Пътна инфраструктура\".Обединение „БГ ПЪТ“, в което участват: КОНТРАКС АД и АЙ СЕЛ ГЛОБЪЛ СОЛЮШЪНС ООД, Унгария;КАПШ ТРАФИК СОЛЮШЪНС, в който са: Капш Телематик Технолоджис България ЕАД, Капш Телематик Сървисиз-Полша, Капш Трафикком-Италия, Капш Трафик Транспортейшън-Испания;ТОЛЛНЕТ АД, Чехия;СИЕЛА НОРМА АД;Обединение „ТЕЛЕТОЛ“ ДЗЗД, в което участват: БТК ЕАД, Нованор ООД, Иком ООД;Консорциум „ТОЛ БЪЛГАРИЯ“, в който са: ТЕЛЕЛИНК ЕАД, СИЕНСИС АД, СИРМА СОЛЮШЪНС АД.Срокът за изпълнение на обществената поръчка е 19 месеца. Индикативната й стойност е 200 млн. лева без ДДС.14 са само за една година жалбите срещу обществената поръчка. 7 са разгледани и отхвърлени, съобщи пред БНТ председателят на КЗК Юлия Ненкова.Две от фирмите, подавали най-много жалби срещу търга, са „Мархинженеринг“ и „Алтима България“.„Мархинженеринг“ е фирма, регистрирана в Суходол, но с адрес за кореспонденция в столичния квартал Младост. Оказа се, че на този адрес отдавна няма такава фирма, съобщава БНТ.Алмита България също не е на посочения в Търговския регистър адрес. Фирмата е собственост на хърватско софтуерно дружество и капиталът ѝ е 100 лева.И в момента в КЗК има две висящи жалби, по които предстои произнасяне.Ако проектът не започне както е по процедура, има резервен вариант - държавата да го възложи на своя компания, в случая на \"Автомагистрали\", каза пред журналисти днес министърът на транспорта Ивайло Московски.Мисля, че изграждането на тази система е едно от най-важните неща, които трябва да се случат в транспорта. Докато няма справедливо таксуване, целият сектор \"транспорт\" ще бъде дебалансиран, подчерта Московски.", "date": "2017.08.16", "title": "6 дружества кандидатстват за изграждане на тол системата"}
{"url": "https://offnews.bg/sviat/dalaj-lama-mechtaia-shtab-kvartirata-na-nato-da-se-premesti-v-moskva-662969.html", "text": "\"Мечтата ми е щаб квартирата на НАТО да се премести в Москва\", заяви Далай Лама в интервю за руското издание \"Коммерсант\".В руския манталитет НАТО е символ на враждебна сила. Ако офисът на Алианса се окаже в Москва, психологически на всички ще им стане по-леко, ще се получи усещането, че с американците сте заедно\", посочи още той, като се пошегува, че след такова предложение вече няма да го пуснат в САЩ. \"Гледам Америка и чувам много критики по адрес на Белия дом. Много от тези, които подкрепяха Доналд Тръмп, сега се обявяват против него. Гледам Русия и виждам изявления срещу корупцията и така нататък. Мисля, че по времето на Сталин това е било невъзможно. Не толкова бързо, колкото ви се иска, но промените се случват. Вярвам в голямото бъдеще на Русия. Русия може да стане истински мост между Изтока и Запада\", каза той. \"Руският народ е велик народ. По време на диктаторите достатъчно е изстрадал, затова не мисля, че в Русия отново ще има диктатура\", допълни Далай Лама. \"Що се отнася до Европа - Великобритания излиза от ЕС, но на много британци това не се харесва, тече дискусия, гражданите открито изказват своето несъгласие. Да вземем Китай. Комунистическа система, авторитарни лидери. Но сред интелигенцията расте броя на хората с други възгледи. Същото се отнася за отношението на обществото към войната и насилието. В навечерието на и по време на иракската криза милиони хора от Австралия до САЩ открито се обявиха против войната\", коментира той.\"Уверен съм, че трябва да разглеждаме световните процеси от гледна точка на развитие на личността. Т.е. на човешко ниво, а не на ниво политически лидери. Лидерите често са егоистични, движени от желанието да задържат властта и от други мотиви. Тяхната мотивация и стремежа на народа далече не винаги са едно и също. Но те не могат и не са длъжни да бъдат символ на народите. Политическите лидери не са вечни, те се опитват и ще се опитват да контролират всичко, но те не живеят по сто години\", категоричен е духовният водач. Далай Лама коментира още тероризма и \"Ислямска държава\". \"Необходимо е да се разбере в какво се състои проблемът. Според мен политиката на западните държави, преди всичко на американците по време на иранската криза, е за използване на сила. И има семе, което породи своите плодове. Аз неведнъж съм изказвал тази мисъл на западни лидери: ако решавате проблема със сила, след десет години ще имате стотици бенладеновци\", каза той и допълва, че прогнозата му се е сбъднала. \"Президентът Буш е прекрасен човек. Като човек. Но неговата политика, убеждението, че решението е във военната сила... Военната сила може да убие, но тя не е способна да измени ума, сърцето, емоциите. Убийството на човек причинява мъка на неговите приятели, роднини, заразява го с гняв и желание да отмъсти на десет, двадесет души около него. Нима това не е очевидно? Използването на военна сила в иракската криза от страна на американците имаше огромен негативен ефект за развитието на света, настрои против Америка хиляди хора в мюсюлманския свят. Реакцията на радикалния ислям под формата на атентати в европейски страни са с надежда те да спрат Америка - също порочна и безполезна практика. Този омагьосан кръг на насилие може да се спре само с помощта на диалог. Мюсюлманите, терористите в това число, също са наши братя и сестри\", продължава мисълта си Далай Лама. Той е категоричен, с терористите може да се разговаря, в това число и с представителите на \"Ислямска държава\". \"Причината за проблема е твърде много страх и взаимно недоверие. В арабския свят сега са убедени, че западната цивилизация представлява заплаха за тяхната вяра - за исляма. В действителност това не е така. Но те са убедени, че с Америка могат да разговарят само на езика на силата. И американските лидери са убедени в същото. Нужно ни е търпение. Да, ние трябва да протегнем ръка на всеки, който иска да спре насилието. Преди всичко на умерените мюсюлмани. Още преди 15 години предложих на индийското правителство да проведе всеиндийска религиозна конференция. И в някакъв момент да покани на нея същите тези радикални, жестоко настроени мюсюлмани. Индийските мюсюлмани следват същия Коран, който и арабските. Но тук от детството си те живеят рамо до рамо с представители на други религии. Същото е в Малайзия, Индонезия. Там ислямът не е толкова радикален, както в арабския свят. Арабските мюсюлмани в този смисъл са по-изолирани. Това според мен са основните неща, които е необходимо да бъдат отстранени - изолацията и страхът\", смята духовният водач.Далай Лама е категоричен, че на бежанците не трябва да се гледа като на бъдещи постоянни жители на Европа. \"Не трябва да се гледа на Европа като на техния нов вечен дом. Европа трябва да стане за тях временно убежище, защото в техните родни страни има толкова убийства и страдания. Моят съвет е да им се обезпечи убежище. Едновременно с това им дайте възможности, образование за децата и младежите, подгответе ги за новия живот. Но главното усилие трябва да бъде на достигане на мир в родината им. И когато този мир бъде установен, тези бежанци - вече със своето образование, знания и европейски опит, трябва да се върнат у дома и да се заемат със строителството на нов мирен живот в родината си. А европейските страни трябва да им помогнат за това. Това е единственият изход според мен\", подчерта той. ", "date": "2017.08.16", "title": "Далай Лама: Мечтая щаб квартирата на НАТО да се премести в Москва"}
{"url": "https://offnews.bg/politika/simeonov-kam-protesta-ako-tolkova-nastoiavate-petak-i-sabota-vecher-662977.html", "text": "\"Ако мутрите зад режисираните протести са толкова настоятелни, петък и събота вечер съм свободен...\"С това послание излезе в сряда вечерта вицепремиерът Валери Симеонов от личния си профил в twitter.Днешния протест в Слънчев бряг той определи като \"протест, организиран от мутрите\".Нищо друго не съм направил, освен да изискам спазването на закона. С други думи: протестът е срещу закона. Само че - като гледам по записите - този път не са могли да съберат даже и една дискотека. Проверките си продължават. За мене тези проверки са удоволствие, така че може би ще има новина, заяви пред Нова телевизия вицепремиерът.Няколкостотин души излязоха днес на протест срещу акциите на Симеонов в Слънчев бряг. Недоволните от неговите действия бяха основно служители в комплекса, както и в крайбрежните дискотеки, които бяха атакувани заради шума.Трябва да имаме предвид, че имаме изказвания на хотелиери, които подкрепят днешната политика, която правителството прави, респективно тази на Валери Симеонов. Това пък коментира зам.-председателят на ГЕРБ Цветан Цветанов на пресконференция днес.", "date": "2017.08.16", "title": "Симеонов към протеста: Ако толкова настоявате, петък и събота вечер съм свободен"}
{"url": "https://offnews.bg/protesti/protestat-v-strelbishte-blokira-bul-balgaria-snimki-662972.html", "text": "Десетки демонстранти излязоха и тази вечер на протест заради опасността в градинката на кръстовището на бул. \"България\" и \"Иван Гешов\" да изникне 43-етажна сграда.Протестиращите блокираха движението по бул. \"България\".Днес сутринта те сигнализираха, че багери са разрушили преградената улица \"Майор Първан Тошев\".На мястото НИКМИ ще строи 43 етажен блок, след като ВАС отсъди в тяхна полза и нареди на главния прокурор да им издаде разрешение за строеж.Бях доста гневен, защото НИКМИ в момента върши незаконни действия. Аз лично ходих там и им казах да спрат премахването на улицата, те отказаха и с днешна дата има съставен акт за административно нарушение, заяви пред Нова телевизия кметът на община „Триадица” Николай Терзиев.Късно в сряда , че Дирекция Общински строителен контрол е издала заповед на НИКМИ да премахне оградата, която спира движението по съществуващия път, свързващ блоковете от квартал Стрелбище с бул. Петко Тодоров.", "date": "2017.08.16", "title": "Протестът в Стрелбище блокира бул. България (снимки)"}
{"url": "https://offnews.bg/futbol/berbatov-se-razbra-s-indijtcite-za-zaplatata-662976.html", "text": "След дълга почивка Димитър Бербатов явно се връща на терена като професионалист. Българинът е все по-близо до подписване на договор с индийския Керала Бластърс, съобщават редица медии и в азиатската страна, и в Англия.Според goal.com бившият играч на Манчестър Юнайтед вече се е разбрал за личните си условия и се очаква скоро да подпише договор с отбора от пристанищния град, наричан Кралицата на Арабско море.Там Бербатов ще се събере с бившия си съотборник при \"червените дяволи\" Уес Браун, както и с треньора Рене Мюленстийн, с когото бяха заедно в Юнайтед и във Фулъм.Бербо ще има за цел да помогне на отбора да спечели титлата в Индия, както и да предаде част от опита си на двама от талантите в страната Хуме и Винет.В индийското първенство ще играе и един от най-добрите приятели на Бербатов - Роби Кийн. Този път ще са конкуренти.", "date": "2017.08.16", "title": "Бербатов се разбра с индийците за заплатата"}
{"url": "https://offnews.bg/leka-atletika/obiaviha-ukrainka-za-nov-sekssimvol-na-lekata-atetika-662970.html", "text": "Юлия Левченко е тотален хит в мрежата след второто място в скока на височина, постигнато в Лондон. Заради таланта, но и красотата.19-годишната блондинка  преодоля 201 сантиметра. Така отстъпи само на терминаторката в тази дисциплина и световна шампионка Мария Кучина - Ласицкене.Естетите по света не въртят нейни скокове, а снимки от Инстаграм. Мнозина я сочат като новият секссимвол на леката атлетика.Може да се каже, че Юлия наследява на поста Ивет Лалова, която също има хиляди почитатели след вярната публика на този красив спорт. Е, ние не си даваме първото място на Ивет за нищо на света.Експерти изчисляват, че камерите в Лондон са давали украинката почти толкова често, колкото големите звезди Юсейн Болт и местния идол Мо Фара.", "date": "2017.08.16", "title": "Обявиха украинка за нов секссимвол на леката атетика"}
{"url": "https://offnews.bg/politika/sled-blokadata-na-bul-balgaria-obshtinata-naredi-ogradata-v-strelbis-662980.html", "text": "Дирекция Общински строителен контрол на Столична община е издала заповед на фирма НИКМИ АД да премахне оградата, която спира движението по съществуващия път, свързващ блоковете от квартал Стрелбище с бул. Петко Тодоров.Новината от пресцентъра на Столична община дойде късно в сряда, след като протестът в Стрелбище блокира за час движението по бул. България.Десетки демонстранти излязоха и тази вечер на протест заради опасността в градинката на кръстовището на бул. България и Иван Гешов да изникне 43-етажна сграда.Поставената ограда по границите на имота при бул. България и бул. Акад. Ив. Гешов възпрепятства и достъпа до канализационен колектор и водопровод, като ограничава нормалната им експлоатация. Съгласно закона фирма НИКМИ АД има срок за доброволно премахване на оградата, съобщават от пресцентъра на Столична община.Днес на място екипи на район “Триадица” и на дирекция “Зелени системи” са описали и съществуващата растителност в рамките на имота и са издали предписания за собствениците.От 2009 г. статутът на терена е за зелена площ, като предназначението му е защитено с промяна в Общия устройствен план на Столична община. На това основание главните архитекти на Столична община през 2013 г. и 2016 г. отказват да допуснат промяна на Подробния устройствен план по направено от собствениците искане, която да позволи строителство.Със свои решения Върховният административен съд е отхвърлил отказите на Столична община.И до момента главният архитект на София не е допуснал промяна на Подробния устройствен план, като е върнал цялата процедура за повторно обявление. За този терен няма нито влязъл в сила Подробен устройствен план, който да позволява строителство, нито е издавано разрешение за строеж, което на този етап е единствено заявено от собственика желание, уточняват още от пресцентъра.Позицията на Столична община в лицето на кмета на София и на главния архитект на Столична община е, че статутът на терена по Общ устройствен план, който има статут на закон, е за озеленяване и това не може да бъде променено.", "date": "2017.08.16", "title": "След блокадата на бул. България: Общината нареди оградата в Стрелбище да се махне (снимки)"}
{"url": "https://offnews.bg/futbol/klubovete-v-evropa-deliat-banitca-za-1-7-miliarda-evro-662975.html", "text": "На 1.7 милиарда евро възлиза баницата, която ще си разделят клубовете в европейските клубни турнири. 1,3 милиарда от тях се падат на Шампионската лига. В това число попадат както отпадналите още в първия квалификационен кръг, така и победителите в турнира, съобщава (УЕФА в изявление на официалния си уебсайт.От централата уточняват, че приходите от комерсиалните права за Шампионската лига, Лига Европа и Суперкупата на Европа ще бъдат около 2.35 милиарда евро. Наградният фонд за трите турнира е близо 1.7 милиарда евро, като 1.318 милиарда евро са за участниците в Шампионската лига и суперкупата на Европа, а 400 милиона са за тези от Лига Европа.Освен това, 12 процента от общия оборот (или 282 милиона евро), ще бъдат използвани за покриването на организационни и административни разходи. Фондът за солидарност пък възлиза на 8.5 процента (199.7 милиона евро).Сметките показват, че 32-та клуба от груповата фаза на Шампионската лига имат гарантирани минимум по 12.7 милиона евро всеки, като сумата може да нараства с по 1.5 милиона евро за победа и по 500 хиляди евро за равен.Пачките скачат за елиминациите, където 16-те отбора ще получат по 6 милиона евро. За четвъртфиналистите са предвидени други 6.5 милиона евро, а за полуфиналистите - по 7.5 милиона за всеки. Победителят в турнира ще получи 15.5 милиона евро, а вицешампионът - 11 милиона евро.Тоест, шампионът в турнира може да прибере максимум 57.2 милиона евро от наградния фонд, без да бъдат изчислявани маркетинговите му приходи.Гореспоменатият фонд за солидарност пък представлява следното: Всеки клуб, който е играл в Шампионската лига през тази година, но не е достигнал до груповата фаза, Лудогорец, има гарантирана сума за участие.Тя възлиза на 260 хиляди евро, като Лудогорец ще се облажи със сигурност. Освен този четвърт милион участниците в първия квалификационен кръг ще получат по 220 хиляди, във втория - по 320 хиляди, а в третия - по 420 хиляди. Именно тук отпадна и Лудогорец. Отпадналите в плейофите пък прибират сбора от наградния фонд за участие в първите два кръга и гореспоменатите 260 хиляди евро.Тоест, Лудогорец има гарантиран 1,22 милиона евро от участието в Шампионската лига, в Лига Европа тепърва ще заработва.", "date": "2017.08.16", "title": "Клубовете в Европа делят баница за 1,7 милиарда евро"}
{"url": "https://offnews.bg/izvan-terena/porno-se-vihri-zad-vodeshta-chetiashta-sportnite-novini-video-662962.html", "text": "Голям скандал разтърси държавната английска телевизия BBC. Гаф с XXL привкус ще отреже нечия глава.Водещата на спортните новини тъкмо коментираше последните събития в крикета. Човек от апаратната обаче не се усети, че дават и неговия екран. Така докато вдясно звездите на крикета празнуваха, вляво започваше порно драма. Просто някой от дежурните е искал да разнообрази вечерта.За щастие на екипа гафът беше видян бързо и картината свалена, още докато героите във филма си сваляха гащите и сутиените.Но пък кадрите се завъртяха веднага в интернет и станаха тотален хит.", "date": "2017.08.16", "title": "Порно се вихри зад водеща, четяща спортните новини (видео)"}
{"url": "https://offnews.bg/tenis/grigor-dimitrov-slomi-felisiano-lopes-v-sinsinati-662973.html", "text": "Най-добрият ни тенисист Григор Димитров победи със 7:6, 6:4 за близо час и половина игра испанския ветеран Фелисиано Лопес в мач от втория кръг на турнира от серията \"Мастърс\" в Синсинати, където миналата година достигна полуфиналите. Поставеният под №7 в схемата българин си върна на левичаря за загубата на турнира на трева в \"Куинс\" по-рано тази година.Миналия сезон Димитров отново надви Лопес в Синсинати след тайбрек в третия сет, като двамата се срещнаха също във втория кръг. С днешния успех Григор има вече общо три победи срещу левичаря в чпетте си двубоя с испанеца до момента.Двубоят предложи много оспорван първи сет, в който се стигна до тайбрек. В него българинът започна с ранен минипробив и удържа аванса си до края, като пропусна да спечели сета след аванс от 6-3.Вторият сет започна с проблеми за Григор, който изоставаше с 0:30 в първия си сервис гейм, но успя да го задържи, след което постигна пробив. При 5:3 българинът до първи мачбол при 30-40, но испанецът се задържа още гейм в мача, след което Димитров го приключи за малко повече от час и половина.В третия кръг съперник на Григор ще бъде победителят в мача между аржентинеца Хуан Мартин дел Потро и квалификантът Мичъл Крюгер.", "date": "2017.08.16", "title": "Григор Димитров сломи Фелисиано Лопес в Синсинати"}
{"url": "https://offnews.bg/politika/borisov-s-falshivi-novini-iskat-da-izleze-che-dps-sa-chisti-a-na-na-662961.html", "text": "Преди десетина дни премиерът Бойко Борисов е бил предупреден, че се готви атака срещу ГЕРБ, която цели ДПС \"да излязат чисти\" и да подготвят следващо управление с БСП, затова по адрес на ГЕРБ валят фалшиви новини. Това обяви премиерът Бойко Борисов по време на днешното заседание на Министерския съвет, става ясно от стенограмата. Борисов подчерта, че причината \"Цанков камък\" да бъде даден на прокуратурата е, че \"съоръжение, за което е даден приблизително милиард, с път за 240 милиона, а то не работи, то е изпразнено, счупило се е, ремонтира се и сега, в най-големите жеги, когато климатиците работят на пълни обороти, ние не можем да ползваме енергия от него. С една дума, ние атакуваме качеството и питаме кой ще понесе отговорност. И, естествено, за това се обръщаме към мандатоносителите през тези периоди – ДПС и БСП\", обясни Борисов.\"Това е една опорна точка, която преди десетина дни дойдоха да ми я кажат, аз се изсмях, не вярвах.Атаката ще бъде, че ДПС и всички останали едва ли не се пресират от нас защото са чисти, добри и така заедно с БСП да подготвят следващо управление. А на нас да ни пришият Пеевски. Казвам: „Това са глупости“ и в същото време гледам ден след ден как вървят фалшивите новини\", подчертава той.\"Така че, имайте предвид, това е опорна точка или много мащабна подготвена фалшива новина, която да върви по този път. Дни наред това се тиражира. Даже се стигна до там да говорят сутринта, че в резултат ще стане извънредно положение, ще се изкара армия?! Нали усещате за какво става въпрос? Просто искам да го знаете\", категоричен е премиерът.Борисов намесва и ремонта на Орлов мост, който по думите му е издържал 11 години от последния ремонт, докато в Европа подобно кръстовище се ремонтира на пет години. Борисов изрежда и какво е свършило правителството, което по думите му е една от причините за атаката, тъй като останалите се дразнят от техните успехи. ", "date": "2017.08.16", "title": "Борисов: С фалшиви новини искат да излезе, че ДПС са чисти, а на нас ни пришиват Пеевски"}
{"url": "https://offnews.bg/obshtestvo/darzhavata-se-pritceli-kam-vrashtaneto-na-15-hil-detca-v-uchilishte-662964.html", "text": "Държавата се прицели към връщането и задържането в училище на 15 хил. деца от етническите малцинства през 2017 г. Целта е заложена в Плана за действие за тази година, приет от Министерския съвет днес в изпълнение на Националната стратегия за учене през целия живот.За тези деца ще бъдат предвидени мерки за интеграция, а в още 11 общини в Северозападна и Югоизточна България ще бъде въведена системата за ранно предупреждение за риск от отпадане от предучилищно и училищно образование.100 000 деца в задължителните предучилищни групи ще получат безплатно познавателни книжки, за други 250 000 ученици до IV клас ще бъдат осигурени безплатно учебници и помагала. 150 000 ученици от пети до седми клас пък ще получат безплатно учебници, а учебници по специалните си учебни предмети ще получат 200 ученици с увреден слух от първи до четвърти клас.За 1100 ученици с изявени дарби от държавни и общински училища ще има стипендии, за които от държавния бюджет са осигурени 1 800 000 лв., предвижда още планът.Ще продължат да се развиват и разширяват системите за ограмотяване на възрастни и за кариерно ориентиране. Ще се организират стажове в предприятия по време и след завършване на обучение. Повече от 1760 безработни, предимно младежи, ще бъдат включени в стажове или в обучения по време на работа. Очаква се да бъдат създадени 350 нови учебно-тренировъчни фирми, а броят на учениците, участващи в дейности по практическо обучение в реална работна среда, да достигне 8000 души.Във висшето образование ще продължи увеличаването на финансирането на професионалните направления и висши училища с най-високи оценки за качество, както и в тези, от които пазарът на труда има най-голяма необходимост.Относителният дял на средствата, определени въз основа на тази оценка, както и допълнителното финансиране за обучението по приоритетни професионални направления и защитени специалности се очаква да нарасне до 40% спрямо общия размер на средствата за издръжката на обучението в държавните висши училища.2400 нови кредита ще бъдат осигурени на студенти и докторанти по Закона за кредитиране на студенти и докторанти и чрез система от стипендии за успех и за специални постижения.Развитието на възможности за неформално и информално учене ще бъде насърчавано чрез участие на 400 младежи в доброволчески дейности.", "date": "2017.08.16", "title": "Държавата се прицели към връщането на 15 хил. деца в училище"}
{"url": "https://offnews.bg/bojni/nejmar-nae-mma-zvezda-za-lichen-bodigard-video-662965.html", "text": "Неймар нае прочут UFC боец за личен бодигард в Париж. Новата звезда на ПСЖ беше продаден за рекордните 222 милиона евро от Барселона. И трябва да бъде пазен зорко, иначе току що го набил някой разгневен фен на каталунците.Неймар се спря на френския майстор на ММА боевете Нордин Талеб. Здравенякът познава отлично страната, макар че напоследък живее предимно в Канада.Талеб имаше два боя тази година, като спечели единия, а другия загуби. После прие да работи само за Неймар.ММА боецът е висок 185 сантиметра, тежи около 75 килограма, когато влиза в категория. Има убийствен удар с крак, но не прощава и с ръцете, както ще се убедите във видеото.Французинът е професионалист почти 11 години, в които е допуснал едва 4 поражения. За кратко се бие и в Bellator 64.", "date": "2017.08.16", "title": "Неймар нае ММА звезда за личен бодигард (видео)"}
{"url": "https://offnews.bg/112/kola-padna-ot-most-na-patia-varna-burgas-ima-zhertva-662979.html", "text": "Лек автомобил \"Ауди\" е паднал от мост на пътя Варна - Бургас, при катастрофата има загинал.Пътният инцидент е станал на излизане от Варна - в посока Бургас.Пристигналите на АМ \"Черно море\" полицейски екипи са установили паднал от моста горящ автомобил.Изяснява се самоличността на загиналия, съобщават от МВР.", "date": "2017.08.16", "title": "Кола падна от мост на пътя Варна - Бургас, има жертва"}
{"url": "https://offnews.bg/futbol/bobi-mihajlov-otstrani-vremenno-palavnika-ot-montana-662967.html", "text": "Областният председател на Българския футболен съюз в Монтана Ангел Стоянов е временно отстранен от длъжност с решение на президента Борислав Михайлов вчера. Това съобщи сайтът на БФС.Стоянов беше обвинен в сексуален тормоз от съдията от Лов Теодора Тодорова. Красавицата извади и скрийншотове от вайбър, в които началникът иска от нея секс, да я прави \"робиня\" и други неща, които не са за писане.\"С).Самият Ангел Стоянов категорично опроверга обвиненията срещу себе си и ще заведе дело, за да изчисти името си\", се казва в съобщението на БФС.Боби Михайлов явно се стресна, след като хубавата Теодора заплаши с ФИФА и УЕФА, където подобни инциденти се осъждат бързо и строго. Съдийката му се оплака, тъй като Бончо Генчев си изми ръцете и не направи нищо. ", "date": "2017.08.16", "title": "Боби Михайлов отстрани временно палавника от Монтана"}
{"url": "https://offnews.bg/futbol/bursaspor-idva-s-milionite-za-misidzhan-ot-ludogoretc-662971.html", "text": "Лудогорец може да направи нова солидна продажба това лято. Бурсаспор идва утре в Разград за крилото Върджил Мисиджан. Според bursahakimiyet.com турският гранд е изпратил и конкретна оферта. Представители на тима обаче ще са на \"Лудогорец Арена“, за да гледат холандеца срещу Судува в плейоф за групите на Лига Европа. След двубоя се очаква да стартират и преговорите.24-годишният нападател има 151 мача и 24 гола с екипа на Лудогорец. Цената му в Transfermrkt е 3,5 млн. евро. Именно това може да провали сделката. Турският клуб искаше да вземе Патрик Твумаси от Астана, но предложи едва 1,2 млн. евро, което спря трансфера.Бурсаспор вече се подсили с едно крило – Дзон Делорж от Адмира Вакер. За конгоанеца бяха броени около половин милион евро.Със сигурност Кирил Домусчиев няма да пусне лесно Мисиджан. Шампионите вече продадоха Кафу в Бордо за над седем милиона евро. Защитникът Паломино се озова в италианския  Аталанта, като там сумата не е официално изнесена. Огромен е интересът и към Анисе, нищо чудно той да е следващият напуснал. Новият треньор Димитър Димитров - Херо ще прави и нов отбор, като се търсят поне 4 попълнения.", "date": "2017.08.16", "title": "Бурсаспор идва с милионите за Мисиджан от Лудогорец"}
{"url": "https://offnews.bg/zvezdi/madona-stava-na-59-662958.html", "text": "Попиконата Мадона празнува 59-ия си рожден ден днес.Мария Луиз Чиконе е родена в Бей Сити, Мичиган, на 16 август 1958 година. Тя е третото от общо осем деца в семейството и израства в силно католическа атмосфера.През 1979 участва като танцьорка в световното турне на Патрик Ернандес и решава да изостави танците и да се насочва към правенето на музика.Певицата има огромен успех и е покорила сърцата на феновете в над 100 държави с продадени над 30 милиона албума на стойност около 100 милиона долара. Има 13 издадени албума и проведени 10 световни турнета, а през 1997 година актрисата \"Златен глобус\" за ролята си на Евита Перон във филма „Евита“.На 29 август 2009 г. Мадона пя за първи път в България на националния стадион „Васил Левски“ в София и концертът бе обявен за най-мащабното публично изпълнение у нас с около 60-хилядна публика.Най-успешният сингъл на Мадона е Hung Up с продадени над 9,6 млн. копия:", "date": "2017.08.16", "title": "Мадона става на 59"}
{"url": "https://offnews.bg/futbol/tcska-1948-vze-dvama-cherveni-iunoshi-chaka-i-malamov-662960.html", "text": "ЦСКА 1948 предприе спешна селекция, след като неколцина недоволни напуснаха клуба тази седмица. На разположение на Валентин Илиев вече са юношите на 31-кратните шампиони Христо Бахтарлиев и Калоян Бонев. До броени дни отговор трябва да даде и Станислав Маламов, който вкара победния гол за историческата последна купа за ЦСКА.Бахтарлиев е на 31 години, опитен вратар, който се води шампион за 2003 година при Стойчо Младенов. До вчера пазеше в Гърция, но се е качил веднага в колата, пратена му от ЦСКА 1948.Калоян Бонев също е юноша на ЦСКА, пробва се в германските лиги. Върна се у нас, като миналия сезон беше голмайстор на Локо София  в четвърта дивизия, а този започна в Банско.Маламов е отлично познат на всички \"армейци\". Той е поискал 2-3 дни за размисъл. Крилото скъса коленни връзки в Нефтохимик миналия сезон и оттогава тренира в родния му Стамболийски.ЦСКА 1948 започна сезона в Югозападната \"В\" група с равенство 1:1 срещу Беласица у дома. Сега предсоти тежко гостуване в Пещера. ", "date": "2017.08.16", "title": "ЦСКА 1948 взе двама \"червени\" юноши, чака и Маламов"}
{"url": "https://offnews.bg/sviat/solena-globa-i-bez-knizhka-ako-pregazish-kuche-v-turtcia-662957.html", "text": "Турски шофьор отнесе глоба от 1097 турски лири (близо 300 долара), а книжката му бе отнета, защото е прегазил и убил улично куче, съобщава \"Хюриет\".Инцидентът се случва на 17 юли - тогава охранителни камери в Анталия заснемат как 39-годишният Ерхан Козан преминава пред няколко улични кучета, като едно от тях започва да го гони.Виждайки това, Ерхан минава с колата си през него и го убива на място, след което напуска мястото на инцидента.Кадрите са били публикувани в социалните мрежи, а след това полицията се е заела със случая.Книжката на мъжа е отнета, докато специалисти не установят дали той е ментално здрав, за да шофира", "date": "2017.08.16", "title": "Солена глоба и без книжка, ако прегазиш куче в Турция"}
{"url": "https://offnews.bg/temida/kraj-s-priema-na-zadochnitci-po-pravo-v-universitetite-ot-2018-g-662948.html", "text": "Край с приема на задочни студенти по \"Право\". Приключващата кандидатстудентска кампания е последната, в която университетите имаха право на това. От 2018 година класираните първокурсници ще учат само в редовна форма на обучение.За специалността от регулираните професии (наравно с \"Медицина\", \"Фармация\", \"Дентална медицина\", \"Архитектура\") вече важат нови правила, които премахват задочното и изискват само редовно обучение. Те бяха приети от Министерския съвет в края на април, а днес правителството поправи документа с цел по-голяма яснота относно влизането му в сила и срока на действие на старите разпоредби по предложение на министрите на образованието Красимир Вълчев и правосъдието Цецка Цачева.Всички текстове на действащата наредба от 1996 г. ще се прилага до влизане в сила на новата, тоест до академичната 2018/2019 година, уточняват министрите. Приетите по нея студенти ще учат по старите си планове. Отложеният старт цели да даде време на висшите училища да адаптират плановете и програмите си.И според новата наредба юрист ще се става след завършването на 5-годишна магистърска степен. Остава забраната специалността да се придобива във филиали, това може да става само в юридически факултети. Кандидат-студентите ще се явяват на писмени конкурсни изпити, които ще проверяват нивото им на владеене на български език, хуманитарната култура и аналитичните им способности.Студентите ще учат минимум 90 часа история на българската държава и право, 105 часа обща теория на правото, 135 часа конституционно право, 120 часа гражданско право, 160 часа административно, 90 часа вещно право, по 105 часа международно публично и финансово право, 165 часа облигационно право, 180 часа наказателно право, по 105 часа семейно и наследствено и международно частно право, изисква наредбата. Часовете за трудово право са 135, за търговско - 165, за осигурително право - минимум 75. Гражданско процесуално право ще се учи поне 180 часа, а административен процес – 165 часа. Времето за наказателно процесуално право е 165 часа, за данъчно право - 105, за право на ЕС - 120 часа.Студентите ще учат още римско частно право, право на интелектуалната собственост, криминалистика, криминология, банково право, нотариално право, наказателно-изпълнително право, държавна служба, обществени поръчки, защита на потребителите, защита на околната среда, здравеопазване, защита на конкуренцията, вътрешен пазар на Европейския съюз, защита на правата на човека, организация на съдебната система и правозащитните институции, юридическа техника и др. като задължителни, избираеми и/или факултативни дисциплини.Преподавателите по задължителните учебни дисциплини трябва да бъдат на трудов договор с висшето училище, в което преподават, а отделни лекции могат да бъдат възлагани на гост-преподаватели.От втори до пети курс студентите трябва да провеждат учебна практика не по-малко от четири седмици годишно по публичноправни, частноправни и наказателноправни науки. Учебната практика се провежда през семестъра, успоредно на учебните занятия. Практиките се провеждат в органите на изпълнителната и местната власт и в административните съдилища – по публичноправни науки, и в съответните органи на съдебната власт – по гражданскоправни и наказателноправни науки.Към юридическите факултети на висшите училища може да се създават правни клиники и кръжоци и да се организират състезания.Обучението по специалността „Право“ задължително включва и обучение по чужд език, а на студентите трябва да бъде осигурено специализирано обучение с юридическа насоченост при сформирането на група съгласно изискванията за минималния брой студенти в нея.При промени в учебните планове и програми по \"Право\" факултетът ще е длъжен да вземе предвид мнението на студентите чрез анкети и проучвания, пише в наредбата.Когато бъдат оценявани, студентите ще имат право да получат информация и пояснения защо са били оценени по съответния начин.Следването завършва с полагането на писмени и устни държавни изпити по публичноправни, гражданскоправни и наказателноправни науки. Конспектът за устните изпити се утвърждава от министъра на правосъдието. Дипломираните юристи придобиват юридическа правоспособност след полагане на стаж и изпит.", "date": "2017.08.16", "title": "Край с приема на задочници по право в университетите от 2018 г."}
{"url": "https://offnews.bg/ikonomika/ikonomikata-ni-s-3-6-rast-za-1-godina-662939.html", "text": "Брутният вътрешен продукт е нараснал с 3.6% за една година, показват експресните оценки на националната статистика за второто тримесечие на 2017 г.Увеличението спрямо първото тримесечие е 0.9 на сто.Според експресните оценки на НСИ за второто тримесечие на 2017 г. БВП в номинално изражение достига 24.309 млрд. лева.Реализираната добавена стойност през второто тримесечие на 2017 г. е 20.958 млрд. лeвa.По елементи на крайното използване най-голям дял в БВП заема крайното потребление (76.0%), което в стойностно изражение възлиза на 18 482 млн. лева. През второто тримесечие на 2017 г. бруто капиталообразуването е 5 238 млн. лв. и заема 21.6% относителен дял в БВП.Външнотърговското салдо е положително.Принос за регистрирания икономически растеж спрямо първото тримесечие на 2017 г. има бруто образуването на основен капитал - с 2.4%, износа на стоки и услуги - с 1.7%, и крайното потребление - с 0.4%.Крайното потребление регистрира положителен икономически растеж от 4.2%. Бруто образуването на основен капитал отчита спад с 0.9% през второто тримесечие на 2017 г. спрямо съответното тримесечие на предходната година. Износът и вносът на стоки и услуги се увеличават съответно с 6.1 и 7.0%.Експресните оценки представляват най-ранната картина на икономиката. Трябва да се има предвид, че при тях, данните са все още непълни. Тези оценки се основават на предварителни налични към момента месечни и тримесечни данни за отделните икономически сектори (обект на последващи актуализации и ревизии), на експертни оценки и модели за поведението на компоненти в състава на БВП, за които към момента на изчисленията не е налична директна базисна информация. Те са подготвени за 47 дни след отчетния период.", "date": "2017.08.16", "title": "Икономиката ни с 3.6% ръст за 1 година"}
{"url": "https://offnews.bg/obshtestvo/kabinetat-otpusna-1-5-mln-leva-za-stipendii-za-uchilishtata-s-visok-u-662940.html", "text": "Министерският съвет одобри допълнителни трансфери от бюджета на МОН по бюджетите на общини в размер на 1 561 475 лв.Средствата ще отидат за стипендии в общинските училища.Разпределени са на база на постигнатото от училищата на държавните зрелостни изпити по български език и литература и по математика, като условията и редът за това са определени със заповед на министъра на образованието и науката.Целта е да се даде възможност на най-добре представилите се на държавните зрелостни изпити училища да провеждат политики за повишаване на качеството на образованието, съобщиха от правителствения прессцентър.Правителството осигури и допълнителни 8076 лв. за физическо възпитание и спорт в държавните спортни училища до края на годината. Те ще се използват за подмяна на амортизирани уреди и пособия и за подпомагане на подготовката на учениците за участие в спортно-състезателни дейности.Средствата са в рамките на разчетените за тази дейност в централния бюджет.", "date": "2017.08.16", "title": "Кабинетът отпусна 1,5 млн. лева за стипендии за училищата с висок успех на матурите"}
{"url": "https://offnews.bg/obshtestvo/tcentar-za-podkrepa-v-plovdiv-dade-sili-na-majka-da-prodalzhi-da-se-gr-662968.html", "text": "Център за обществена подкрепа \"За деца и родители\" на фондация \"За Нашите Деца\" помогна на майка на дете с увреждане да продължи да се грижи за него.  За нелеката съдба на малкия Архангел разказа майка му Елица. Споделя за здравословните проблеми на Архангел, които започват още от раждането му. Сърчицето му спира на няколко пъти, лекарите успяват да спасят живота му, но мозъкът на Архангел остава увреден. Често му е трудно да диша и не може да се справи без помощта на специален апарат.В Центъра се запознават с Архангел, когато той е на годинка и 7 месеца, но развитието му отговаря на 5-6-месечно бебе. През повечето време той лежи, не може да стои седнал, не издава звуци, не може да държи играчки в малките си ръчички. Не може и да се храни самостоятелно, не познава вкуса на храната, не знае как да я сдъвче и да я глътне.Архангел не отделя поглед от майка си и й се усмихва. Момченцето е силно привързано към нея, защото тя постоянно е до него и му помага.Елица говори с мъка, докато разказва за изпитанията, пред които е изправена като майка, но в погледа й ясно личат борбеност и силна майчина воля. Когато й казват, че е изключително смела, тя отговаря „Какво друго мога да направя? Той ми е дете! Моето дете!“. В тези думи Елица се крие целият смисъл на това да бъдеш родител – да се посветиш изцяло, да приемеш детето си такова, каквото е, да го обичаш безусловно и да се бориш всекидневно то да живее по-добър живот.Въпреки ограничените финансови средства, с които разполага семейството й, въпреки факта, че тя няма родителски опит, майката нито за миг не се замисля да изостави рожбата си. За нея да се грижи за сина си, въпреки тежкото му здравословно състояние, е естествено толкова, колкото дишането.Причината Елица да се обърне към  (ЦОП) в Пловдив беше, че въпреки усилията, които постоянно полагаше, майката все още се нуждаеше от материална и емоционална подкрепа. Дадохме храна и бебешка козметика на Елица, осигурихме рехабилитация за Архангел, която да се извършва от специалист в дома на семейството, защото малкият не можеше да бъде транспортиран до болницата. Майката имаше нужда да сподели с някого своите страхове и съмнения, да разкаже за начина, по който ежедневно се чувства. Осигурихме специалисти, с които тя свободно да може да разговаря и да се чувства емоционално подкрепена, разказват от Центъра.След упоритата ни съвместна работа Архангел вече може да стои седнал, да издава звуци, сам да държи играчките си и да натиска бутончетата им, които пеят песнички и го забавляват. С него работи рехабилитатор от ЦОП. А майка му знае, че има човек, който може да чуе тревогите й и да я подкрепи, както и някой, който да се радва на успехите на детето заедно с нея.Преди екипът ни от ЦОП да се появи в живота на Елица, тя беше сама в трудностите и болките си. Благодарение на нашата подкрепа, Елица вече знае, че не е нужно да върви по трудния път сама. Ние сме неотлъчно до нея и семейството й. Това я успокоява, позволява й в някои моменти да бъде уязвима и крехка, да сваля тежкия товар от раменете си и по-често да е уверена, че е добър родител, допълват оттам.От ЦОП правим всичко възможно максимално да подкрепим Архангел и семейството му. Предстои ни да бъдем застъпници пред различните институции, за да може малкото момченце да има достъп до необходимите за неговото здравословно състояние услуги. Ние ще продължим осигуряването на рехабилитационни услуги в домашна среда, ще предоставяме материална подкрепа, защото грижата за детето изисква много средства, с които семейството не разполага, допълват от Центъра.Елица все още понякога се чувства разколебана и изплашена: „Не знам дали детето ми ще може да порасне, да проходи, да яде само. Все се надявам да се случи, но като се разболее, се притеснявам да не стане най-лошото“. Но Елица споделя, че в такива моменти усеща помощта и подкрепата, която ЦОП й оказва и се чувства обнадеждена. „Цяла България бди над детето ми,“ казва тя с нежна майчина усмивка.", "date": "2017.08.16", "title": "Център за подкрепа в Пловдив даде сили на майка да продължи да се грижи за детето си"}
{"url": "https://offnews.bg/obshtestvo/kabinetat-otpusna-oshte-6000-liri-za-obuchenieto-na-marselo-iliev-v-ke-662944.html", "text": "Правителството одобри изплащането на 6060 британски лири за покриване на таксата за първия семестър на обучение на Марсело Илиев в Cambridge School of Visual & Performing Arts.Средствата се отпускат от бюджета на Министерството на образованието и науката. Финансовата помощ на студента се отпуска по молба на майка му, мотивирана с невъзможност семейството да заплати разходите за обучение.През 2015 г. Марсело Илиев издържа приемния изпит в условията на голяма конкуренция и беше приет в колежа, но сумата, необходима за заплащане на таксите и настаняването за двугодишния срок на обучение, е непосилна за неговото семейство. Затова таксата за обучението му бе поета от Камарата на строителите в България, а заплащането на разходите за общежитие – от МОН.През 2015 г., 2016 г. и през март тази година Министерският съвет отпусна общо близо 26 000 британски лири за общежитие на Марсело Илиев. ", "date": "2017.08.16", "title": "Кабинетът отпусна още 6000 лири за обучението на Марсело Илиев в Кеймбридж"}
{"url": "https://offnews.bg/politika/gerb-pripozna-aktciata-na-simeonov-v-slanchev-briag-za-pravitelstvena-662941.html", "text": "Трябва да имаме предвид, че имаме изказвания на хотелиери, които подкрепят днешната политика, която правителството прави, респективно тази на Валери Симеонов. Това коментира зам.-председателят на ГЕРБ Цветан Цветанов, който на практика призна, че правителството подкрепя вицепремиера за акция \"Тишина\", която той провежда по собствена инициатива в Слънчев бряг. Акциите в курорта на Валери Симеонов предизвикаха смут в Слънчев бряг, след като той арестува диджей Станчо за високи децибели, обикаляйки дискотеките и стресна и организаторите на най-големия фестивал Solar Summer, които се отказаха да го провеждат този уикенд.После обаче Цветанов призна, че е трябвало да има по-добра организация в началото на летния сезон, но обеща в предстоящите месеци и години всички тези неща да бъдат коригирани. \"Ще се подобри тази комуникация и ще се постигне баланс между младите, които искат да купонясват, чувствайки се добре, но трябва да се чувстват добре и почиващите\", коментира още Цветанов. Той даде за пример как не може да се угоди на всички, тъй като преди 90-та година легловата база в Слънчев бряг е била 18 000 души, а сега е 320 000. \"Що се касае за акциите на Валери Симеонов, всички трябва да се придържаме към българското законодателство, то е гаранция, че няма да бъдат туширани правата на тези, които са на почивка. Смятам, че трябва да има много по-добър диалог с всички хотелиери\", каза още Цветанов.  По време на пресконференцията на ГЕРБ основна тема беше Антикорупционния закон, който БСП е подготвила.\"Законопроектът за Антикорупционен закон на БСП не кореспондира с Конституцията на страната\", категоричен беше Цветанов. По думите му силната страната на законопроекта, който ще предложи мнозинството и МС е, че има сериозно обсъждане, взети са предвид всички препоръки на ЕК. „На заседанието на правна комисия на 1 септември – ще участват всички неправителствени организации и научни работници, за да се даде гаранция за недопускане на злоупотреби и за ефективността в борбата срещу корупцията\", уточни зам.-председателят на ГЕРБ. Пресконференцията на ГЕРБ не мина и този път без \"госпожа Корнелия Нинова\". А поводът е факта, че тя обяви, че ще даде на австрийската прокуратура имената на всички, които са замесили името й в проекта Цанков камък. Нинова изпрати писмо до холандския посланик, в което иска да се разследват всички, включително и премиера Бойко Борисов. Десислава Атанасова от ГЕРБ, която внесе сигнала на партията срещу Цанков камък в прокуратурата, обясни: \"Нинова е съпричастна, доколкото е била член на изпълнителната власт в качеството й на зам.-министър на енергетиката. ПШо думите й по тази логика Нинова можела да заведе дела срещу руския генерал Решетников, Георги Гергов и Румен Петков, които също казвали по различни поводи, че Нинова лъже. Все пак в заключение от ГЕРБ уточниха, че в сигнала им до прокуратурата няма нито едно име - нито на Ахмед Доган, който също бе споменат като консултант на сделката, а от ДПС отрекоха това, нито на министър или зам.-министър (Нинова и Румен Овчаров, който тогава е бил министър на енергетиката). В сигнала имало всички документи с подписи на всички министри, включително и на ГЕРБ, които е трябвало да приключат проекта, както и странните хонорари за строители. \"Не хонорарите за консултант\", подчерта изрично и шефът на правната комисия Данаил Кирилов.  ", "date": "2017.08.16", "title": "ГЕРБ припозна акцията на Симеонов в Слънчев бряг за правителствена политика"}
{"url": "https://offnews.bg/futbol/protesti-v-dvata-lagera-na-srednoshtnoto-el-klasiko-662943.html", "text": "Протести ще разкрасят поредното Ел Класико, което започва в необичаен час. Реал и Барселона излизат в Мадрид от 00,00 часа българско време. Реваншът за Суперкупата на Испания е изтеглен нарочно по-късно, за да са завършили мачовете от Шампионската лига.\"Белия балет\" спечели с 3:1 на терена на големия си съперник и изглежда фаворит за спечелване на трофея. Тимът на Зидан се намира в очевидно по-добра форма, показа го и в първата среща, и срещу Манчестър Юнайтед.Напрежението в Барселона след напускането на Неймар и лошия старт е очевидно. Част от играчите мърморят срещу ръководството, феновете са бесни на трансферната политика. Очакват се плакати срещу президента Бартоломеу тази вечер. Или нощ, както предпочитате.Аут е и Иниеста, който лекува контузия. Все пак меси никога не трябва да бъде отписван, а дори победа без купа в Мадрид ще свали напрежението.Реал има само един проблем - отсъствието на Кристиано Роналдо. Той беше наказан за 5 срещи, след като блъсна съдията в първата среща. \"Бернабеу\" ще стане в знак на протест в седмата минута. Ясно е защо точно тогава, но все пак . заради любимия номер на португалския ас.", "date": "2017.08.16", "title": "Протести в двата лагера на среднощното Ел Класико"}
{"url": "https://offnews.bg/politika/pravitelstvoto-otpusna-500-000-lv-za-remont-na-troianskia-manastir-662945.html", "text": "Правителството отпусна 500 000 лева за ремонт на Троянския манастир \"Успение Богородично\". С парите ще бъде възстановена най-старата сграда на манастира - крилото на екзарх Антим. Средствата се осигуряват чрез преструктуриране на разходите и/или трансферите по централния бюджет за 2017 г., съобщиха от правителствената пресслужба.Премиерът обеща да бъдат отпуснати парите за ремонт при посещението си в Троянския манастир, където се срещна с руския посланик Анатолий Макаров. \"Догодина за празника Антимовото крило трябва да се реконструира до основи и ще бъде направено. Знаете, че като кажем нещо, то утре ще стане. От една-две години правителството се грижи не само за този манастир, а за всички църкви и храмове в България. Така че – за наша голяма радост – днес на празниците масово българите излизат и почитат вярата и това е добре – има ли вяра, има надежда за бъдещето\", обяви Борисов. ", "date": "2017.08.16", "title": "Правителството отпусна 500 000 лв. за ремонт на Троянския манастир"}
{"url": "https://offnews.bg/sviat/ubitiat-v-struga-mafiot-vnasial-prostitutki-prez-balgaria-662946.html", "text": "В понеделник следобед в македонския град Струга бе убит известният престъпен бос Дилавер Бойку-Леку, смятан за най-влиятелната фигура в балканската мафия, занимаваща се с проституция и търговия с бели робини от страните на бившия СССР и Балканите.Според медиите в Македония, престъпният клан на Леку внасял момичета от Молдова, Украйна и Румъния през канал, който минавал през България. След това белите робини били откарвани в няколко села в околностите на Струга, сред които и родното на боса - Велеша. Там имало „депо”, в което винаги имало между 200 и 250 жени, готови за продажба на Запад. Цената варирала от 1500 до 5000 евро. Отделно от това Леку, който имал три брака и безброй любовници, държал 30 рядко красиви жени за себе си и за специални клиенти. Според македонското МВР за близо 20 години активна престъпна дейност кланът на Леку е продал в Западна Европа около 3000 жени.Албанец по произход и македонец по гражданство – 55-годишният Бойку е смятан за една от най-важните брънки от веригата за търговия с жени на Балканите. Бившият американски посланик в Скопие Лорънс Бътлер го определи преди известно време като „най-известния македонски гражданин“. Той бе разследван от Интерпол и ФБР за организиране на “търгове“ за бели робини и държи рекорда от 20 години, в които македонските власти го арестуват на няколко пъти, завеждайки срещу него множество дела. Има обвинения за корупция, съучастие в организиране на заговор против държавата, но все пак най-много са за склоняване към проституция.Неговата „кариера” започва в края на 80-те като строителен работник в Швейцария. След завръщането си в Македония започва да се занимава с криминална дейност. Отваря верига от стрийптиз барове в почти всички по-големи градове на страната, в които танцуват предимно момичета от Украйна, Румъния и Молдова. При акция на полицията през 2003 г. в тези клубове са задържани десетки източноевропейки без никакви документи. Установено е, че те са били принуждавани да проституират и са държани при най-тежки условия на живот.При всичките си показания пред съда, той заявява, че има само легален бизнес и всички танцьорки са с изрядни документи, като нито една от тях не е държана насила. Той развива и туристически бизнес в Струга – притежавайки няколко ресторанта, кафенета, бунгала и понтон-заведение в Охридското езеро. Там, на брега на езерото, близо до мястото откъдето от него се оттича река Черни Дрим, се намира и барът, в който е извършено убийството.Животът на Дилавер Бойку-Леку протича и завършва като на кино. През 2002 г. той е арестуван, но успява да скочи от колата, която го кара към полицията. След това е задържан при акция на македонските и черногорските служби малко преди да отлети за Бразилия. Той е върнат от Подгорица с хеликоптер, съден е и за малко лежи в затвора.Бойку бе прострелян в главата пред собственото му заведение „Аква блу” на улица „Партизанска” в Струга. Убиецът се е приближил зад него и е стрелял от упор в челото му, след което с още няколко изстрела е спрял скочилите от масата преследвачи. Секунди по-късно пред заведението спрял мотор, с който нападателят изчезнал из уличките на града.Все още не са ясни причните за покушението. Според информация в местните медии убийството може да е извършено от клана Истрефи. Като мотив се посочват „кръвна вендета“, заради убийството на техния 23-годишен син Ситем Истрефи при престрелка в края на 2015 г, предизвикана от спор за концесията на градския плаж. Разбира се, версията за разчистване на сметки в криминалните среди, занимаващи се с проституция също е повече от вероятна.", "date": "2017.08.16", "title": "Убитият в Струга мафиот внасял проститутки през България"}
{"url": "https://offnews.bg/obshtestvo/evrostat-dokaza-balgaria-e-politcejska-darzhava-662942.html", "text": "България е страната в Европейския съюз с най-големи разходи - като процент от БВП - за органите на реда, показват данни на Евростат, публикувани днес - около месец след протестите с искане за по-високи заплати на родната полиция.Не само, че сме значително над средното за 28-те, а и разликата между нас и подгласника ни - Словения, е значителна.Страната ни отделя много повече за полицията си и от Норвегия, Швейцария и Исландия, които също са проверени от европейската статистическа служба.България дава цели 2.8%, а Словакия - 2.4%. На трето място е Румъния с 2.3%.Над средата за ЕС (1.8%) са още Полша, Хърватия, Португалия, Унгария, Гърция, Великобритания, Латвия, Испания и Италия.Със средния процент са Холандия, Естония, Чехия и Белгия.Най-малко за полицията си, като процент от Брутния вътрешен продукт, отделят Белгия и Люксембург - по 1%Правителствените разходи на 28-те за \"публичен ред и сигурност\" през 2015 година надхвърлят 258 милиарда евро. В тази графа Евростат включва не само полицията, а и противопожарните служби, затворите и съдилищата.Полицията харчи повече от армиите в ЕС, показват още данните. За тях отиват 1.4% от европейския БВП, отбелязват още европейските статистици.Погледнато от друга гледна точка - не откъм важността на полицията в съзнанието на гласуващите бюджета, а откъм сумата на глава от населението, не България, а Люксембург е на първо място. При средно 507 евро годишно за ЕС, в Люксембург дават по 899 евро на жител, във Великобритания - 792 евро, в Холандия - 724 евро. Ние сме на дъното със 173 евро, а непосредствено пред нас са румънците със 183 евро и литовците с 204 евро.", "date": "2017.08.16", "title": "Евростат доказа: България е полицейска държава"}
{"url": "https://offnews.bg/medii/trima-kandidati-otpadnaha-ot-konkursa-za-shef-na-bnt-662950.html", "text": "Трима кандидати отпаднаха от конкурса за нов генерален директор на БНТ, стана ясно след гласуването на днешното заседание на Съвета на електронни медии (СЕМ). Членовете на регулатора разгледаха по същество документите на деветимата участници.Отпадналите са журналистът от БНТ Стоил Рошкев, Теодор Ангелов (ТВ СКАТ) и вечният кандидат Радостлав Главчев.Напред в конкурса продължават Емил Кошлуков, Константин Каменаров, Иван Гарелов, Валерий Тодоров, Сашо Йовков и Тома Иванов.Изслушването на одобрените кандидати ще е на 21 и 22 август от 9 ч в СЕМ.Одобреният генерален директор ще е ясен на 23 август.", "date": "2017.08.16", "title": "Трима кандидати отпаднаха от конкурса за шеф на БНТ"}
{"url": "https://offnews.bg/bojni/mejuedar-s-kultovo-obiasnenie-zashto-pritezhava-striptijz-klub-662947.html", "text": "Флойд Мейуедър даде култово интервю в шоуто на Джими Кимел. Боксьорът излиза срещу Конър МакГрегър в Лас Вегас на 26 август в мач за милиони. И направи страхотно погряване в ефир.Непобеденият при професионалистите американец сподели: \"Афтърпартито ще бъде в моя клуб. Аз имам колекцията от най-хубавите жени на света. Но честно, не са ми правили танц в скута от поне 20 години.Ако имаш стриптийз клуб,  не значи, че трябва да ти танцуват безплатно. Влязох в този бизнес по друга причина - гърдите, пиячката, музиката и вагините няма никога да излязат от мода\", мъдро отсече Флойд.40-годишният ветеран сподели, че се очаква да направи около 300 милиона долара от мача с ирландеца! Това си е сериозно увеличение, призна Флойд, който изкарал малко над 200 милиона долара от срещата с Мани Пакиао.Шоуменът беше разпитан коя е най-голямата сума, която може да се носи в кеш. Той отвърна честно, че от опит знае конкретната цифра - 50 милиона долара. Веднъж се разкарвал с въпросните пачки.Преди Флойд си купил за целта брониран камион. После го продал и сега просто наема охранителна кола, когато тегли от банката някой и друг милион за забавление.Накрай Мейуедър посъветва водещия да заложи за него. \"Каквото и да стане, ще ти върна парите\", обеща американецът, чийто последна загуба въобще е на аматьорския ринг от нашия Серафим Тодоров.Сарафа тъне в мизерия, като обитава панелка в Пазарджик. Но това е животът.    ", "date": "2017.08.16", "title": "Мейуедър с култово обяснение защо притежава стриптийз клуб"}
{"url": "https://offnews.bg/politika/dps-vav-vratca-iska-vrashtaneto-na-gazibarski-662956.html", "text": "Официална подписка за връщането на отстранения началник на полицията във Враца е инициирал Светлин Герасимов - общински съветник от Либерален алианс \"Има бъдеще за Враца\" и член на младежкото ДПС.От пресцентъра на общината във Враца съобщиха за OFFNews, че в качеството си на частно лице Герасимов е внесъл искане за разкриване на шатра в центъра на града, в която да се събират подписи в подкрепа на Газибарски. Писмото е входирано в администрацията на общината и се очаква искането да бъде подписано от кмета Калин Каменов. Либерален алианс \"Има бъдеще за Враца\" е коалиция, формирана за местните избори през 2015 г. след подписано споразумение между ДПС, НДСВ, Земеделски съюз „Александър Стамболийски“, партия \"Никола Петков\" и „Партия на българските жени“. Самият Герасимов член на младежкото ДПС за Враца.От няколко дни в града има недоволство след отстраняването на Димитър Газибарски заради показани слаби резултати в работата на дирекцията на МВР във Враца. Отстраняването от поста му дойде само ден, след като стана ясно, че той е уволнил полицая, който разпространи  в АЕЦ-а Пешко Караджов.  Последва вълна от недоволство, в която се включиха близки и приятели на Газибарски и бивши полицаи. Както OFFNews писа, Газибарски е бил с  през 2010 г. заради ненадеждност и опасност от теч на информация.В последните дни на правителството на тройната коалиция през 2009 г. той е назначен за началник на сектор “Противодействие на престъпността” в РУП-Враца. След като е преместен на по-ниска длъжност в първото правителство на Бойко Борисов, в правителството на Пламен Орешарски кариерното му развитие отново тръгва нагоре. Само два месеца преди края на мандата на правителството - на 12 юни 2014 г., е назначен за началник на Районно управление във Враца, а при второто правителство на ГЕРБ вече е назначен за директор на ОДМВР-Враца", "date": "2017.08.16", "title": "ДПС във Враца иска връщането на Газибарски"}
{"url": "https://offnews.bg/medii/sadat-otmeni-okonchatelno-otnemaneto-na-litcenza-na-tv7-662919.html", "text": "Петчленен състав на Върховният административен съд (ВАС) отмени спирането на ТВ7. Решението е от 7 август, съобщи експертът по медийно право проф. Нели Огнянова в блога си.Така най-високата съдебна инстанция потвърди решението на тричленния състав на ВАС.До делото се стигна, след като преди година Съветът за електронни медии (СЕМ) отне лицензиите за телевизионна дейност на ТВ Седем и Балкан Българска Телевизия ЕАД.ТВ7 бе финансирана мощно от фалиралата КТБ. След разрива и затварянето на банката, започна и криза в медията, която завърши с отнемането на лицензията й и спиране на ефира.Проф. Огнянова припомня, че лицензиите на двата тв канала са отнети на основание “установяване на неверни данни в декларациите по чл. 111.” Това са декларации за отсъствие на правни пречки, включително че кандидатите за лицензия не са лица, които “през последните пет години, предхождащи кандидатстването за лицензия, са обявени в несъстоятелност или са в производство за обявяване в несъстоятелност или в ликвидация” (чл.105, ал.4, т.5).Според СЕМ, тъй като през 2016 г. са открити производства за несъстоятелност на двете търговски дружества, се отнемат лицензиите за неверни декларации – нищо че данните са били верни към момента на подаване на декларацията. СЕМ намира, че възникването на правните пречки за доставчик, който вече притежава лицензия, е нарушение на критериите за допустимост за издаването й, което като последица налага принудителното й отнемане, допълва проф. Огнянова.Тричленният състав на ВАС постанови, че решението на СЕМ, в противоречие с лимитативните посочени в закона предпоставки, е отнел индивидуалните лицензии за доставяне на аудио-визуални медийни услуги с наименование „ТV7” и „СУПЕР7” и е заличил от Публичния регистър на СЕМ програми „ТV7” и „СУПЕР7”. Предвид изложеното настоящият състав приема, че обжалваният акт е издаден в противоречие с приложимия материален закон и следва да бъде отменен.Съдът посочва, че проблемът, който очертава параметрите на правния спор, е свързан с въпроса дали лицензията може да бъде отнета на припознатото от СЕМ основание и без ЗРТ да го е уредил нарочно. Отговорът му е отрицателен.Съдебното решение не означава автоматично връщане в ефира на ТВ7.Съдът обаче посочва, че програмите от групата на ТВ7 могат да бъдат качени на мултиплекс и да се излъчва цифрово в ефира. Темида обаче е категорична, че телевизиите са загубили правото си за разпространение по кабел и сателит. \"В известна степен решението на ВАС бе очаквано, защото законодателната уредба не е пълна по отношение на това, как се отнема лицензия на дружества, които вече не отговарят на първоначалните условия за издаване, коментира пред OFFNews членът на СЕМ Мария Стоянова, която бе председател на регулатора по време на спирането на телевизиите. - От съдебното решение става ясно, че оттук нататък ТВ7 може да се разпространява в цифровия ефир, т.е. чрез мултиплекс, но няма право на разпространение по кабел и сателит. За разпространението по кабел и сателит съдът е ясен, че юридическият екип на СЕМ е бил много прецизен в решението си. За регулатора изводът от това е, че законодателят трябва сега да бъде активен. Поне е необходима синхронизация с разпоредбата за прекратяване на регистрация. Лицензията е държавен документ, който се издава при определени условия. Когато те не се спазват трябва да има възможност за адекватни действия от страна на контролния орган, в случая СЕМ.\"", "date": "2017.08.16", "title": "Съдът отмени окончателно отнемането на лиценза на ТВ7"}
{"url": "https://offnews.bg/dom/prodavat-rodnia-dom-na-hari-potar-662866.html", "text": "„Родният“ дом на Хари Потър бе обявен за продажба за 1 милион паунда. Къщата е от 14-ти век и бе използвана в снимките на седмия филм от поредицата за момчето магьосник. Това е вторият път за последните пет години, в който английският дом с шест спални се продава.Къщата се намира в Левнам, Съфолк, и е част от сцената, в която злият магьосник лорд Волдемор убива родителите на Хари Потър в първата част от филма „Хари Потър и даровете на Смъртта“.За втори път се показва, когато Хари Потър и съученичката му Хърмаяни Грейнджър отиват в родното село на Потър – Годрик Холоул, за да търсят хоркрукси (предмети, в които е вселена част от душата на лорд Волдемор и чрез които той не може да бъде убит).Агенти по недвижими имоти заявиха, че това е „исторически значима“ собственост.Къщата, известна под името Домът на Де Вер, е била собственост на второто най-богато семейство в окръга през Средновековието. Тя се намира в село, която се смята за едно от най-запазените от средновековна Англия.Къщата е запазила своя старовремски лик, включително масивна дървена рамка, камини, стенописи и рядко каменно спираловидно стълбище с тухлен парапет.„Жителите могат да се оставят въображението си и да преживеят любимите си сцени с Хари Потър в реалния живот“, смята Картер Джонас, агент по недвижими имоти.", "date": "2017.08.16", "title": "Продават родния дом на Хари Потър"}
{"url": "https://offnews.bg/112/nameriha-tialoto-na-udaven-mazh-vliazal-v-moreto-kraj-koral-s-kanu-662925.html", "text": "Тялото на удавен мъж беше открито край къмпинг \"Корал\". От полицията в Бургас съобщиха, че малко преди 15.00 часа във вторник в Районното управление на Царево е подадено съобщение за това, че е открито тялото на 31-годишен мъж от Ямбол.Установено било, че същия ден около 12.00 часа на обяд той влязъл с кану в неохраняема плажна зона. Заради силно вълнение кануто му се преобърнало, а мъжът изчезнал във водата.Тялото на мъжа е откарано за аутопсия в \"Съдебна медицина\" към УМБАЛ – Бургас.По случая е образувано досъдебно производство.", "date": "2017.08.16", "title": "Намериха тялото на удавен мъж, влязъл в морето край Корал с кану"}
{"url": "https://offnews.bg/medii/tvr-i-evrosport-shte-izlachvat-zimnata-olimpiada-v-pionchan-za-rumansk-662959.html", "text": "Румънският обществен тв оператор TVR и Евроспорт ще излъчват следващите Зимни олимпийски игри (Пьончан 2018) и Летните игри в Токио 2020 за румънските зрители, съобщиха от Discovery Communications.Оттам коментират, че тази стъпка е в продължение на стремежа на компанията да осигури достъп до телевизионното съдържание на Олимпийските игри до колкото се може повече хора и на колкото се може повече екрани. Партньорството гарантира, че Зимните олимпийски игри в Пьончан през 2018 г. и Игрите в Токио през лятото на 2020 г. ще бъдат достъпни за възможно най-широка аудитория и на най-много екрани в Румъния в сравнение с изминалите години.Съгласно споразумението, TVR ще получи от Discovery Communications ексклузивен сублиценз за линейни и нелинейни права за излъчване на Зимните олимпийски игри през 2018 г. и Олимпийските игри през 2020 г., продължавайки традицията обществената телевизия в Румъния да обединява обществото, като проследява местни спортни събития и най-доброто от Игрите. Отново ексклузивно, сублицензният пакет ще включва частични права за излъчване на ТВ съдържание в дигитална среда, което TVR прави и сега на линейните си телевизионни канали, с възможност за повторно гледане. Ще бъдат предоставени и права за радиопредаване и излъчване на кратки видеа по каналите на TVR и дигиталните платформи, както и достъп до най-актуалните новини.Евроспорт запазва пълните права да излъчва всяка секунда от Олимпийските игри, осигурявайки на румънските фенове възможност за достъп и до най-доброто от Игрите, без значение дали ги гледат по телевизията, от мобилния си телефон, таблет или онлайн чрез EurosportPlayer. Това включва достъп през всички устройства и по всяко време на денонощието до над 100 събития на живо или при поискване (on demand).Discovery Communications притежава ексклузивните мултимедийни права за 50 държави и територии в Европа от Олимпийските игри през 2018 г. до Олимпийските игри през 2024 г., съгласно споразумение с Международния олимпийски комитет от юни 2015 г. Досега са сключени 21 споразумения за сублиценз за Олимпийските игри, в това число партньорства с националните телевизии в Армения (APT), Австрия (ORF), Беларус (Belarus National State Broadcasting), Хърватия (HRT), Чехия (Ceska Televize), Естония (Eesti Meedia), Финландия (YLE), Грузия (Georgian Public Broadcasting), Унгария (MTVA), Косово (RTK), Исландия (RÚV), Ирландия (RTE), Латвия (Latvijas Televīzija), Литва (Lietuvos Olimpinis Fondas), Холандия (NOS), Полша (Telewizja Polska), Словения (RTV Slovenija), Словакия (RTVS), Швейцария (SRG SSR) и Великобритания (BBC).", "date": "2017.08.16", "title": "TVR и Евроспорт ще излъчват Зимната олимпиада в Пьончан за румънския пазар"}
{"url": "https://offnews.bg/obshtestvo/zatvariat-chast-ot-ul-uiliam-gladston-do-12-septemvri-662930.html", "text": "Част от централната столична улица \"Уилям Гладстон\" е затворена до 12 септемви, съобщи Столична община. На пресечката на бул. \"Витоша\" се забранява влизането на пътни превозни средства в двете посоки в участъка между ул. „Ангел Кънчев” и ул. „Хан Крум”, както и през кръстовището ул. „Гладстон” – ул. „Рачо Димчев”.Промяната в движението се налага заради ремонт на топлопровод.  За същия период се закриват и местата за почасово платено паркиране.", "date": "2017.08.16", "title": "Затварят част от ул. \"Уилям Гладстон\" до 12 септември"}
{"url": "https://offnews.bg/offtopic/damska-chanta-izbuhna-po-vreme-na-obshtinsko-zasedanie-v-sasht-video-662931.html", "text": "Батерия в дамска чанта предизвика малка експлозия и пожар по време на общинско заседание в американския град Болдър Сити, съобщи ABC.Кадри от момента на избухването показват как първо от чантата излиза дим, а след това има и малък взрив.На помощ в общинския съвет се притичва и шефът на местната пожарна, който е на заседанието.Избухналата батерия е от вапорайзер, който се използва за пушене на билки и вакса, като специалисти предупреждават тези устройства да не се носят в чанти, а ако се наложи - това да става с правилното съхранение на батериите му.", "date": "2017.08.16", "title": "Дамска чанта избухна по време на общинско заседание в САЩ (видео)"}
{"url": "https://offnews.bg/obshtestvo/niama-opasni-iajtca-i-iajchni-produkti-na-balgarskia-pazar-662978.html", "text": "Няма данни за наличие на замърсени с фипронил яйца и яйчни продукти на българския пазар, съобщиха в сряда вечерта от министерството на земеделието, храните и горите.Ветеринарномедицински препарати, съдържащи веществото, не са разрешени за употреба при кокошки носачки. Разпространението на тези яйца започва от Белгия и Холандия, след което са били разпространени и в други европейски страни.Компетентните органи за безопасност на храните на страните членки обменят постоянно информация по Системата за бързо предупреждение за храни и фуражи (RASFF).При наличие на риск за потребителите министерството на земеделието, респективно Българската агенция по безопасност на храните, своевременно ще предприеме всички необходими действия за неразпространение на опасните храни и ще информира обществото, пише още в прессъобщението на МЗХГ.", "date": "2017.08.16", "title": "Няма опасни яйца и яйчни продукти на българския пазар"}
{"url": "https://offnews.bg/izvan-terena/lebron-dzhejms-tramp-napravi-omrazata-otnovo-moderna-662918.html", "text": "Леброн Джеймс, една от най-големите звезди на НБА, нападна отново своя \"любимец\" Доналд Тръмп. Постове срещу президента на САЩ написа и друг известен баскетболист Стив Неш.\"Кралят\" коментира последните събития в Шарлътсвил, в които се сблъскаха хора на крайната десница и техни опоненти. Причината - решението за демонтирането на паметник на генерал Лий, който според местната власт символизирал робството.\"Омразата винаги е съществувала в Америка. Знаем го, но Донълд Тръмп просто я направи модерна отново\", постна Леброн, \"Паметниците нямат нищо общо с нас сега\".Търмп спомена в обръщение за събитията в Шарлътсвил, че е притежавал винарна в града. Това пък ядоса Стив Неш, канадската легенда на НБА.\"Да защитаваш бялото превъзходство и после да си слагаш шибания гроздов сок, идва ми малко в повече\", написа бившият баскетболист.Иначе Леброн не прощава наа Тръмп от месеци. Дори през уикенда демонстративно носеше шапка \"Make America Great Again\".", "date": "2017.08.16", "title": "Леброн Джеймс: Тръмп направи омразата отново модерна"}
{"url": "https://offnews.bg/futbol/ruse-nastrahna-goniat-dunav-ot-grada-s-40-pati-po-visok-naem-662966.html", "text": "Феновете в Русе настръхнаха, решение на общинарите може да прогони отново футболния Дунав извън града. Повод за гнева им стана увеличението на цените за ползване на обекти, публикувано от телевизия TVN.Според предложените изменения таксата, която ще трябва да плаща Дунав за домакинските си мачове от първенството на Първа лига, скача от сегашните 300 на 11 760 лв. Увеличението е близо 40 пъти!\"Само“ 4 пъти, е увеличението на наема за провеждане на тренировки – от досегашните 150 лв., той става 609 лв.Доста по-скромни са цените за по-ниските футболни групи. Ако Локомотив реши да играе на Градския стадион мачовете си от „В“, ще плаща наем в размер на 1 520 лв. Ако влезе в „Б“-група, наемът ще се увеличи двойно до 3300 лв.Като причина за увеличението вносителите от общинската администрация посочват извършения мащабен ремонт на съоръжението, което води и до увеличение на разходите за неговото поддържане. Посочва се, че необходимите разходи на ОП „Спортни имоти“ за провеждане на една футболна среща възлизат на 3 040 лв.За определяне на цените от оценителя по метода на сравнителната стойност са използвани данни от реализирани наемни отношения от съпоставими или почти идентични спортни съоръжения: Стадион Лазур –Бургас, стадион на Локо Пловдив, Стадион Верея, Национален стадион „Васил Левски“ и други столични съоръжения, аргументират се от общинската администрация.Може да им опонираме, тъй като националният стадион може да бъде уреден и за 6-7 хиляди лева, ако е отворен само \"А\" сектор, което напълно стига предвид уникалната посещаемост на футбол у нас.Увеличение, макар и не толкова драстично, се предлага и за ползване на тенис-кортовете в Парка на младежта. Предложението е от сегашните 10 лв. за час, наемната цена да бъде увеличена на 12 лв.Просто сметка показва, че Дунав ще трябва да отделя поне още 40-50 хиляди лева месечно за наеми, ако не се разбере нещо с общината. Или да потърси отново подслон в Разград.", "date": "2017.08.16", "title": "Русе настръхна! Гонят Дунав от града с 40 пъти по-висок наем"}
{"url": "https://offnews.bg/ikonomika/rezultatat-ot-proverkite-po-moreto-nad-100-mln-leva-rast-na-oborota-662926.html", "text": "С над 100 млн. лв. са се увеличи оборотите на търговските обекти по цялото Черноморие през юли 2017 г. в сравнение със същия месец на 2016 г. Това показват данните от дистанционната връзка на НАП с касовите апарати. Сред местата с най-голям ръст на регистрираните в НАП приходи е Обзор – 149% повече спрямо юли 2016 г.В големите курорти също има повишаване на оборотите. В Албена ръстът е 62% спрямо юли 2016 г., в Слънчев бряг – 10 на сто, а в Златни пясъци – 22%.От началото на летния сезон до сега по цялото Черноморие са извършени общо 24 000 проверки. Най-много санкции са наложени заради неиздаване на касови бележки, разлика между сумата в касата и отчетените обороти, липса на фискални устройства и други.И тази година стотици данъчни инспектори, съвместно с органите на МВР и Агенция „Митници“, извършват лятна контролна кампания по Черноморието. Основен акцент на проверките са отчитането на обороти и издаване на касови бележки. За пръв път през тази година неиздаването на касова бележка се санкционира незабавно със запечатване на търговския обект, освен обичайната глоба. Обектите обикновено остават затворени в продължение на 2 седмици след запечатването. Запечатаните обекти по време на кампанията до този момент са 113.Под постоянно наблюдение са подложени и борси и тържища в близост до курортите, като там дежурят денонощно служители на звеното за фискален контрол в НАП. Освен че извършват контрол на движението на хранителни стоки, алкохол, цигари и напитки, фискалните агенти следят и за издаването на касови бележки и отчитането на обороти от търговците по морето.Сигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.", "date": "2017.08.16", "title": "Резултатът от проверките по морето: Над 100 млн. лева ръст на оборота в търговските обекти"}
{"url": "https://offnews.bg/obshtestvo/saprugata-na-tcvetan-vasilev-se-oplaka-na-prezidenta-che-prokuraturat-662929.html", "text": "Съпругата на избягалия от България банкер Цветан Василев Антоанета публикува открито писмо до президента Румен Радев, в което се оплака от тормоз на прокуратурата над дъщеря ѝ Радосвета. Тя задава на държавния глава и въпроса \"Как се чувствате като Президент на държава, управлявана от мафията, и какво ще направите, за да защитите невинните хора от мафията?\"Поводът за писмото е, че се оказва, че прокуратурата е повдигнала обвинение и срещу дъщерята на бившия мажоритарен собственик на КТБ Радосвета.В писмото до президента проф. Антоанета Василева обяснява, че след като на 3 август 2017 г. бе обявено, че фондацията на американския дипломат Бил Ричардсън подготвя жалба до американското правителство срещу грубото погазване на човешките права на Цветан Василев от страна на главния прокурор Сотир Цацаров и народния представител Делян Пеевски, българската прокуратура е изпълнила \"поредната мръсна поръчка на мафията и е скалъпила набързо скандално нелепо обвинение срещу дъщеря ми\".Призовката била пъхната под вратата на семейния апартамент на семейството в София, а Радосвета Василева, която живее в чужбина, трябвало да се яви в следствието в понеделник, на 7 август 2017 г.На база „неявяването“ на наследницата на Василев е издадена заповед за задържане под стража за 72 часа, въпреки че тя е нередовно призована. След това прокуратурата издала заповед за арест за 72 часа на дъщерята на банкера.Тя обяснява и че дъщеря ѝ е обвинена за пране на пари за това, че през 2013 г. е купила апартамент в България с пари, дарени от баща ѝ в България и че според българската прокуратура тя е трябвало да знае, че това са пари с престъпен произход.Василева разкрива и още едно „случайно“ съвпадение - обвиненията срещу нея и дъщеря ѝ били повдигнати от един и същи следовател, а един и същ прокурор е издал заповедите им за арест.Ето и пълният текст на писмото:", "date": "2017.08.16", "title": "Съпругата на Цветан Василев се оплака на президента, че прокуратурата тормози детето ѝ"}
{"url": "https://offnews.bg/politika/tarsiat-pilotna-sistema-za-elektronno-glasuvane-662935.html", "text": "На 11 август 2017 г. Държавна агенция „Електронно управление“, в партньорство с Централната избирателна комисия (ЦИК), обяви, че търси изпълнител за пилотен проект на система за електронно гласуване, съобщиха от агенцията.Обществената поръчка е за малко повече до 33 хил. лв., като изпълнителят ще трябва да направи проучване и анализ на добрите практики за дистанционно електронно гласуване (ДЕГ), като ще трябва да бъдат проведени и симулации на електронно гласуване от дистанция. Анализът на тестовата система трябва да посочи конкретни препоръки за това как да изглежда бъдещата система за електронно гласуване. Това трябва да се случи до края на 2017 г., а самата система трябва да бъде изцяло готова и да заработи за изборите за евродепутати през 2019 г. До 18 август т.г. ще бъдат обявени резултатите от процедурата за избор на изпълнител по дейностите за информация и публичност на проекта.", "date": "2017.08.16", "title": "Търсят пилотна система за електронно гласуване"}
{"url": "https://offnews.bg/drugi/mari-stoilov-sreshtu-seltik-i-tenis-v-efira-dnes-662924.html", "text": "14,30 Снукър, шампиона на Китай Евроспорт 118:00 Тенис, турнир за мъже в Синсинати Mtel sport 118:00 Тенис, турнир за жени в Синсинати F+, Sport+ HD19,00 Баскетбол, Беларус - България БНТ HD21,45 Футбол, Наполи - Ница bTV action21,45 Футбол, Селтик - Астана Ринг", "date": "2017.08.16", "title": "Мъри Стоилов срещу Селтик и тенис в ефира днес"}
{"url": "https://offnews.bg/obshtestvo/bager-razbiva-blokiranata-ulitca-v-strelbishte-gardove-goniat-parkira-662932.html", "text": "Багери разрушават преградената улица \"Майор Първан Тошев\" в столичния квартал \"Стрелбище\". На мястото НИКМИ ще строи 43 етажен блок, след като ВАС отсъди в тяхна полза и нареди на главния прокурор да им издаде разрешение за строеж. От НИКМИ заградиха \"обекта\" и затвори улицата, част от която попада в терена им. Столичният кмет Йорданка Фандъкова заяви вчера, че ще издаде заповед тя да бъде освободена. Днес обаче багер я разбива. За това съобщиха на страницата си във фейсбук жители на квартала, обединени в Помощ за Стрелбище. Те се канят да протестират чрез \"мирно паркиране\" на колите си пред главния вход на заградения терен и улица. Идеята е на един от жителите в района, който разказва: Хората се организират за пореден протест довечера. ", "date": "2017.08.16", "title": "Багер разбива блокираната улица в Стрелбище, гардове гонят паркирани коли"}
{"url": "https://offnews.bg/politika/ilhan-andaj-tri-pilentca-izmislili-aresta-na-dogan-sled-liatoto-shte-662928.html", "text": "ДПС отвърна остро на фалшивата новина, че почетният председател на партията Ахмед Доган ще бъде арестуван. Първо лидерът на столичното ДПС Нихат Кабил написа пост във Фейсбук, наричайки \"пиленца\" хората, които \"се ебават с Доган\", като ги предупреди, че няма да им мине номерът. А после в ефира на Нова телевизия журналистът Илхан Андай заяви: Трима - бивши ченгета, са се срещали тези дни и са измислили \"фалшивата новина\" за Доган и след лятото ще станат на яхния. \"В началото на този политически сезон тези бройлери ще са станали кило и половина-две и ще отидат на яхния. Това е новината от една среща. 10 важни личности в държавата, които са свързани с Цанков камък... Миналата седмица трима от тях - бивши ченгета, които вървят за мозъчно ядро, са се срещали, имали са много важна среща и от нея основното послание е, че нещо страшно няма да се случи в държавата. Сиреч, този, който създаде напрежението, ще си го понесе в рамките на месец-месец и половина - трима са и са много важни. А напрежението го създадоха около Цветан Василев.\" На въпрос на водещата на Нова телевизия дали причината сега ГЕРБ да се сети за Цанков камък и да го даде на прокуратурата без нови доказателства е Цветан Василев, Илдай отговори, че в момента причина за срещата е бил законът \"Магнитски\", който Василев се надява да използва за закрила от САЩ. \"Цветан Василев нон стоп се появява и завоалирано казва \"Внимавайте какво направихте миналото лято\". Илхан Андай потвърди, че информацията за готвен арест на Доган е фалшива новина и прераства в нещо като \"обществено-политически хорър от стила знам какво направи онова лято\". Журналистът обърна внимание, че след като името на почетния председател е било замесено първо в арест, а после и в проекта Цанков камък, той веднага е реагирал, което е нещо нетрадиционно за него. \"За първи път той реагира на новина от медиите. Някой си е наумил нещо и иска той да реагира\", каза още Илдай. А по отношение защо ДПС отрича сега, след като дори е имало дела за хонорара на Ахмед Доган за Цанков камък, Илдай коментира, че Доган не е никога бил консултант и ще се намери точната длъжност и определение.   \"Всичко тръгва от КТБ. Спомняте си, че скандалът Цанков камък и връзката с Доган и очакванията за арест се появиха непосредствено, след като се стигна до ниво да бъдат виновниците за КТБ да направят по-важната стъпка към съда - да бъдат привлечени, да бъде докаран Василев, на атаката се отговаря с контраатака\", обясни още Илхан Андай. По думите му от ситуацията в момента печели цялата политическа класа, на която трябва да й светне жълто, че трябва да са по-премерени. \"След лятото ще има много премерен изказ и действия на главна прокуратура - ако някой е надробил нещо, което няма как да преглътне - би било страшно, защото става въпрос за много пари\", каза още Илхан Андай.  А на въпроса защо сега ГЕРБ подават сигнала за Цанков камък журналистът отговори: \"ГЕРБ изпълниха това, което е записано в учебниците по политика. Като ти вдигнат топката, вкарваш гол. Защото са управляващи и някой им е подал удобен пас. Това са очакванията на обществото, Цанков камък да бъде даден на прокуратурата\". Журналистът коментира и отношенията между Ахмед Доган и Делян Пеевски, като каза, че наскоро двамата са се срещали. \"Отношенията им са здрави. Няма война, Пеевски е достатъчно умен, за да анализира какво се е случвало в ДПС и, че Доган е твърде голяма хапка за него. Доган няма нищо против Пеевски да остане в семейството на ДПС, защото без такива мощни кадри партията не може да посрещне новите провокации, които се появиха преди година и половина (визирайки партията на Лютви Местан). По думите на журналиста отношенията между ГЕРБ и ДПС също \"извън паравана са много добри. \"Преди две седмици отпуснаха много пари на общини на ДПС\", подчерта Илдай.Той коментира и има ли конфликти в ДПС в момента. \"В ДПС има много недоволни хора, които не станаха кандидат-депутати, както и отчаяни бивши зам. председатели, които са нищо. Има настроение по региони към тези, които бяха спуснати за водачи на листи, като например Йордан Цонев в Хасково. Там няма скандал, но от ДПС отчитат, че листата е на Доган. Той е избрал Цонев да е в Хасково\", разказа Илхан Андай. Той отсече: \"ДПС винаги ще се тресе до такава степен, че да оздравее. Но ударят ли Доган, ДПС няма да го има\". ", "date": "2017.08.16", "title": "Илхан Андай: Три пиленца измислили ареста на Доган, след лятото ще  станат на яхния"}
{"url": "https://offnews.bg/kultura/grand-dance-academy-sreshtna-balgarski-talanti-sas-svetovni-tantcovi-v-662936.html", "text": "Всеки има своите идоли в една или друга област и мечтае някой ден да може да се срещне с тях, да се докосне до това, което правят и заради което ги харесва. Десетки млади български надежди в танцовото изкуство имаха своя шанс да се докоснат до величия от световната балетна сцена по време на второто издание на международния фестивал GRAND DANCE ACADEMY. От 1 до 13 август в СОК „Камчия“ талантливите момчета и момичета от България, Русия, Украйна, Австралия, ОАЕ, Ливан, Япония, Чехия, Гърция и Турция имаха възможност да тренират с доказани балет майстори, танцови педагози, солисти и хореографи от световна величина, сред които Гедиминас Таранда от Москва, който е заслужил деятел на изкуствата на Русия, основател и художествен ръководител на Имперски Руски Балет; Вадим Писарев, от Донецк, който е народен артист на Украйна; прима-балерината от Болшой театър Елена Андриенко; професорът и педагог-репетитор по балет в Московската държавна академия по хореография Татяна Галцева и др. Програмата на майсторските класове включваше класически танц, техника на палци, балетна гимнастика, народно-сценичен и исторически танц, съвременен танц/контемпорари, импровизация, техника Релиз и техника Кънингам. Всички участници имаха възможност да проведат консултации с гостите на фестивала, които бяха и част от фестивалното жури, а всеки участник в конкурса получи лично ценни указания във връзка с предстоящото му участие.Председател на международното авторитетно жури бе проф. Марина Леонова, ректор на най-старото театрално учебно заведение в Москва - Московската държавна академия по хореография, и мастър педагог по класически танц. Сред членовете на журито от българска страна се открояват имената на прима-балерината на Националната опера и балет в София Маша Илиева и прима-балерината и директор на Националния балет Сара-Нора Кръстева.Гран-при на Втория международен детски хореографски фестивал GRAND DANCE ACADEMY 2017 получи японската танцова група „Danceworldmadein Takane“, а носител на специалната награда в СОК Камчия стана победителката във фестивала от миналата година Ивана Харизанова. Наградата на Министерство на културата на България получи десетгодишната Ирена Харизанова за впечатляващото си изпълнение на български народен танц.Сред участниците с вродения си талант за балет и с огромната си любов към изкуството се отличи малката участничка от София Ема Митрева. Тя получи специалната награда на руската корпорация „Росатом“ - участие в детската профилирана лагерна смяна в лагера „Орльонак“ в Русия. Ема все още не е навършила 8 години, но фактът, че е спечелила вече 3 златни медала от различни конкурси и отваря вратата за участие в мастър класовете на GRAND DANCE ACADEMY. Детето покори всички с неподправения си чар и изключителния си талант. И макар да не можеше да се конкурира с по-големите участници в конкурса заслужено спечели специалната награда на „Росатом“, която тази година подкрепи организирането на GRAND DANCE ACADEMY в Камчия.Пътят на Ема към балета започва само преди година и половина, когато малкото момиченце, за учудване на своите родители, си пожелава Дядо Коледа да й донесе балетна пачка. Дядо Коледа изпълва желанието й и Ема започва настойчиво да иска да я запишат на балет. В балетната школа, в която я завежда майка й Ели първоначално отказват да я вземат, защото нямат група за толкова малки дечица. Но след като Ема прекарва час и половина с групата за деца от втори клас, решението е взето много бързо – Ема има качества за балерина, които много малко деца на нейната възраст притежават и безгранично желание да танцува балет и да бъде на сцена, което се усеща от всяко нейно движение. Още след първото й участие на Grand Dance Academy, мнението на педагозите е, че щом Ема навърши 10 години трябва да продължи подготовката си в балетното училище към Болшой театър. Ема е срамежлива, но когато я попита човек за наградата, очите й светват. Нито тя, нито родителите й са очаквали да получи награда, защото малката балерина е извън възрастовите категории в конкурсната програма. „Много се радвам, че получих награда и нямам търпение да отида на лагер в Русия“, споделя по-късно тя с неотразима детска усмивка.Фестивалът GRAND DANCE ACADEMY се провежда под патронажа на Министерство на културата на България, с подкрепата на „Росатом“, Представителството на „Россотрудничество“ в България и Посолството на Руската Федерация в Република България.", "date": "2017.08.16", "title": "GRAND DANCE ACADEMY срещна български таланти със световни танцови величия"}
{"url": "https://offnews.bg/ikonomika/hoteli-predlagat-mastika-i-menta-ot-plastmasovi-tubi-662937.html", "text": "Митниците конфискуваха 1658 л алкохол от хотел и ресторант по Черноморието. На 13.08.2017 г., митническа мобилна група проверила складово помещение в приземния етаж на хотел в курортен комплекс „Св.Св.Константин и Елена\", където е установено, че се съхраняват 24 пластмасови туби с вместимост по 10 л. различни алкохолни напитки - водка, текила, уиски, мастика и мента. Общо количество на задържания алкохол е 240 литра, за които не са представени документи по смисъла на Закона за акцизите и данъчните складове. Взети са проби.Предстои административнонаказателно производство.На 14.08.2017 г. митническа мобилна група извършва проверка в заведение за хранене, намиращо се в непосредствена близост до регистриран обект в района на Поморие. При проверката е установено, че заведението функционира, освен като ресторант, и като импровизиран пункт за търговия с алкохол. С влизането си митническите служители прекъсват сделка, при която гражданин закупува 20 л. ракия.Отделно в помещението са открити още 75 л. ракия без документи по Закона за акцизите и данъчните складове, разлети в туби от по 3 и 5 литра. Установено е, че заведението има директен вход към данъчния склад и при продължилата там проверка митническите служители установяват таксиметров автомобил, натоварен с 40 л. от същата ракия в туби. При последвалата проверка на самия данъчен склад са открити 2566 бутилки от половин литър с ракия, ликьор и бренди. Бутилките са облепени с български акцизни бандероли, но самите бандероли са поставени по начин, който не гарантира, че при употребата на стоката ценната книга ще бъде унищожена. По случая ще бъде образувано административнонаказателно производство.За 45 дни (в периода 01.07-15.08.2017 г.) митническите мобилни групи извършиха над 80 проверки по българското Черноморие във връзка със засилените мерки срещу търговията и предлагането на нелегални акцизни стоки. Проверявани са регистрирани по Закона за акцизите обекти, както и магазини, хотели и заведения. Посредством прецизния анализ и селекция на обектите 30% от проверките приключват с констатации, като за периода са иззети 28 521 л алкохол.", "date": "2017.08.16", "title": "Хотели предлагат мастика и мента от пластмасови туби"}
{"url": "https://offnews.bg/obshtestvo/dazhd-i-temperaturi-do-34-gradusa-dnes-662884.html", "text": "Слънчево до обяд, с облаци около и след обяд и възможни валежи. Такова ще е времето днес според прогнозата на Националния институт по метеорология и хидрология при Българската академия на науките.В Източна България ще духа умерен, временно силен север-североизточен вятър.Максималните температури ще са предимно между 28° и 33°, в София – около 27°. Най-топло ще е в Сандански, където се очакват 34 градуса.Над планините ще е предимно слънчево, след обяд ще се развива купеста облачност и на отделни места ще превали и прегърми. Ще духа силен североизточен вятър. Максималната температура на височина 1200 метра ще е около 24°, на 2000 метра – около 15°.Над Черноморието облачността ще е променлива. На места ще превали краткотраен дъжд. Ще духа умерен, временно силен север-североизточен вятър. Максималните температури ще са 26°-30°. Температурата на морската вода е 25°-27°. Вълнението на морето ще бъде 3-4.Най-топлият ден от седмицата ще е събота, когато средната максимална температура в страната ще е 34 градуса. От неделя ще започне захлаждане и ще завали, дъждовете ще продължат до вторник включително.", "date": "2017.08.16", "title": "Дъжд и температури до 34 градуса днес"}
{"url": "https://offnews.bg/kultura/blagotvoritelen-kontcert-vav-varna-za-muzikanta-dimitar-dimitrov-662933.html", "text": "От 20:30 ч днес в Летния театър на Варна ще се проведе благотворителен концерт в помощ на музиканта Димитър Димитров, който загуби сестра си и остана без дом след пожар на 24 януари. Рок легендите на България ще свирят с цел да се съберат средства за Митко.\"Майка ми и племенникът ми ме събудиха към 3:30 през нощта и ми казаха, че къщата гори. Ние успяхме да се спасим, но за жалост, сестра ми почина в пожара, който е започнал от нейната стая. Не се знае какво се е случило, никой не успя да изясни причината за пожара и смъртта на сестра ми\", каза Димитров пред bTV.На сцената ще излязат цялата група \"Легендите\", Иван Лечев, Косьо Марков, Стенли, Любо Киров, Звезди от \"Ахат\", Орлин Павлов, \"Фанданго\", Нелко Коларов.\"Два часа ще има много здрав рокенрол с най-яките парчета, които тези хора са създали\", разказа Митко Кърнев, който е основният организатор на благотворителното събитие.\"Всички, включително община Варна и всяка институция, която има отношение към този казус, бяха много отзивчиви. Надявам се да помогнем на Митко и да направим един здрав концерт\", добави още Кърнев. Всички участници ще пеят безвъзмездно, а цената на билетите ще бъде 20 лева. ", "date": "2017.08.16", "title": "Благотворителен концерт във Варна за музиканта Димитър Димитров"}
{"url": "https://offnews.bg/obshtestvo/bez-voda-v-chasti-ot-shest-stolichni-rajona-662850.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Монтаж на спирателни кранове на ул. „Искър“ в Център налага спиране на водоподаването от 9.00 до 21:00 часа по ул. „Искър“ от бул. „Васил Левски“ до ул. „Петра“. Подмяна на сградни водопроводни отклонения на ул. „София“ и ул. 256 в „Орландовци“ налага спиране на водоподаването от 9.00 до 19:00 часа по ул. „София“ от ул. „Съзнание“ до ул. „Първа Българска армия“, ул. „Герена“, ул. „Простор“, ул. 256, ул. 255. Реконструкция на уличен водопровод на ул. „Гюешево“ в жк. „Сердика“ налага спиране на водоподаването от 10.00 до 22:00 часа на бул. „Инж. Иван Иванов“, ул. „Арх. Петко Момчилов“. Във връзка с подмяна на сградно водопроводно отклонение на ул. „Никола Петров“ в жк. „Триъгълника - Надежда“ се налага спиране на водоподаването от 9.00 до 14:00 часа по ул. „Никола Петров“ от ул. „Болярска“ до бул. „Ломско шосе“. Заради реконструкция на уличен водопровод и подмяна на сградно водопроводно отклонение на ул. 78 във вилна зона „Симеоново – север“ се налага спиране на водоподаването от 9.30 до 20:30 часа в района на ул. 78. Поради подмяна на сградно водопроводно отклонение на ул. 7 в Долни Богров се налага спиране на водоподаването от 10.00 до 16:00 часа по ул. 7 от ул. 1 до ул. 13. ", "date": "2017.08.16", "title": "Без вода в части от шест столични района"}
{"url": "https://offnews.bg/obshtestvo/reka-tundzha-trovi-kravi-v-iambolsko-662934.html", "text": "Ямболски фермери се оплакаха, че кравите им са се отровили след като са пили вода от река Тунджа. Техни селскостопански животни пили от водите на реката и загинали. Екоинспектори вече проверяват изливат ли се отрови в района на ямболското село Кукорево, съобщава Нова тв.Илчо Илчев от ямболското село Кукорево отглежда близо 70 крави. В неделя, животновъдът води добитъка си на обичайния водопой край река Тунджа.Минути след като кравите пият от водата, падат като покосени, сподели той.Ветеринарният лекар Мария Тодорова обяснила на фермера, че кравите са здрави и става въпрос за силно отравяне.Животновъдът и хора от селото твърдят, че водите на Тунджа са токсични.Друг сигнал за промишлено замърсяване на Тунджа в района имало само преди две седмици, когато реката почерняла от измряла риба.Притеснени за екоравновесието в района, животновъдите звъннали и на телефон 112. Труповете на животните са откарани в екарисаж във Варна.Хората в района, които отглеждат животни, се оплакват, че крави са абортирали, а други починали, след като пили вода от реката. Жителите на селото се опасяват, че има предприятия, които хвърлят отровни води край Тунджа.Експерти от РИОСВ- Стара Загора са взели проби от реката. Чака се и становище от Агенцията по безопасност на храните.", "date": "2017.08.16", "title": "Река Тунджа трови крави в Ямболско"}
{"url": "https://offnews.bg/tenis/grigor-dimitrov-izliza-v-18-00-ch-sreshtu-felisiano-lopes-662922.html", "text": "Григор Димитров започва днес участието си на турнира в Синсинати, САЩ. Българинът излиза срещу Фелисиано Лопес. Мачът е първи в програмата на централния корт. Очаква се той да започне в 18:00 ч., а Мтел спорт предава пряко.Българинът е поставен под номер 7 в схемата на турнира и почива първия кръг. 35-годишният испанец пък се справи с корееца Хен Чун, за да си осигури пети в кариерата си мач срещу нашето момче.До момента двамата опоненти са си разменили по две победи. 34-ият в света Лопес е триумфирал в първия (2010 г., Куинс) и последния им мач (2017 г., Куинс). Димитров е побеждавал в Куинс през 2014 г., както и на кортовете в Синсинати през 2016 г.Григор има трудната задача да защитава голям брой точки от миналата година. Тогава той достигна полуфинал в надпреварата, но отпадна от Марин Чилич. Уви, хасковлията е във видима криза напоследък, но пък се похвали, че тръгва нагоре на американска земя.Желаем му късмет тази вечер! Ако победи, Гришо ще срещне Хуан Мартин дел Потро или Мичел Крюгер.", "date": "2017.08.16", "title": "Григор Димитров излиза в 18,00 ч. срещу Фелисиано Лопес"}
{"url": "https://offnews.bg/politika/polititci-shte-badat-razsledvani-i-po-anonimni-medijni-publikatcii-662927.html", "text": "Политици и висши държавни чиновници ще могат да бъдат разследвани и по анонимни публикации в медиите. Това стана ясно от изказване на правосъдния министър Цецка Цачева пред БНТ. Тя коментира новия антикорупционен закон, който ще бъде подложен на обществено обсъждане в парламента на 1 септември. В законопроекта отпадна възможността бъдещият антикорупционен орган - Комисия за противодействие на корупцията и отнемане на незаконно придобито имущество, да се самосезира по анонимни сигнали. Това беше предвидено в т.нар. , който два пъти катастрофира в парламента. На въпрос защо в новия законопроект е отпаднала тази възможност Цачева коментира: Цачева критикува алтернативния законопроект на БСП, в който се предвижда председателят на бъдещата комисия да се посочва от президент. Министърът обясни, че ГЕРБ не могат да подкрепят такъв вариант, защото така комисията ще бъде управлявана еднолично и не е ясно как ще бъде предлаган нейният председател.В правителствения проект не се предвижда комисията да има разследващи функции, а само ще подава сигнал до компетентните институции, обясни още Цачева.Акцентирали сме върху антикорупционата стратегия, която е приета, стратегия за съдебна власт като сме стъпили на двата предходни законопроекта, известни като законопроектите \"Кунева\". Постарали сме да елиминираме спорните пунктове, които не срещнаха подкрепата на народните представители от 43 НС. Разширен е кръгът на лицата, спрямо които ще действа този закон. Принципите с тези, които гарантират прозрачност, честност и паритет при навлизането на личната, имуществената сфера при гарантиране на съответните права и свободи, каза още тя.В законопроекта на правителството председателят ще се избира по предложение на различните парламентарни групи, а той ще може да предлага членовете на комисиите.Не виждаме изготвена предварителна оценка а въздействие на този законопроект на БСП и какво се цели с него. Там предложението е за създаване на едноличен орган. Нова агенция ще се ръководи от председател. Няма конкретни функции. Превръща се в едноличен орган, където липсва публична процедура за избирането на председателя, каза още тя.", "date": "2017.08.16", "title": "Политици ще бъдат разследвани и по анонимни медийни публикации"}
{"url": "https://offnews.bg/obshtestvo/proveriavat-iazovirite-v-kardzhalijsko-662913.html", "text": "Започва оглед на състоянието на язовирите в Кърджалийско в навечерието на есенния сезон.13 съоръжения ще бъдат проверени. Те са стопанисвани от \"Напоителни системи\".8 от тях са отдадени под наем за риборазвъдна дейност, останалите се използват за поливане на площите, засети със зеленчуци.В огледа ще участват изпълнителния директор на дружеството Снежина Динева и управителят на хасковския му клон Георги Латев.", "date": "2017.08.16", "title": "Проверяват язовирите в Кърджалийско"}
{"url": "https://offnews.bg/futbol/milanovi-biat-nared-v-shampionskata-liga-662914.html", "text": "Добри новини за българските футболисти, уви, тези в чужбина, донесоха първите плейофи за влизане в груповата фаза на Шампионската лига. Битката започна с мача Карабах - Копенхаген (1:0), а а по-късно станаха ясни резултатите и в още четири първи срещи от плейофите.В най-интересния сблъсък Ливърпул победи с 2:1 като гост Хофенхайм. Немците пропуснаха дузпа в началото и реваншът не е предрешен.ЦСКА (Москва) с Георги Миланов пък измъкна успех с 1:0 навън срещу швейцарския Йънг Бойс. АПОЕЛ Никозия с Живко Миланов записа впечатляваща победа - 2:0 у дома Славия (Прага) с 2:0. Вдруг мач от турнира тази вечер Спортинг (Лисабон) завърши 0:0 като домакин на ФКСБ (Бивш Стяуа).КАРАБАХ - КОПЕНХАГЕН 1:0СПОРТИНГ (Л) - СТЯУА 0:0АПОЕЛ НИКОЗИЯ - СЛАВИЯ (ПРАГА) 2:0)ЙЪНГ БОЙС - ЦСКА (М) 0:1ХОФЕНХАЙМ - ЛИВЪРПУЛ 1:2", "date": "2017.08.16", "title": "Миланови бият наред в Шампионската лига"}
{"url": "https://offnews.bg/turizam/valeri-simeonov-na-sad-zaradi-otmenenia-festival-v-slanchev-briag-662917.html", "text": "Организаторите на отменения заради акциите на Валери Симеонов фестивал Solar Summer ще съдят вицепремиера заради \"незаконните\" му действия, обяви Иван Дончев пред Нова тв тази сутрин. Както вчера OFFNews писа, организаторите се отказват от провеждането на феста заради акциите за тишина по морето и опасенията, че техниката на диджеите ще бъде иззета и това ще свали имиджа на организаторите в цял свят.В позицията им се казва: Проверявани сме непрекъснато и нямаме нищо против проверките, но сме против незаконните действия, допълни Дончев.Днес собственици и персонал в заведения в курорта излизат на протест. В същото време, собственици на вили там са подали жалби срещу \"тероризиращия\" ги шум, заяви тази сутрин националният омбудсман Мая Манолова пред bTV.Правилата трябва да се спазват безпрекословно, но не е работа на вицепремиера да прави проверките, коментира Манолова.", "date": "2017.08.16", "title": "Валери Симеонов на съд заради отменения фестивал в Слънчев бряг"}
{"url": "https://offnews.bg/112/kola-blasna-i-rani-velosipedist-a-shofiorat-izbiaga-662923.html", "text": "Автомобил блъсна и рани велосипедист, а шофьорът избяга, без да му помогне.Инцидентът става снощи към 21 ч. на разклона за село Краище, община Белица, а за него съобщи полицията в Благоевград. \"Фолксваген Пасат\" блъска 64-годишния велосипедист, който се прибира в селото, от което е родом.Шофьорът изоставя мъжа с фрактура на двата крака и рана на главата. После оставя и колата - на черен горски път в района на гара Белица.За случая е уведомена РП-Разлог. Работата продължава.", "date": "2017.08.16", "title": "Кола блъсна и рани велосипедист, а шофьорът избяга"}
{"url": "https://offnews.bg/tenis/amerikantcite-pokaniha-sharapova-na-us-open-662916.html", "text": "Мария Шарапова ще играе първия си турнир от Големия шлем след изтичането на наказанието за упортреба на допинг. Рускинята получи \"wildcard\" за основната схема на US Open. Американците си я харесват, защото на практика те я създадоха и като тенисист, и като маркетингов продукт.30-годишната Маша се завърна на кортовете през април, но й беше отказана покана за Откритото на Франция. Рускинята беше допусната да квалификациите на Уимбълдън, но я спря контузия.\"Наказанието е изтърпяно, няма фактор, който да натежава срещу решението ни\", споделиха от Американската тенис асоциация, цитирани от BBC.\"Съобразяваме се е и с минали практики, когато шампионът тук е получавал покана. Правели сме това с Мартина Хингис, Лейтън Хюит, Кима Клайстерс и Хуан Мартин дел Потро\". В допълнения Мария Шарапова е изразила желание да стане доброволка в програма с млади американски тенисисти. Тя ще посети техен лагер, като ще говори за важността от антидопингвата програма и отговорността, която носи всеки състезател.Сега всичко е в ръцете на лекарите. Бившата номер 1, която има 5 титли от Големия шлем е контузена отново. Тя пропусна три поредни турнира. US Open започва на 28 август.", "date": "2017.08.16", "title": "Американците поканиха Шарапова на US Open"}
{"url": "https://offnews.bg/sviat/pochina-edinstveniat-sin-na-natali-koul-662911.html", "text": "Почина единственото дете на американската певица Натали Коул - синът ѝ Робърт Янси, предаде АП, цитирана от БТА.39-годишният Янси е починал в Лос Анджелис.В дома му е била извикана спешна помощ в понеделник през нощта. При пристигането си медиците намерили мъжа мъртъв.Лелята на Янси - Тимолин Коул Огъстъс - предполага, че племенникът ѝ е починал от сърдечен удар.Случаят е докладван като естествена смърт, но въпреки това ще бъде извършена аутопсия.Натали Коул почина през 2015 г. на 65 г. от сърдечна недостатъчност, а бащата на Янси - Марвин умира от сърдечен удар през 1984 г. на 34-годишна възраст.Робърт Янси ще бъде погребан до майка си и дядо си Нат Кинг Коул в Глендейл.", "date": "2017.08.16", "title": "Почина единственият син на Натали Коул"}
{"url": "https://offnews.bg/politika/pravitelstvoto-opitva-da-vavede-red-v-dosietata-na-prehoda-662938.html", "text": "Правителството прие промени в правилника за прилагане на Закона за защита на класифицираната информация (ЗЗКИ). С тях се цели да се избегне възможността за безсрочна защита на информацията.В  OFFNews разкри, че службите масово не спазват закона и съхраняват документи, които са с отдавна изтекъл гриф на секретност. Емблематичен в това отношение е случаят със , който беше открит мъртъв в Боянските сараи на 17 октомври 2008 година. По искане на OFFNews от ДАНС разсекретиха документи по случая, които обаче би трябвало да са публични отдавна. Става въпрос за пет писма, засекретени съответно с гриф \"Поверително\" и \"Служебна тайна\". Това означава, че срокът им на защита е съответно 5 години и 6 месеца. Това означава, че срокове са изтекли още през 2009 и 2013 г., но родното ФРБ не ги е разсекретило по реда на ЗЗКИ и да ги унищожи или предаде в държавния архив. От ДАНС направиха това с няколко години закъснение. С , които правителството прие в сряда, се прави опит да бъде избегнато именно това. Сега се изисква за всеки документ, който е с изтекъл гриф, да бъдат извършени поредица от действия, с които да бъде формализирано неговото разсекретяване. Очаква се тази практика да отпадне, като се приема, че с изтичане на срока на секретност този документ вече не е таен. Вносителите на текстовете от ДКСИ и ДАНС се мотивират, че сега на практика се случва точно обратното:Въпросът е свързан и с удължаването на срока на защита, което може да бъде правено еднократно и за срок не по-голям от първоначалния. В мотивите към промените се отчита, че има нормативен вакуум в това отношение и като изрично се посочва кой, при какви условия и в какви срокове може да отправи до Държавната комисия по сигурността на информацията (ДКСИ) мотивирано искане за удължаване на срока. Заедно с това се определят и срокове за произнасяне на ДКСИ и за уведомяване на съответните получатели на класифицирана информация за промяната в сроковете на защита на информацията.С промените в правилника се създава ред, спазването на който ще гарантира недопускане на прилагане на различни мерки за защита спрямо документи, за които се налага удължаване на сроковете за защита. От друга страна, ще се избегне възможността за безсрочна защита на информация, се казва в съобщение от правителствената пресслужба.Въпреки положените усилия на правителството все пак въпросът с осветляването на т.нар. \"досиета от прехода\" остава не докрай решен. Така например тайна ще остане какви точно документи са подали службите за разсекретяване, тъй като в съответния регистър те се завеждат под номер - т. нар. сигнатура. Липсва анотация за съдържанието им и така на практика изследователи и журналисти, които биха имали интерес към документите, няма да са наясно със съдържанието им, освен ако не решат да четат всички един по един. Реакцията на властта идва и в отговор на  - документ, създаден по време на протестите срещу правителството на Пламен Орешарски. Една от темите в документа беше именно контролът по съхраняването на класифицирана информация и нейното разсекретяване, както и проучването за надеждност на лицата. По последния въпрос беше внесена и т.нар. , според която не може да се отнема допускът до класифицирана информация на лице, срещу което има образувано досъдебно производство. Това стана, след като Конституционният съд обяви за противоконституционно основанието за отказ или отнемане на разрешението за достъп до класифицирана информация да бъде наличието на образувано досъдебно или съдебно производство.", "date": "2017.08.16", "title": "Правителството опитва да въведе ред в досиетата на прехода"}
{"url": "https://offnews.bg/sviat/tehnik-ostavi-24-mln-dushi-bez-tok-662912.html", "text": "Служител на газовата компания Си Пи Си остави погрешка без ток близо 7 млн. домакинства във вторник в непоносимата жега на остров Тайван, предаде \"Ройтерс\", цитирана от БТА. Действията му засегнали работата на електроцентралата на \"Тайван пауър\" в Таоюан.Сривът засегна приблизително 24 милиона души, милиони жилища, офиси и фабрики. Имаше ограничени последици и за бизнеса на водещи световни технологични компании. Най-големият производител на чипове в света и доставчик на \"Apple\" - \"Тайван семикъндактър манюфакчъринг\" и производителя на електроника \"Пегатрон\" обаче казаха, че не са били засегнати.Днес елекроснабдяването е било изцяло възстановено.Спирането на тока предизвика бъркотия - без електричество останаха ресторанти и малки фирми, престанаха за работят светофарите и асансьорите.", "date": "2017.08.16", "title": "Техник остави 24 млн. души без ток"}
{"url": "https://offnews.bg/obshtestvo/manolova-izostaviat-po-tri-detca-na-den-naj-mnogo-po-praznitci-662920.html", "text": "Всеки ден у нас се изоставят по 3 деца. Случаите със захвърляне на бебе в градинка или до кофа за боклук са само върхът на айсберга, заяви омбудсманът Мая Манолова по бТВ.Половината от майките, които изоставят новородените се, го правят още в родилния дом, уточни тя. По думите й има изработен профил на майката, която предприема такава стъпка. Обикновено тя е без доходи, без постоянна работа, без жилище и възможности за издръжка, неомъжена.„Защо никой не прави профил на бащата, който изоставя своето дете и майката и не полага никакви грижи за него”, попита Манолова. „Статистиката показва, че най-много деца се изоставят по празниците, когато тези майки се чувстват най-безпомощни, захвърлени от обществото и без всякаква подкрепа”, допълни тя.„Като че ли у нас усилията са насочени към рисковите случаи, а нормалното е да се работи превантивно с психолози, педагози, с подкрепа, включително финансова”, смята Манолова.", "date": "2017.08.16", "title": "Манолова: Изоставят по три деца на ден, най-много по празници"}
{"url": "https://offnews.bg/sviat/komentar-na-obama-za-sharlatvil-stana-naj-haresvaniat-tuit-v-istoriata-662949.html", "text": "Коментар на бившия американски президент Барак Обама за случилото се в Шарлътвил стана най-харесваният туит в историята. \"Никой не е роден с омраза към друг човек заради цвета на кожата, произхода или религията му\", написа Обама в събота, цитирайки Нелсън Мандела, след като младеж прегази с колата си протестиращи в Шарлътсвил и уби една жена, а поне 10 души бяха ранени. Стотици националисти протестираха срещу решението на властите да премахнат паметника на генерал Робърт Лий, командвал армиите на южняците в Гражданската война през 19-ти век. За премахването на паметника се обявиха контрапротестиращи, а 20-годишният националист Джеймс Фийлдс се вряза с колата си в тях.Туитът на Обама получи около 3 млн. харесвания, което го прави най-харесваният туит в историята според статистиката на Туитър, съобщи БТА.Посланието му е ретуитнато 1,2 млн. пъти.След първия туит бившият президент на САЩ разпространи още цитати от автобиографичната книга на Мандела \"Дългият път до свободата\".\"Хората трябва да се научат да мразят и ако могат да се научат да мразят, могат да се научат и да обичат, защото обичта извира по-естествено от човешкото сърце, отколкото нейната противоположност\", беше едно от посланията. ", "date": "2017.08.16", "title": "Коментар на Обама за Шарлътвил стана най-харесваният туит в историята"}
{"url": "https://offnews.bg/bojni/mma-boetc-pochina-sled-nokaut-662955.html", "text": "Американският ММА боец Рондел Кларк е починал в болница, където е бил откаран след нокаут, нанесен му от Райън Дан. Новината е на Associated Press.Полицията съвместно с атлетическата комисия на щата Масачузетс разследва индицента, довел до трагимен край. Мачът се е състоял на  12 август по време на шоуто Cage Titans в Плимът. В края на третия рунд Дан пратил Кларк в нокаут, а срещата била прекратена.Има доста притеснителни факти около 26-годишния Кларк, които трябва да бъдат разследвани внимателно, тъй като навсякъде по света, включително и в България, в ММА мачове излиза куцо и сакато.Починалият е аматьор, фаталният мач е бил под едва номер две в кариерата. Спечелил първата среща, но явно не е бил готов за ринга.Само преди година отново в САЩ почина ММА боецът Кимбо Слайс. 42-годишният спортист беше вкаран в болница в много тежко състояние, където се спомина. Така и не се разбраха причините!", "date": "2017.08.16", "title": "ММА боец почина след нокаут"}
{"url": "https://offnews.bg/medii/chlen-na-sem-ne-haresa-nito-edna-kontceptcia-v-konkursa-za-bnt-662953.html", "text": "Мария Стоянова не даде гласа си за нито една от концепциите на кандидатите за генерален директор на БНТ.Това стана ясно след днешното гласуване в регулатора, на което петимата членове разгледаха един по един кандидатите и трябваше да преценят дали да ги допуснат до изслушване. На всички кандидатури Стоянова е гласувала с \"въздържал се\" (). В резултат на вота отпаднаха трима души (Стоил Рошкев, Теодор Ангелов и Радостлав Главчев), а на финалния етап отиват шестима - Емил Кошлуков, Валери Тодоров, Константин Каменаров, Сашо Йовков, Иван Гарелов и Тома Иванов.След днешния вот обосновано може да се предположи, че Стоянова, която допреди няколко месеца председателстваше СЕМ, няма да подкрепи нито един от кандидатите на финалното гласуване. То ще се проведе на 22-ри или 23-и август след публичните презентации на кандидатите.Пред OFFNews Мария Стоянова мотивира вота си с факта, че в нито една концепция не е открила отговор на важния въпрос как ще се осигури висок стандарт за качество на съдържанието. За двама от кандидатите тя е имала и допълнителен мотив - \"агентурно минало и дейност в телевизия на политическа партия\". Макар да не уточни поименно кого визира, става ясно, че това са Иван Гарелов и Емил Кошлуков.\"Подходих към конкурса, за който СЕМ се готви дълго и съобразно европейски стандарти, с ясното съзнание, че става въпрос за избор на българския колега на ръководителя на британската тв, еталон за обществените медии - БиБиСи (BBC), на германските А Ер Де (ARD) и Цет Де Еф (ZDF), на българския представител в Европейския съюз за радио и телевизия И Би Ю (EBU), коментира Мария Стоянова пред OFFNews. - С това разбиране търсих в концепциите отговори на въпросите, които стоят пред обществените медии в Европа: как ще се осигури за в бъдеще висок стандарт за качество на съдържанието, убедително ли е легитимирано финансирането, как ще се отговори на изместването на медиялната комуникация в интернет.Давам си ясна и сметка за това, че новият генерален директор ще застане начело на медията-домакин на българското председателство на ЕС. За мое голямо съжаление, концепциите не дават представа за идеите на кандидатите по изброените предизвикателства. Опасявам се, че те ще бъдат претоварени с голямата задача да насочат адекватно БНТ през следващите три години. По отношение на двама от кандидатите се въздържах и по допълнителни причини - агентурно минало, а и дейност в тв на политическа партия.\"", "date": "2017.08.16", "title": "Член на СЕМ не хареса нито една концепция в конкурса за БНТ"}
{"url": "https://offnews.bg/temida/i-dashteriata-na-tcvetan-vasilev-e-podsadima-za-praneto-na-2-6-mln-lv-662951.html", "text": "Софийска градска прокуратура е повдигнала обвинения на дъщерята на банкера Цветан Василев за пране на пари в размер 2 645 179 лв. От прокуратурата съобщиха, че обвинението е повдигнато на 15 август.Радосвета Василева е привлечена като обвиняема задочно в присъствието на упълномощен от Цветан Василев адвокат, тъй като дъщеря му не живее в страната.  С постановление на прокуратурата от вторник е разпоредено задържането ѝ за 72 часа, след като бъде установено местоположението ѝ, за да бъде доведена в съда във връзка с делото срещу баща ѝ.  В хода на разследването са изпратени две призовки на актуален адрес на Радосвета Василева за явяването и пред разследващия орган съответно на 2-ри и 7-ми август, като от съпровождащата ги докладна се установява, че по данни на охраната на адреса тя живее там, но от дълго време отсъства и призовките ги получава адвокат, уточняват от държавното обвинение.По делото са изискани и приложени всички необходимите справки от проведеното издирване на лицето в страната.Видно от тях Василева е напуснала пределите на България на 16 август 2016 г. и до този момент няма регистрирано влизане, се посочва още в съобщение на прокуратурата.Тъй като въпреки положените усилия от стана на разследващите органи, местонахождението на Радосвета Василева не е установено, тя е обявена за общодържавно издирване и спрямо нея на 15 август е издадена Европейска заповед за арест.Предприетите спрямо Радосвета Василева процесуално-следствени действия са съобразно разпоредбите на Наказателно-процесуалния кодекс и постановеното спрямо нея задържане е обусловено от неявяването ѝ пред разследващите органи и неустановяване на местонахождението ѝ.", "date": "2017.08.16", "title": "И дъщерята на Цветан Василев е подсъдима за прането на 2.6 млн. лв."}
{"url": "https://offnews.bg/protesti/stotitci-izliazoha-na-protest-v-slanchev-briag-sreshtu-aktciite-na-val-662954.html", "text": "Няколкостотин души излязоха на спонтанен протест срещу акциите на вицепремиера Валери Симеонов в „Слънчев бряг“. Недоволните от неговите действия бяха основно служители в комплекса, както и в крайбрежните дискотеки, които бяха атакувани заради шума.Протестиращите се събраха пред клуб „Бедруум“, след което тръгнаха на шествие в комплекса, като за кратко затвориха и един от централните булеварди в „Слънчев бряг“ и се предизвика транспортен хаос. С плакати „Осили (грешката не е на редакцията – б.а.), Намали, Валери спи!“, „Г-н Симеонов, от Вас ли да си търся заплатата“, персоналът в комплекса изрази опасения, че ще останат без клиенти, а оттам – и без работа. Протестиращите призоваха и за помощ премиера Бойко Борисов. От самите заведения отрекоха да са организирали протеста, бил спонтанен. Самите бизнесмени също подготвят такъв, в края на седмицата. Днешният протест продължи по-малко от час, но хората заплашиха, че ще предприемат и други действия, ако акциите срещу заведенията продължат.", "date": "2017.08.16", "title": "Стотици излязоха на протест в Слънчев бряг срещу акциите на Валери Симеонов"}
{"url": "https://offnews.bg/medii/zapochva-vtoroto-presiavane-na-kandidati-za-direktor-na-bnt-662915.html", "text": "Съветът за електронни медии започва втория етап за избор на генерален директор на Българската национална телевизия - разглеждане на документите по същество.И деветимата кандидати бяха допуснати до него, след като на първия не бяха открити пропуски в документите им.Те са:- Стоил Рошкев- Теодор Ангелов- Сашо Йовков- Валерий Тодоров- Тома Иванов- Радостслав Главчев- Иван Гарелов- Константин Каменаров- Емил КошлуковСлед разглеждане на концепциите членовете на Съвета ще гласуват кои кандидати да бъдат допуснати до събеседване. За това са необходими поне 3 от петте гласа. Имената на допуснатите ще бъдат обявени утре, 17 август, а изслушванията ще се проведат на 21 и 22 август.", "date": "2017.08.16", "title": "Започва второто пресяване на кандидати за директор на БНТ"}
{"url": "https://offnews.bg/112/mezhdugradski-avtobus-izgoria-v-obzor-662921.html", "text": "Междуградски автобус е изгорял в Обзор тази нощ, съобщи bTV.Сигналът към 112 е получен малко преди 4 ч.Автобусът е напълно изгорял. Той бил паркиран пред жилищен блок в Обзор.До него имало и друг автобус на същата фирма, който не е пострадал.Няма следи за умишлен палеж, но случаят тепърва ще се разследва.", "date": "2017.08.16", "title": "Междуградски автобус изгоря в Обзор"}
{"url": "https://offnews.bg/turizam/harchim-po-300-leva-na-pochivka-sredniat-evropeetc-dva-pati-poveche-662905.html", "text": "Българинът харчи средно 160.86 евро на почивка, а средният европеец - два пъти повече (320.17 евро), показват данните на Евопейската статистическа служба, публикувани на 14 август. Те се отнасят за 2015 г.Най-щедро за почивката си дават в Люксембург - 743.91 евро.Австрийците заделят средно по 609.51 евро.На трето място е Малта с 590 евро.По-малко от българите харчат унгарците - 129.20 евро, чехите - 125.93 евро, румънците - 116.98 евро, и латвийците - 116.83 евро.Около 430 евро отделят германците, към 350 - французите, а над 550 дават белгийците.", "date": "2017.08.16", "title": "Харчим по 300 лева на почивка, средният европеец - два пъти повече"}
