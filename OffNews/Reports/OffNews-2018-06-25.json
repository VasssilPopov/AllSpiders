{"url": "https://offnews.bg/politika/borisov-ot-zhivota-sam-nauchil-che-kakvoto-vidish-v-amerikanskite-se-683247.html", "text": "Много е важно това, което правим в сферата на дигиталните технологии, основната мисловна дейност за управлението на машината да остане у човека.Тази теза разви министър-председателят Бойко Борисов при откриването на Дигиталната асамблея, която бе организира от Европейската комисия и Българско председателство на Съвета на ЕС днес в София. Във форума взе участие и българският еврокомисар по цифровата икономика Мария Габриел.Той каза, че все пак ще има професии, които ще изчезнат, затова ще е необходимо нещо, което правителството е започнало да прави усилено - образованието. Според него обаче, \"когато говорим за толкова инвестиции в образованието, толкова развитие на технологиите, толкова пари, които ще се вкарат там, веднага идва другото, което е не по-малко важно - киберсигурността\".Той даде пример, че България е била една от първите в света, в които хакерите са се научили да източват кредитните карти.Министър-председателят на няколко пъти се обърна към своите колеги от Западните Балкани. Борисов призова останалите лидери в региона \"да докажем на света, така както Джон Атанасов\", че можем да сме лидери в дигиталната сфера.Премиерът подчерта още, че е много важно Балканите да бъдат единни, защото имат рядък шанс да покажат на света потенциала си. Според него не можем да надминем останалите страни във въоръжаването, нито в производството на автомобили, но дигиталното пространство е запазено за нас, тъй като \"мисленето на нашите хора е такова, че в тази сфера са много добри\". Той ги призова още, паралелно със всички магистрали и жп линии, \"да се възползваме и да опънем оптичните кабели, за да подготвим дигиталната инфраструктура. Не след това да копаем по два пъти, типично по български\". Борисов каза още, че е много е важно да падне роумингът, защото това е полезно за бизнеса, \"а и за всеки обикновен човек, никой не обича да му бъркат в джоба\".", "date": "2018.06.25", "title": "Борисов: От живота съм научил, че каквото видиш в американските сериали, след 3-4 г. е факт"}
{"url": "https://offnews.bg/evropa/kojto-se-vrashta-kam-natcionalnata-politika-za-migratciata-otricha-i-683255.html", "text": "Няма национално решение на мигрантската криза, заяви европейският комисар за миграцията Димитрис Аврамопулос броени дни преди тежка среща на върха на ЕС, на която ще се обсъжда този разделящ страните членки въпрос, предаде Франс прес, цитирана от БТА.\"Няма национално решение. Всички, които се връщат към националната политика, особено за управлението на миграцията, отричат интересите на собствената си страна\", заяви Аврамопулос, който е на визита в Техеран.Еврокомисарят заяви това след вчерашната среща на върха на 16 страни от ЕС в Брюксел за успокояване на напреженията по миграционните въпроси преди срещата на върха на ЕС на 28 и 29 юни.\"Това е момент на голяма отговорност\", каза Аврамопулос по повод форума в четвъртък и петък. \"Трябва да успеем да приемем обща стратегия, обща политика за справяне с тази ситуация, иначе европейският проект е в опасност\", заяви той.\"ЕС и европейският проект бяха застрашени не от икономическата криза, а най-вече от мигрантската криза. Свършени са много неща, не сме там, където бяхме преди три години. Трябва да продължим по същия път в дух на солидарност между страните членки и на историческа отговорност към бъдещите поколения. Това е наш дълг, дълг на европейските лидери и на националните лидери\", каза Аврамопулос.Той подчерта, че е оптимистично настроен, защото е изучавал историята на обединена Европа и е имало много кризи, но тя е излизала от тях по-силна.Напълно изпълнимо е за ЕС да отдели 6 милиарда евро за страни от Северна Африка да приемат на своя територия мигранти, които се опитват да достигнат Европа, заяви европейският комисар на бюджета Гюнтер Йотингер, цитиран от ДПА.Една от обсъжданите идеи е молбите за убежище на мигрантите да се разглеждат в Северна Африка, преди те да бъдат допускани в Европа.6 млрд. евро обеща ЕС и на Турция, а в замяна на това Анкара държи на своя територия бежанци, които иначе щяха да продължат към Европа.ЕС е готов да финансира основните нужди на мигрантите в т.нар. \"затворени селища\" в трети страни - вода, канализация, жилище, дрехи, храна и образование, заяви Йотингер. Той спомена конкретно Либия, Тунис и \"други страни\" в Северна Африка.Засега никое северноафриканско правителство не е изявило готовност да приеме такава инфраструктура, отбелязва ДПА.", "date": "2018.06.25", "title": "'Който се връща към националната политика за миграцията, отрича интересите на страната си'"}
{"url": "https://offnews.bg/sviat/sblasatci-s-politciata-na-protest-sreshtu-imeto-na-makedonia-v-gartcia-683259.html", "text": "Гърци протестираха срещу споразумението с Македония за името. До сблъсъци с полицията се е стигнало пред конферентната зала на Солунския международен панаир, където управляващата партия СИРИЗА проведе събитие, на което представи споразумението за името, съобщиха Ekathimerini и \"Фокус\".Фенове на местния футболен отбор ПАОК са се опитали да влязат в конферентната зала, но са били спрени от полицията, която е използвала сълзотворен газ, за да разпръсне протестиращите.Организаторите на събитието първоначално са планирали да го проведат в културния център в източния солунски квартал Тумба, но са решили да извършат промяната, след като фенове на ПАОК, местни жители и различни групи са обявили протестно шествие срещу промяната на името на Македония пред сградата.", "date": "2018.06.25", "title": "Сблъсъци с полицията на протест срещу името на Македония в Гърция"}
{"url": "https://offnews.bg/analizi-i-komentari/za-shumnite-initciativi-na-edin-vitcepremier-683252.html", "text": "През последните 20-30 години успяхме да оставим собствена следа в съвременната история на света с уникални политически творения. Най-известното от тях, разбира се, е завръщането на царя, който стана премиер по правилата на съвременната парламентарна република.Но последните действия на Валери Симеонов също са уникален принос в съвременната политология. Той завидно добре успява да „ребрандира“ своя национализъм, като го превръща в инструмент за справяне с конкуренцията или премахване на големи играчи в няколко сектора на икономиката. Така всеки казус от стопанския живот на страната, с който Валери Симеонов се занимае, се превръща в патриотична мисия, натоварена със социалистическа носталгия.Нужно е много въображение, за да намери човек връзката на акциите на вицепремиера с патриотизма и национализма. Въпреки това те успяват да привлекат вниманието на обществото, което в повечето случаи дори му симпатизира.Например най-актуалната му тема днес е походът към Слънчев бряг. Тя върви с внушението, че иска да превземе последния останал бастион на мутрите, крепостта Какао бийч. Първо подчертава, че не се страхува с гола гръд да се изправи срещу „групировките“, след това заявява, че иска да върне облика на курорта от времето на култовата лента „Оркестър без име“. Беквокалите на г-н Симеонов веднага подгряват за времената на отминалия и останал в историята „Златен Орфей“.Другата актуална кауза е връщането на свободното пушене в заведенията и други обществени места под предлог, че бизнесът страдал и търпял загуби. Патриотичната му цел е да помогне на родните предприемачи. Същите тези собственици на заведения поне два пъти бяха принудени да правят сериозни инвестиции, за да отговорят на наложените от държавата изисквания за ограничаване на тютюнопушенето. Веднъж трябваше да разделят заведенията си за пушачи и непушачи със съответните изисквания за вентилационни системи и други условия и втори път се съобразиха с цялостната забрана за пушене. Тогава те инвестираха, при това немалко, в изграждането на външни помещения за пушачи, които да се използват и през зимния сезон. Сега вицепремиерът им казва да дръпнат водата на тоалетната, та да изтекат тези пари в канализацията. Разбира се, любопитно е да се разбере как се връзва идеята отново да се пуши навсякъде с децата, които също са част от клиентите на заведенията. Още повече, че в ресора на г-н Симеонов е Агенцията за закрила на детето и Министерство на здравеопазването, а в крайна сметка мерки като забраната за пушене на обществени места са част от политиките за превенция, които пък на свой ред целят да намалят броя на болните и респективно потенциалните разходи за лечение.Любим рефрен напоследък е и обявената борба с хазарта, представян като „пандемия“, за купуване на билети и талони за държавни и частни лотарии. По света не е така, твърди вицепремиерът. Това твърдение, разбира се, се нуждае от доказване. Лотариите са популярни игри със сериозни традиции и в САЩ, и Европа, но сравнителна статистика досега не сме видели от Валери Симеонов. Заслужава си да се анализира и въпросът, дали ефектът от тотото и лотариите у нас не е толкова голям заради ниските заплати и пенсии. Доходите на населението продължават да са мизерни и това продължава да е така и след идването на Валери Симеонов на власт. А бедният човек е най-уязвим и податлив на всякакви игри на късмета с надеждата, че има шанс, макар и минимален, срещу малко пари да оправи финансовите си неволи. И тук отново се крие ирония, защото в ресора на Валери Симеонов е Министерството на труда и социалната политика. Вместо да се крие по храстите на „Слънчака“ да измерва шума, именно той трябваше да седи до министър Бисер Петков и да се черви заедно с него пред протестиращите майки. Но това явно не е рейтингова тема.Интересно щеше да бъде вицепремиерът да доразвие идеята си държавата да стане акционер в трите телекома, опериращи на нейна територия. Така и не успяхме да разберем аргументацията за подобно предложение, защото Симеонов се усети, че трябва да спре. В конкретния случай много ясно прозират личните и бизнес интереси, които той няма да успее да замаскира зад патриотизма, тъй като самият той развива частен бизнес в сферата на доставка на дигитални услуги. А и е интересно а проследим дали самият вицепремиер няма бъдещи планове в телекомуникациите, както усилено се говори.Ако „изтръскаме“ от популистки лозунги и натоварени със сантименталност към отминали времена послания шумните акции на вицето, ще установим, че зад всяка има някой, който ще спечели много. Не и народът. Пита се в задачата, в чия мелница така упорито налива вода вицепремиерът? По отношение на Какао бийч може би разковничето е в това, кой ще вземе догодина концесията на този плаж. За лотарията колебанията са между бизнес рекет и пренареждане на играчите. За пушенето също има заподозрени – големи вериги заведения и нощни клубове, вносители, производители и разпространители на цигари.И докато Валери Симеонов се занимава с тези неща, така и не стана ясно какво мисли той за БДЖ, например, и за влаковете, които вече не се молим да не закъсняват, а се надяваме да не пламнат в движение, както вече няколко пъти се случва. Все пак и транспортът е в неговия ресор. Но може би вероятността да оглушееш в дискотеката е много по-голяма, отколкото да изгориш на път за Бургас.", "date": "2018.06.25", "title": "За шумните инициативи на един вицепремиер"}
{"url": "https://offnews.bg/obshtestvo/vuchich-udarzha-na-dumata-si-varna-otneti-ot-sarbia-pametni-plochi-683256.html", "text": "Сърбия върна отнети паметни плочи с имената на жертвите от Босилеградския погром на 15-16 май 1917 г. Органите на МВР в Босилеград и Съдът за нарушения във Враня, в присъствието на Генералния консул на България в Ниш, върнаха на председателя на Демократичния съюз на българите Драголюб Иванчов отнетите плочи. Паметните плочи бяха изработени по повод 100 години от Босилеградския погром с цел отбелязване на паметта на жертвите и иницииране на процеса за национално помирение между българи и сърби.Едната паметна плоча беше отнета на 25 май миналата година от органите на МВР по нареждане на кмета на Босилеград Владимир Захариев и не бе върната в законоустановения срок. Другата плоча бе задържана на 11 май тази година на ГКПП „Рибарци-Олтоманци“.Въпросът с паметните плочи бе поставен от президента Румен Радев по време на срещата със сръбския президент Александър Вучич при официалното му посещение на 21-22 юни в Белград. Вучич лично се ангажира плочите незабавно да бъдат върнати на представителите на българските организации в Босилеград.КИЦ „Босилеград“ пое ангажимента да съхранява паметните плочи, а българските организации в Босилеград скоро ще възобновят административната процедура пред община Босилеград за поставяне на паметна плоча с имената на жертвите от Босилеградския погром в центъра на Босилеград.", "date": "2018.06.25", "title": "Вучич удържа на думата си, върна отнети от Сърбия паметни плочи"}
{"url": "https://offnews.bg/sviat/noviat-turski-rezhim-e-opasen-za-stranata-obiavi-glavniat-oponent-na-683244.html", "text": " Главният конкурент на президента на Турция Реджеп Ердоган - кандидатът на Народнорепубликанската партия Мухаррем Индже, предупреди за сериозната опасност за страната, идваща от новото ръководство на републиката, съобщи ТАСС, цитирана от БТА.Това заяви Индже днес в реч, предавана от телевизионния канал Ен Ти Ви.Започващият от днес работа режим представлява голяма опасност. Съсредоточаването на изпълнителна, законодателна и съдебна власт в ръцете на един човек поставя въпроса за оцеляването. Ние ще живеем така и всички ще плащаме цена за това, заяви той.Индже смята, че Турция е скъсала връзката с демократичните ценности, с парламентарната система.Ние преминахме към режим на еднолично управление. Факторите, заплашващи обществения мир, ще останат актуални и ние ще продължим да чувстваме голяма тревога за нашето бъдеще, каза Индже.", "date": "2018.06.25", "title": "Новият турски режим е опасен за страната, обяви главният опонент на Ердоган"}
{"url": "https://offnews.bg/sviat/strelba-v-monpelie-edin-chovek-e-tezhko-ranen-683246.html", "text": "Непознати мъже откриха огън във френския град Монпелие днес по обяд. Един човек е тежко ранен. Стрелбата е станала в северозападните покрайнини на града. Целта на нападателите е бил млад мъж на около 20 години, който се е намирал в близост до трамвайна спирка, съобщи БГНЕС.Мъжът е получил множество огнестрелни рани. Той е откаран в болница в критично състояние. Обстоятелствата около случилото се все още се изясняват. Мотивите за стрелбата не са известни за момента. Възможно е при стрелбата да има и други пострадали, но това все още не е потвърдено. Според френски телевизионен канал основната версия за случилото се е криминална операция. Експерти по тероризма не са включени в разследването. ", "date": "2018.06.25", "title": "Стрелба в Монпелие, един човек е тежко ранен"}
{"url": "https://offnews.bg/obshtestvo/zhalba-do-vas-spria-porachkata-za-kupuvane-na-400-linejki-683248.html", "text": "Жалба до Върховния административен съд спря обществената поръчка за купуване на 400 линейки, обявена от Министерството на здравеопазването.Жалбата е от \"Вайнман Технолоджи\" ЕООД. Дружеството е регистрирано на 26 април с капитал 100 лева, съобщиха от ведомството. Същата фирма подаде искане за спиране на поръчката в Комисията за защита на конкуренцията. КЗК обаче остави без уважение искането на \"Вайнман Технолоджи\" с определение от 14 юни. Фирмата е внесла жалбата до ВАС на 22 юни.Обществената поръчка е спряна до произнасяне на съда, което трябва да стане най-късно до средата на юли. ", "date": "2018.06.25", "title": "Жалба до ВАС спря поръчката за купуване на 400 линейки"}
{"url": "https://offnews.bg/politika/oon-vi-kani-na-svoia-forum-globalni-vaprosi-v-sofia-683257.html", "text": "Дружество за ООН в България организира тринадесетия си по ред форум “Глобални въпроси” на 26 юни от 18:30 часа в Ректората на Софийски Университет, зала 292.Предстоящото издание на форума ще премине под надслов “Обединени срещу престъпленията против човечеството” и поставя фокус върху приемането на Международна конвенция за превенция и наказание на престъпления против човечеството, отчитайки дейността по този въпрос на Комисията за международно право на ООН.Говорители ще бъдат председателят на Конституционния съд проф. Борис Велчев, доцентът по право и международни отношения Катерина Йочева и журналистът с дългогодишен опит като дипломатически, военен и специален коресподент в Близкия Изток и други региони - Георги Милков.Входът е свободен, като се изисква само предварителна регистрация онлайн: https://docs.google.com/forms/d/1L4UtObfpQYo0PO_AIyBjeMtB0obh8H40d-jSfTtDsiw/За повече информация, следете .", "date": "2018.06.25", "title": "ООН ви кани на своя форум Глобални въпроси в София"}
{"url": "https://offnews.bg/kuhnia/zanaiatchijski-pechiva-s-shtipka-inovatcii-683258.html", "text": "FMCG (Fast moving consumer goods) секторът в България и по-специално подразделението му за производство на хранителни продукти обхваща около 14% от индустриалното производство в страната и създава около 14% от добавената стойност в индустрията, по данни на Министерство на икономиката за 2018 г.Производството се състои от месо и месни продукти, риба, плодове и зеленчуци, млечни изделия, хлебни продукти и др. Осъществява се от 5 743 фирми, като половината от тях са разположени на територията на областите: София–град, Пловдив, Варна, Благоевград, Бургас, Стара Загора. Между фирмите от сектора могат да се откроят такива като: \"Папас Олио\" АД, \"Монделийз България Холдинг\" АД, \"Амилум България\" ЕАД, \"Нестле България\" АД, \"Пилко Еоод\" и др.Участието на сектора в износа на промишлеността е съществено – 7.9%. Водещи експортни дестинации за продуктите на бранша са: Гърция, Румъния, Турция, Франция и Германия.Това е сектор, в който България има традиции и затова не е случаен и бума на стартиращи компании в хранителната индустрия в изминалите 5 години. Примери са три млади иновативни компании - RooBar, RiseUP и The Bakers.Вашата компания е сравнително млада, основана през 2012 г., разкажете ни как стартирахте?Създаването на The Bakers през 2012 година е резултат от една дългогодишна любов – любовта към храната и всички емоции и преживявания, които тя носи.То е и естествено продължение на натрупаните през годините опит и знания (от “Бабините ореховки” до брускети “Maretti”), за това, как една идея може да стане реалност – един продукт да заживее и да бъде успешен. А пътят от идеята до реализацията е наистина дълъг и труден, но и много вдъхновяващ и удовлетворителен.Компанията е фокусирана върху производство на храни, като към настоящия момент развиваме 2 основни категории продукти: семки и фъстъци с марките Huligan и Zigi, и на печива с марките Karuzo и Krambals.Въпреки че компанията е сравнително млада, продава своите продукти на повече от 30 пазара. Продуктите на The Bakers се приемат изключително добре на пазарите от бившите югославски републики, Малта, Ирак, Палестина, Израел, както и на пазарите от Централна Европа. Пазари като Чехия, Словакия и Унгария тепърва ще разкриват своя потенциал за нас.Съвсем скоро беше дадено и ново начало за компанията със стратегическото партньорство с инвестиционния фонд Empower Capital и енергийния консултант Гари Левесли. Инвестиция от 3 милона евро ще даде възможност за фокусиране върху увеличение на продажбите, по-агресивни инвестиции в маркетинг и спечелване на още международни пазари.Какво трябва да знае и да умее един стартиращ предприемач у нас в хранителния сектор?Най-вече трябва да умее да приема и преодолява предизвикателствата, и да насочи усилята си в търсене на новото и различното. Да избереш пътя на това да бъдеш иноватовен и уникален е едно голямо предизвикателство, но и двигателя на успеха. Хранителният сектор като част от пазара на бързооборотни стоки е изключително динамичен. Консуматорите все повече са отворени към нови продукти и вкусове, и готови да екпериметират – нужда, която е важно да бъде задоволена и развивана.Изключително важен е и фокусът върху продукта и върху всеки един негов детайл. От мекотата на крем пита Karuzo и изпълващия й крем, до хрупкавостта и вкусовете на фъстъци Zigi – всеки един детайл и нюанс е от значение. Необходими са отдаденост и познаване на производствените процеси до най-малкия детайл.Важно е и постоянството - ден след ден да търсиш най-хрупкавата хрупкавост на брускетите или най-завладяващия и вкусен крем за Karuzo или това, което ще те направи различен и уникален, това, което ще те направи предпочитан избор от страна на консуматорите.Друго важно нещо е да бъдеш отворен към света - познанието на новите тенденции, как се развива категорията в глобален мащаб, както и водещите производители, да търсиш и намираш вдъхновяващи примери, да се учиш от тях и да ги надграждаш. Това дава уникалната възможност за създаване на продукти, които излизат извън рамката на България. Много по-голям мащаб на бизнес възможностите.И най-важното никога да не спираш в търсене на по-доброто и онова различно, и единствено нещо, което ще предизвика усмивка на лицето на консуматора, ще го вдъхнови и ще го свърже емоционално с твоята марка.Какви са плановете за развитие?Плановете за развитие в краткосрочен план са фокусирани изцяло върху налагане и развитие на настоящето портфолио на компанията с акцент върху крем пита Karuzo, брускети Krambals и овкусени фъстъци Zigi. Както компанията, така и нашите марки са млади и вярваме, че тепърва ще разгърнат своя потенциал с подкрепата на нашите партньори по пазари, с правилните инвестиции в точката на продажба и в развитието на марките ни.Стратегически ще продължим да работим с фокус върху надграждане на същността на нашия бизнес или индустриализирането на артизански продукти и рецепти (занаятчийски, домашни). Това са занаятчийски продукти, които са типични за малки пекарни и които биха могли да станат достъпни за масовия потребител. Ще работим в посока тяхното надграждане и осъвременяване и винаги ще има с какво да изненадаме нашия консуматор.Вярваме, че това е нашият модел за успешна стратегия и растеж - да печем майсторски с вдъхновение и страст.Къде виждате потенциал за иновации в сегмента, в който оперирате?Потенциалът за иновации в сегментите, в които ние маркетираме са свързани и с водещите глобални тенденции, които се наблюдават последните години. Те произтичат от променящите се нагласи на потребителя.Днес много хора се връщат към истинското, автентичното, традиционното. За нас да имаш традиции винаги ще бъде модерно.Силно вярваме в това – затова и иноватовните технологии и модерните производствени линии, умело съжителстват с традициониите процеси на бавна ферментация в нашата фабрика.Друга важна глобална тенденция е, че консуматорът търси и все по-голям прозрачност и истинност – от какво, как и от кой е произведен даден продукт. Информацията за това какво консумира ще има все по-голямо значение за съвременния потребител, провокирана от нарастващата грижа за себе си.Гурме вкусовете също са тенденция, която не трябва да се пренебрегва – интересни, уникални, екзотични вкусове, които някога се ограничаваха само до избрани гурме-ресторанти вече стават все по-достъпни и дотигат до масови потребител. Неслучайно концепцията за street food добива все по-голяма популярност: качествена и интригуваща храна, но достъпна. Ще виждаме все повече примери за такива вкусове и при пакетираните храни.Също така консуматорът все повече се стреми към по-качествен и балансиран начин на живот и това също е двигател за предлагането на новаторство в сегмента.Съвременният потребител трябва да се уважава, защото той е все по-добре информиран, все по-взискателен – съдникът, който не бива да се подценява. В своето динамично ежедневие, дори, когато посяга към пакетирана храна, търсейки нейното удобство,той не пренебрегва вкуса. Напротив, за него е много важно храната, която консумира да е вкусна. Затова и ние се стремим да съберем целия вкус и удоволствие, което храната носи в един пакет.От друга страна е изключително важно консуматорът и неговите вкусови предпочитанията да се развиват. Провокация е, да предлагаш нови и уникални продукти, и вкусове всекидневно.", "date": "2018.06.25", "title": "Занаятчийски печива с щипка иновации"}
{"url": "https://offnews.bg/temida/pusnaha-anita-mejzer-pod-garantcia-ot-5000-leva-683251.html", "text": "Пуснаха Анита Мейзер под гаранция от 5000 лева, съобщи Нова телевизия, позовавайки се на информация от Варненския апелативен съд. Делото срещу нея за убийството на съпруга ѝ Николай Димов приключи в понеделник на втора съдебна инстанция. Защитата на Мейзер поиска в края на заседанието отмяна на мярката за неотклонение, тъй като тя е стояла в затвора продължително време и има здравословни проблеми. Съдът реши, че няма опасност Мейзер да се укрие, и постанови парична гаранция в размер на 5000 лева.Мейзер обжалва присъда от 4 години и половина затвор за причиняване на смърт по непредпазливост на съпруга ѝ и предлагане на подкуп от 30 000 евро на разследващ полицай.През февруари пред съда Мейзер излезе с нова версия за смъртта на съпруга ѝ, като обяви, че той се е самоубил.Според новата версия Мейзер завързала мъжа си с една свинска опашка само за краката, а не както твърдеше до сега - за ръцете, краката и врата. До него на масажната маса, на която лежал по очи, стоял пакетът с останалите опашки. Около 00.20 часа тя излязла да купи яйца и кухненска хартия от близкия магазин, като оставила Николай да лежи на масата, а като се върнала, го намерила мъртъв.", "date": "2018.06.25", "title": "Пуснаха Анита Мейзер под гаранция от 5000 лева"}
{"url": "https://offnews.bg/futbol/harvatski-fen-nakaza-shakiri-za-zhesta-683239.html", "text": "Швейцарските национали Гранит Джака и Джердан Шакири още не са получили наказание от ФИФА за политическите си жестове при празнуването на головете си срещу Сърбия на световното първенство.Шакири обаче получи своето възмездие задочно от хърватски фен в супермаркет. Картонен макет на футболиста на английския Стоук Сити беше поставен като реклама на популярна марка безалкохолни напитки.Колоритният хърватин доближи фигурата и с отработен жест я \"положи\" зад врата в типичен казармен стил.Видеото беше качено в популярната фейсбук група Seoski fudbal и вече е гледано над 100 000 пъти. В Сърбия се зарадваха на подкрепата, дошла от най-неочаквано място.В момента широко се обсъжда и поведението на капитана на Швейцария Стефан Лихтщайнер, който също е показал жестта с двуглавия орел от албанския флаг.", "date": "2018.06.25", "title": "Хърватски фен наказа Шакири за жеста"}
{"url": "https://offnews.bg/obshtestvo/parnoto-i-toplata-voda-shte-poskapnat-s-okolo-7-ot-1-iuli-683240.html", "text": "Парното и топлата вода ще поскъпнат с около 7% от 1 юли заради увеличаването на цената на природния газ. Това стана ясно по време на откритото заседание на енергийния регулатор. КЕВР намали на 10,81% увеличението на цената на природния газ, след като \"Булгаргаз\" поиска цената да скочи с 18%.Поскъпването на природния газ ще се отрази и на цените на парното и тока.\"Това е минималното повишение, което ние определяме въз основа на твърде високите цени на суровия петрол и на петролните деривати на международния пазар. Цени, върху които нито \"Булгаргаз\", нито правителството на България, могат да влияят\", коментира председателят на КЕВР Иван Иванов, цитиран от БНР.Той посочи, че не може да даде отговор с колко ще се увеличат цените на парното и електричеството, защото експертите все още работят по въпроса. Окончателното решение за новите цени КЕВР ще вземе на закрито заседание на 29 юни. Те ще бъдат обявени официално на 1 юли.Според изпълнителния директор на \"Булгаргаз\" Николай Павлов решението на КЕВР за увеличаване на цената на газа с по-малко от исканото ще затрудни доставките на природен газ в страната. От дружеството предупреждават, че има опасност да не са в състояние да изпълняват лицензионните си задължения.", "date": "2018.06.25", "title": "Парното и топлата вода ще поскъпнат с около 7% от 1 юли"}
{"url": "https://offnews.bg/politika/v-liuksemburg-ili-si-barkat-po-gashtite-momicheta-ili-se-tceluvat-mo-683245.html", "text": "Вчера ми се обади една близка от Люксембург: не може - казва - вече в Люксембург да видиш момче и момиче да се целуват. Или си бъркат по гащите момичета, или се целуват момче с момче. Ами как да не е, като премиерът на Люксембург е джендър и се е оженил за мъж.Това заяви депутатът от ГЕРБ Георги Марков в интервю за Сашо Диков и неговото предаване \"Евродикоф\". И какво искаме да е в Люксембург, като премиерът им дава такъв тон? Тоест: защитата на християнството и на традиционното семейство е задача номер 1 за България, категоричен е Марков.Аз се радвам, Сашо, че си показах характер. И с моя глас в комисията за младежта и за спорта успях да бия камбаната и всъщност предотвратих приемането на тая Истанбулска конвенция, да дойдат тук комитет от лесбийки, да ходят по нашите училища, да се занимават с децата и да пропагандират джендър идеологията, каза депутатът от ГЕРБ и бивш конституционен съдия.Какъв беше тоя Европарламент - с 226 депутати на Сорос, който го изгониха. Унгарците приеха този закон антиСорос - изгониха го от Унгария, принудиха го да напусне, не са го изгонили физически - защото той водеше политика на заселване на милион мигранти в Европа, да ликвидира християнска Европа, да ликвидира традиционното семейство, да се женят мъже с мъже, твърди Георги Марков.След време, Сашко, ние с тебе няма да сме живи, но след десетилетия най-сигурните и истински християнски градове ще са Будапеща, Прага, Краков, Братислава, Варшава, прогнозира той.", "date": "2018.06.25", "title": "\"В Люксембург или си бъркат по гащите момичета, или се целуват момче с момче\""}
{"url": "https://offnews.bg/temida/ivancheva-v-bolnitcata-na-zatvora-iska-na-svoboda-683242.html", "text": "Отстраненият кмет на Младост Десислава Иванчева, която е в ареста на \"Майор Векилски\" от 17 април, в момента е в болницата на затвора. С влошено здравословно състояние е и уволнената като зам.-кмет и подсъдима заедно с Иванчева за взимане на подкуп Биляна Петрова. В сряда от 15 часа е насрочено делото за мярката на Десислава Иванчева, която иска да излезе на свобода, в Специализирания наказателен съд.На 12 юни магистратите оставиха в килията бившия кмет на столичния район ,,Младост'' Петко Дюлгеров, който е обвинен в помагачество при взимане на подкуп с Иванчева и Петрова. АСНС не прие мотивите за здравословното му състояние. На 7 юни пък, когато Иванчева бе отстранена от поста до приключване на делото, Петрова изпадна в нервна криза. Тя е на диазепам, много е зле, обясни тогава Иванчева. ", "date": "2018.06.25", "title": "Иванчева в болницата на затвора, иска на свобода"}
{"url": "https://offnews.bg/obshtestvo/saprugata-na-tomislav-donchev-s-nov-status-za-romite-vav-fejsbuk-683243.html", "text": "Съпругата на вицепремиера Томислав Дончев Светлана отново привлече внимание върху себе си с пореден статус, фокусиран върху правата и задълженията на ромския етнос у нас.След като преди време дамата бе упрекната в антиромска реч заради думите си \"Морковите за циганите са на свършване, време е за тоягата!\", сега тя коментира  и същевременно използва повода за атака срещу правозащитната организация БХК.Ето какво написа Светлана Дончева в социалната мрежа в оригинален правопис:", "date": "2018.06.25", "title": "Съпругата на Томислав Дончев с нов статус за ромите във фейсбук"}
{"url": "https://offnews.bg/ikonomika/iznenada-bdzh-shte-si-kupuva-bavni-vlakove-za-mnogo-pari-683237.html", "text": "БДЖ в последния момент са решили да занижат критериите в търга за доставка на нови влакове, който трябва да стартира в близките дни.Вместо първоначалния вариант да бъде доставен подвижен състав, поддържащ максимална скорост от 200 км/ч, последната редакция на тръжните условия е новите влакове за стотици милиони левове да се движат с до 160 км/ч, научи OFFNews.В същото време повечето от проектите за рехабилитация на жп инфраструктурата са за модернизация на железните пътища, така че да поддържат 200 км/ч.Подобна промяна звучи меко казано странно и по друга причина. В момента влаковете за 200 км/ч се смятат за конвенционални, а почти никой не произвежда композиции за 160 км/ч. Това може да доведе и до абсурда по-бавните влакове да излязат по-скъпи.Още от 70-те години на миналия век БДЖ имат локомотиви, които се движат със 110 км/ч, а мотрисите \"Сименс\" се движат със 130 км/ч, там където е възможно.Редактирани са и други важни условия по обществената поръчка. Срокът на гаранционната поддръжка за новия подвижен състав е намален от 30 на 15 години, а също така е редуцирано и изискването за оборот на изпълнителя ѝ от 1,6 млрд. лева на 1 милиард лева за последните 3 години.Освен това е отпаднала доставката на дизелови влакове, която бе препоръчана в доклада на експертната работна група от университетски преподаватели по подготовката на търга.Друга промяна е, че новите влакове няма да бъдат 350-местни, а с 230 седалки.Според жп експерти новите редактирани условия на обществената поръчка са в изгода на точно определен кандидат.Търгът за новия подвижен състав на БДЖ се очаква да привлече много сериозен интерес. Жп специалисти очакват в обществената поръчка да се включат испанската \"Талго\", канадската \"Бомбардие\", италианския клон на \"Хитачи\", \"Алстом\" - Франция, \"Сименс\" - Германия, китайската CRRC.След редакцията на тръжните условия се очаква да се включат и полската компания ПЕСА, която достави нови трамваи в столицата, а може би и чехите от \"Шкода\".", "date": "2018.06.25", "title": "Изненада: БДЖ ще си купува бавни влакове за много пари"}
{"url": "https://offnews.bg/politika/api-puska-porachka-za-patni-znatci-za-15-mln-leva-683249.html", "text": "Агенция „Пътна инфраструктура“ стартира обществена поръчка за производство, доставка и монтаж на пътни знаци с постоянни и променливи размери на вертикална сигнализация на републиканските пътища за следващите 5 години.Общата стойност на поръчката е 15 млн. лева без ДДС, които ще дойдат от бюджета на Агенцията. От АПИ уточняват, че договорите с дружествата за тази услуга изтичат тази година. Срокът за подаване на офертите от кандидатите е до 17:30 ч. на 30 юли 2018 г.Обществената поръчка е в 6 обособени позиции по районите на планиране в страната:Обособена позиция №1 – Северозападен район, включващ областите Видин, Враца, Монтана, Ловеч и Плевен. Индикативната стойност на поръчката е 2 500 000 лв. без ДДС;Обособена позиция №2 – Северен централен район, в който са областите Велико Търново, Габрово, Разград, Русе и Силистра. Индикативната стойност на поръчката е 2 500 000 лв. без ДДС;Обособена позиция №3 – Североизточен район, включващ областите Варна, Добрич, Шумен и Търговище. Индикативната стойност на поръчката е 2 500 000 лв. без ДДС;Обособена позиция №4 – Югоизточен район, включващ областите Бургас, Сливен, Стара Загора и Ямбол. Индикативната стойност на поръчката е 2 500 000 без ДДС;Обособена позиция №5 – Южен централен район, включващ областите Кърджали, Пазарджик, Пловдив, Смолян и Хасково. Индикативната стойност на поръчката е 2 500 000 лв. без ДДС;Обособена позиция №6 – Югозападен район, включващ областите: Благоеград, Перник, Кюстендил и София. Индикативната стойност на поръчката е 2 500 000 без ДДС.", "date": "2018.06.25", "title": "АПИ пуска поръчка за пътни знаци за 15 млн. лева"}
{"url": "https://offnews.bg/futbol/urugvaj-poema-kam-eliminatciite-ot-parvoto-miasto-v-grupa-a-sled-klasi-683250.html", "text": "Уругвай победи Русия с 3:0 в последен двубой от Група А на световното първенство и завърши на първото място с три успеха в три срещи и голова разлика 5:0.\"Сборная\" пък разочарова феновете след двете поредни победи и осемте вкарани гола от началото на турнира, но продължава като втори отбор в групата.\"Урусите\" откриха резултата в 9-ата минута след отлично изпълнен пряк свободен от страна на Луис Суарес. В 23-ата южноамериканците покачиха след далечен изстрел на Лаксалт и рикошет в Черишев, който излъга Акинфеев.Ситуацията се усложни допълнително за \"Сборная\" в 36-ата минута, когато Смолников бе изгонен заради втори жълт картон. Крайният резултат оформи Кавани в 90-ата минута. Уругвай оглавява Група А с 9 т., докато Русия остава на второто място с 6 точки.Потенциалните съперници на Уругвай и Русия на 1/8-финалите са Испания, Португалия или Мароко, които се борят за първите две места в Група В.В другия мач от групата на \"урусите\" и \"сборная\" Саудитска Арабия постигна първата си победа на Световни първенства от 1994 година насам - 2:1 като над Египет. Саудитите нямаха нито един гол в двата си мача от Група А и изоставаха в резултата след 22 минути игра след гол на Мохамед Салах.Още до почивката обаче изравниха след попадение от дузпа на Салман Ал-Фараж в 6-та минута на продължението. В 41-та пък Фахад Ал-Мувалад пропусна от бялата точка при друга дузпа.След почивката \"Зелените соколи\" показаха повече желание за победата и я постигнаха с нов гол в продълженията. Салем Ал-Досари вкара в 94-та минута и донесе трите точки на тима си. Така Египет напуска надпреварата без спечелена точка, докато Саудитска Арабия запази честта си след успеха с 2:1.", "date": "2018.06.25", "title": "Уругвай поема към елиминациите от първото място в Група А след класика над Русия"}
{"url": "https://offnews.bg/futbol/nov-v-levski-tova-e-klub-s-bogata-istoria-makar-skoro-da-ne-e-pechel-683241.html", "text": "Новият вратар на Левски Мартин Полачек изрази увереност, че отново ще бъде повикан в националния отбор на Словакия. Той вече има записани 90 минути на вратата за държавния тим в контрола срещу Украйна, както и няколко повиквателни.\"Място в националния отбор е моята мечта. Стигнах до него с добри мачове в Заглембе. Те ми донесоха дебюта срещу Украйна, както и пет, шест повиквателни.Скоро не са ме викали, но не съм загубил надежда. Не е като да нямах предложения след края на сезона, но това на Левски бе най-доброто.Отборът финишира на трето място през миналия сезон и ще играе в Лига Европа, а освен това ще се бори и за титлата. Левски е клуб с богата история, макар че не е печелил нищо от няколко години\", заяви Полачек пред местно издание.", "date": "2018.06.25", "title": "Нов в Левски: Това е клуб с богата история, макар скоро да не е печелил нищо"}
{"url": "https://offnews.bg/nashite-avtori/iz-delnitcite-na-edin-lud-18-22-iuni-683238.html", "text": "Понеделник, 18 юниВ събота премиерът Борисов открил обновената сграда на пожарната в Поморие. В речта си към местните огнеборци рекъл: „Нямате равни! В такава хуманна работа като пожарникарите, повече са само лекарите. Всички бягат от пожара, животните бягат от огъня, ние вътре в него...“Горди думи, от които излиза, че тулумбаджиите са далеч по-умни от животните. Или излиза обратно? Всъщност, спорно е.Подканен от услужлив придружител, Борисов разказал за един свой героизъм, който, поради вродената му скромност, досега е останал тайна. Ще цитирам, няма да го преразказвам. То аз и не мога, де…„Сградата на Светия синод гори... Много голям пожар беше, Светият синод почти целият изгоря. Имах няколко много добри пожарникари. На първо място Васил Стоев… здрав, красив пожарникар. Или трае, или не говори, такъв човек беше. Вървим с него по една греда, аз пред него, той зад мен... и ме хванал за колана и казва: \"Взводен, ще паднем, ще се пребием, високо е!\" Викам: \"Васо, тук сме в Божията къща. Господ над нас, няма страшно!\" И както си говорим, че няма страшно, отгоре като поддаде… Отгоре падаме, през един етаж, втори етаж и падаме на патриарха в кабинета. Аз падам на кожения диван по гръб, а Васо - пада до мен и от апарата си чупи четири ребра… После патриархът ни даде по една библия, лично…“Представяте ли си?! Като нищо е можел да загине! И тогава историята на България щеше да е друга. Не казвам по-лоша или по-добра. Просто друга.Много ме впечатли как е описал колегата си Васо: „или трае или не говори“. Това имах предвид, като казах, че не бих могъл да го преразкажа.Йордан Йорданов, ядрен експерт и бивш директор на АЕЦ \"Козлодуй\", вика: „Технологията, която е предвидено да се използва за АЕЦ \"Белене\", е от миналия век… от времето на парните локомотиви... Хората вече направиха реактори на бързи неутрони и малки модулни реактори. Ние ще посрещнем новия век с парни локомотиви, образно казано.“Така излиза. Добрата новина е, че според Йорданов „никога няма да има АЕЦ „Белене“.Карбовски написал на сайта си учтиво обръщение към зам.-мин. Росица Димитрова: „Върни парите, кучко!“Яко, а? Лично ние избягваме такъв език, освен когато шофираме. Но дори и тогава не казваме кучка, а най-много овца или мисирка за водачките на МПС и крава за пешеходките. Но кучка - никога!Казаха ми, че госпожата щяла да подаде оставка. И също така ми казаха, че с тази оставка се прикрива далавера за милиони със самолетни билети на някой си върло наш човек.Обаче за онова л… шефа на синдиката „Подкрепа“ изобщо няма да си подбирам думите. Тази държава се напълни със самозабравили се тъпанари! Изкара протестите на майките на децата с увреждания едва ли не платени. И им крещеше истерично: „Престанете да разхождате тия нещастни деца по улиците. Засрамете се малко. Да, да, засрамете се! Сериозно го говоря. Това, което вършите с вашите деца е безчовечно.\"Дано отгоре му се въздаде заслуженото…Вторник, 19 юниСаманта, секс роботът с изкуствен интелект, за който ви информирахме лани, вече се е научила да отказва секс, ако я боли глава или нещо не е в настроение, пише „Мирър“.Засега Саманта все още е само прототип, но се очаква до края на годината да се появи на пазара на цена 3600 паунда. Никак няма да е от евтините жени Саманта! Цифра си е, но срещу това получаваш жена, която е като Ева - няма майка, която на теб да ти е тъща, няма рода от село, която да ти се влачи през ден. И вечно е на линия, няма неразположения, няма мрънкане… И за разлика от естествения интелект, който повечето имаме вкъщи, никога няма да те сезира в кулминационния момент: „Иване, таванът е за боядисване…”Изобщо момата е така конструирана, че може да направи всичко необходимо за вас. Може да направи дори и неща, които не са ви необходими. Като например да беседва с вас на философски теми. Когато лани излезе съобщението за способностите на Саманта, ние написахме: „Това е перверзно! Правите секс със Саманта, а тя ви говори като Цочо Бояджиев, за Августин и Декарт и основанията на модерната култура. Или като Калин Янакиев - Философски опити върху самотата и надеждата. Не знам, то мъже разни, но, ако ще е кукла, най-много да казва „Ох, мамо“ и „Ах, мамо“.Тогава още не знаехме, че това, че Саманта говори, далеч не е най-страшното. Сега научаваме, че тя е направена при пълно спазване на Истанбулската конвенция. Била фрашкана със сензори, които разпознавали агресивно или неуважително докосване. Разбирате ли за какво става „на въпрос“?! Ще дадете 3600 паунда и няма да имате право да я плеснете по задника. А, ако настоявате да го направите, тя ще си кръстоса краката и ще ви откаже насладите на своя… условно пол. А пък екип учени от Масачузетския технологичен институт направили робот-психопат. И го кръстили Норман Бейтс, на името на главния герой от шедьовъра на Хичкок \"Психо\". Учените викат, че целта им била да се привлече общественото внимание върху евентуални опасности, свързани с изкуствения интелект, но аз не бих се заклел, че е точно така. Учените не винаги знаят какво търсят и невинаги намират това, което търсят. Да не кажа никога. Затова един пич викаше, че първите думи на откривателите на са „Еврика“, а „Е… майката!“ Всъщност, той казва, че са „Не може да бъде“, но д-р Филипов, чрез самонаблюдение в ситуации, подобни на откривателските, е стигнал до извода, че в такъв момент на човек не му е до това да си подбира думите.Изкуственият интелект Норман бил \"захранен\" единствено с изображения на хора, които са пред прага на смъртта. След това му били показани изображения на мастилени петна от теста на Роршах. И се установило, че петна, в които „нормалните“ изкуствени интелекти виждат група птици, седящи на върха на клон, при Норман изглеждали като човек, измъчван на електрическия стол.И тук се сещам за един действителен случай, който е много поучителен. Един Перко Наумов отишъл на психиатър. И оня му показал едно от мастилените петна на Роршах и го попитал какво вижда. Перко рекъл вагина. Оня му показва друго петно, той пак вагина. Трето, четвърто – все вагина. По едно време на Перко взело да му писва: А, бе, докторе, ти да не си сексуален маниак, бе?!Та и Норман така. Обучен със смърт и страдание, той вижда смърт и страдание, където и да погледне. Социологът от Оксфорд Ники Филипс обръща внимание, че резултатите от Норман са показателни и за хората. Когато непрекъснато гледаме насилие, ние постепенно свикваме с него и неусетно започваме да го приемаме. Помислете си за децата, които по цял ден гледат страхотии по телевизора или водят кървави битки във виртуалните бойни полета…Ох, то на тия от вас, които могат да мислят, децата им не гледат.Сряда, 20 юниКравата Пенка е на път да засенчи даже Стоичков. „Представители от Европарламента отиват на крака при Пенка“, пише флагманът на медийния империалист „Монитор“. Как се не отучиха от тази глупав шаблон „отиват на крака“! Гаче ли може да иде на ръце, или на глава. Разбира се, има отделни случаи, когато е правилно да се натърти, че някой е отишъл на крака, особено, ако се е очаквало да отиде на колене и лакти. Ако обърнахте внимание, никой не каза, че Борисов е „отишъл на крака“ при Путин.Та собственикът на Пенка Иван Харалампиев съобщава, че му се обадили от името на евродепутати, които искали да дойдат на място да се запознаят с Пенка и да се убедят с очите и ушите си, че всичко, което се писа за нейните страдания е истина. От Германия пък му се обадили и поискали банкова сметка, по която да преведат пари целево за издръжката на Пенка. Отделно ката ден Иван получавал оферти от хора от различни краища на България с предложения да закупят кравата на двойна и тройна цена, за да привличат туристи. Обаче Иван не я продава: „Не всичко е пари, казва, при мен водещото е любовта към животните.“Сега се сещам. Разказвал ли съм ви оня действителен случай, за един стопанин на крава, който седял в кръчмата, пиел ракия след ракия и кахърно повтарял: „Някои работи не могат да бъдат обяснени…“ Не съм ли? Е, и сега няма да ви го разкажа…Но ще ви разкажа за един действително действителен случай. Директорката на основно училище \"Г.С. Раковски\" в несебърското село Оризаре Красимира Стоянова-Иванова била уволнена по спешност. По случай 38-я си рожден ден госпожата си поръчала торта, на която вместо свещички е турен един член, пенис по народному. И се снимала как духа свещичката/пенис.Туземците били потресени. Чудели се как да обясняват снимката на децата си. Вулгарно било. Тия па! А помните ли когато ГЕРБ подариха на Борисов торта с магистрала на нея? И истински валяк с валякчията! И то не беше вулгарно?! Всеки с мечтите си! Какво може да направи една даскалка в някакво задръстено село, освен да си го поръча на торта?!Това се случило преди месец, но снимката се появила сега, защото сега се провеждат конкурсите за директории явно някой от приятелите ѝ, който е ял от тортата, си е харесал директорския ѝ пост.Понеже споменах по-горе „Монитор“, та да ви кажа, че вървят слухове, че тоя вестник щял да престане да излиза на хартия. И „Политика“ също. Щели да стават сайтове. Само „Телеграф“ щял да остане вестник. Извинете, „вестник“.", "date": "2018.06.25", "title": "Из делниците на един луд (18-22 юни)"}
{"url": "https://offnews.bg/politika/borisov-razporedih-na-deputata-stanislav-ivanov-da-iztegli-zakona-za-683225.html", "text": "Разпоредил съм на Станислав (депутатът от ГЕРБ Станислав Иванов - б.р.) да изтегли закона за създаването на Българска автомобилна камара. Договорил съм се с колегите и в спокойна обстановка някои от правилните неща да видим дали със закон или със сега действащите закони, наредби, да се поправят.Това заяви премиерът Бойко Борисов след среща с превозвачите в Министерски съвет, предаде БГНЕС.Срещата с министър-председателя се състоя часове преди готвения мащабен протест на превозвачи в столицата днес. Очакваше се камиони да се наредят по \"Цариградско шосе\" и други ключови места в София.След разговора превозвачите обявиха, че отменят протеста.„За мое съжаление пак нещата дойдоха до този кабинет, въпреки усилията ми да се решават по министерствата“, добави Борисов. \"Сивият сектор да се извади от ситуацията. Предстои пакет номер 2, изключително важен за целия бранш и там ни трябва единството на бранша. Секторът трябва да бъде успокоен и дисциплиниран\", допълни той.Критиките срещу законопроекта са, че прокарва лобистки интереси в полза на един от големите играчи в този сектор и чрез камарата той ще контролира своите конкуренти.", "date": "2018.06.25", "title": "Борисов: Разпоредих на депутата Станислав Иванов да изтегли закона за автомобилната камара"}
{"url": "https://offnews.bg/tenis/grigor-veche-e-shesti-v-sveta-nadal-se-zavarna-na-varha-683224.html", "text": "Най-добрият ни тенисист Григор Димитров е изместен от петото място в светoвната ранглиста, след като Марин Чилич спечели турнира от сериите ATP 500 в \"Куинс\". Така българинът вече е шести.Рафаел Надал пък от днес офицално е №1, тъй като вчера Роджър Федерер не успя да защити трофея си в Хале и така сдаде първото място. Матадора има в актива си 8770 точки - с 50 повече от втория Федерер. Зверев и Дел Потро си запазват съответно третата и четвъртата позиция.Новак Джокович се завърна в топ 20, след като прогресира с 5 места и от днес е 17 в световната ранглиста. Шампионът от турнира в Хале Борна Чорич пък регистрира скок с 13 позиции и заема рекордното за него 21 място.При Стан Вавринка има прогрес с 36 позиции и той вече е 225 в света, а Анди Мъри си запазва 156 място в света. При българите, втората ни ракета Димитър Кузманов остава под №329. През миналата седмица Мико спечели трета титла през този сезон.Националът на България за Купа \"Дейвис\" триумфира на турнира по тенис на червени кортове в Калтенкирхен (Германия) с награден фонд 15 хиляди долара. Александър Лазов е №483, а Александър Лазаров е №741.", "date": "2018.06.25", "title": "Григор вече е шести в света, Надал се завърна на върха"}
{"url": "https://offnews.bg/obshtestvo/turtcite-v-balgaria-sas-zvuchen-shamar-za-erdogan-edin-ot-chetirima-e-683223.html", "text": "Турците в България са гласували масово срещу президента Реджеп Тайип Ердоган и неговата Партия на справедливостта и развитието. Това показват данните от гласуването в чужбина на вчерашните избори, цитирани от турските медии.Хората с турско гражданство у нас са подкрепили категорично кандидата за президент на опозиционната Народнорепубликанска партия Мухарем Индже.Опонентът на Ердоган е получил 58,3 процента от гласовете на турците у нас, докато за действащия президент вот са дали едва 25,4 на сто.Трета по брой гласове е лидерът на новосформираната \"Добра партия\" Мерал Акшенер, която е получила 8,6 процента подкрепа.Народнорепубликанска партия е получила 44 на сто от гласовете на турците в България, докато ПСР събира над два пъти по-малка подкрепа - 21,6%.Данните до голяма степен повтарят гласуването на миналогодишния референдум. Тогава турците в България масово се обявиха срещу увеличаването на правомощията на Ердоган.Освен в България Индже побеждава убедително и в САЩ, Великобритания, Русия, Канада и Китай.Ердоган обаче е получил огромно мнозинство в държави с големи колонии турски гастарбайтери като Германия, Франция, Холандия, Белгия, Норвегия и Швеция.", "date": "2018.06.25", "title": "Турците в България със звучен шамар за Ердоган: Един от четирима е гласувал за него"}
{"url": "https://offnews.bg/izvan-terena/futbolistite-na-senegal-s-vpechatliavashta-tantcuvalna-zagriavka-vide-683222.html", "text": "След като феновете на Сенегал впечатлиха цял свят, чистейки боклуците на стадиона след себе си, сега и националният тим има с какво да спечели симпатиите на любителите на футбола.Африканският отбор започна с победа срещу Полша, а днес стигна до равенство с Япония и има немалки шансове да продължи към 1/8-финалите на Мондиала.След победата над поляците футболистите на селекционера Алоу Сисе демонстрираха завидни танцови умения. Малко след това те отново показаха на какво са способни, но този път по време на загрявката за срещата със \"самураите\".На видеото се вижда как играчите се раздвижват с песни и танци и демонстрирайки, страхотен синхрон помежду си (с малки изключения). Движенията, които изпълняват Садио Мане и компания са типични за Сенегал.Oтличаващи за тази държава сa специфичните ниски подскоци и движения, които едновременно включват почти всички части на тялото.", "date": "2018.06.25", "title": "Футболистите на Сенегал с впечатляваща танцувална загрявка (видео)"}
{"url": "https://offnews.bg/futbol/nov-v-tcska-shtastliv-che-se-sabira-otnovo-s-el-maestro-683227.html", "text": "Словашкият национал Борис Секулич, който е най-новото попълнение в ЦСКА, даде първото си интервю за CSKA.BG.Той сподели, че се чувства добре след първите си дни в тима и е готов да тренира усилено, за да се пребори за титулярно място.Защитникът разкри, че е гледал много клипове, за да научи повече за ЦСКА и феновете, а освен това българският национал Васил Божиков, с който бяха съотборници в Слован (Братислава), му е казал много хубави думи за тима ни.Секулич е запознат със съперниците на ЦСКА. Той заяви, че преди години е играл срещу Локомотив (Пловдив), знае за важността на вечното дерби срещу Левски и съперничестрото с Лудогорец.26-годишният футболист е щастлив, че ще работи заедно с Нестор Ел Маестро, защото той е добър треньор и през изминалия сезон е изненадал всички в Словакия, след като е направил Спартак Търнава шампион.Борис Секулич обеща на феновете, че ще бори с всички сили и ще играе със сърце за ЦСКА.", "date": "2018.06.25", "title": "Нов в ЦСКА щастлив, че се събира отново с Ел Маестро"}
{"url": "https://offnews.bg/nashite-avtori/kak-da-zhiveem-sas-138-leva-sotcialna-pensia-683219.html", "text": "Вслушвайте се в мъдрите думи на народни представители! Старайте се да попиете тяхната гениалност!Нямате пари? Не ви стигат 138 лева пенсия? Искате да живеете? Оплаквате се, че не можете?Дръжте се като сухи гъби и ще бъдете напоени с народноизбраническата повеля.Нека направим една сметка и да видим.Първо. Спрете да пушите. Пушенето е вредно. От цигарите може да умрете. Това, разбира се, е положителното им действие. Отрицателното им такова е, че струват пари. Ако пушите по една кутия на ден и спрете цигарите, ще спестите средно по 150 лева на месец.Спрете да пиете. Пиенето може да ви убие. Това е добре, стига да не струва пари. Ако пиете по една стограмка на ден и спрете - за месец ще спестите средно 50 лева.Спрете кафето. Кафето вдига кръвното. И то може да ви затрие. Дотук добре. Лошото е, че струва пари. Спрете кафето и ще спестите по около 30 лева месечно.Яденето е полезно. От него може и да не се умре, което е тъжно. Още по-тъжно е, че струва пари. От спиране на ядене може да пестите поне по 600 лева месечно.Всички знаем, че токът е опасно нещо. Ако не ви убие веднага - ще ви убие постепенно. Ще ви изсмуква паричките. Поне петдесетачка на месец. Затова го спрете.Не карайте автомобил. Това са винетки, смяна на гуми, застраховки, бензин... Поне 250 лева месечно.Спрете секса. Сексът е разход. Това почерпки, вечери, парфюми, презервативи... Спрете секса! Така няма да имате деца. А всички знаете децата какъв разход са. Поне 500 лева на месец. И това преди да започнат да учат.Не говоря за лекарства, интернет, кабелна телевизия, дрехи. Все глезотии и ненужни неща.Ако се придържате към горепосочените съвети, ще може да си докарвате средно по 1600 лева месечно.Това хич не е зле за човек с 138 лева социална пенсия. Нали?Ако яденето ви липсва, отдайте се на йога. Така ще можете да се храните директно от слънцето, само че внимавайте през лятото, за да не преядете, че после трябва да отделяте пари за фитнес.И един последен съвет. Безплатен. Спрете да дишате. Така ще умрете, но напълно безплатно, и веднъж завинаги ще се отървете от разходи. Така държавата ще може да си спести 138 лева. Мислете отговорно, държавнически, все пак.Ако тези съвети не ви харесват и все пак искате да се придържате към баналното ядене – лапайте патките. Тоест, хранете се предимно с патешко месо. То е хранително и мазно и ще ви засища за по-дълго време.", "date": "2018.06.25", "title": "Как да живеем със 138 лева социална пенсия?"}
{"url": "https://offnews.bg/izvan-terena/fenovete-na-iran-napraviha-serenada-na-ronaldo-i-kompania-video-683218.html", "text": "Феновете на Иран направиха серенада под прозорците на хотела, в който е отседнал националния отбор на Португалия часове преди двубоя между двата тима от Група В на световното първенство.Група от стотина ирански фенове se организираха с една единствена целт - да попречат на пълноценната почивка на \"мореплавателите\". И май успяха, тъй като забележка им направи самият Кристиано Роналдо.Суперзвездата на Реал Мадрид се появи на прозореца и строго поклати пръст към тълпата, а после им подсказа, че му се спи. Жестът развълнува привържениците, особено след като Роналдо вдигна палец, за да одобри нощната им акция.Срещата между двата тима е тази вечер от 21:00 часа българско време и е от решаващо значение за предстоящите 1/8-финали на надпреварата.", "date": "2018.06.25", "title": "Феновете на Иран направиха серенада на Роналдо и компания (видео)"}
{"url": "https://offnews.bg/politika/milka-hristova-po-koia-naredba-masi-smeniha-parkomesta-683230.html", "text": "Кой от Столична община даде разрешение върху част от паркоместата по улица \"Съборна\" известно заведение да \"паркира\" маси и столове и по коя наредба го направи?Това пита заместник-председателят на СОС от БСП Милка Христова. Става въпрос за известен ресторант, който се намира в близост до площад \"Света Неделя\".Както е известно, преди няколко месеца Столичният общински съвет взе решение за удължаване на пешеходните зони в идеалния център на града. Една от промените засягаше именно улица \"Съборна\". От южната страна беше премахната зоната за паркиране с цел да бъде създадено по-голямо удобство за пешеходците като бъде свързан бул. \"Витоша\" с Градската градина през площад \"Света Неделя\" и ул. \"Съборна\".\"От няколко дни в частта, в която е разрешено паркирането, върху 6 или 7 паркоместа, се появиха маси и столове, подредени на платформа и заградени от саксии с оградни храсти. Изглежда това ще бъде лятна градина към известния ресторант. По-точно - лятна градина, разположена върху пътното платно, обясни Милка Христова.- Много бих искала да знам по кои наредби на Столична община е дадено разрешение това да се случи. Защото аз, в ролята си на заместник-председател на СОС, не знам да има такава наредба, която да разреши върху уличното платно да бъдат подредени маси и столове на заведение. Чии са тези места за паркиране? За служебен абонамент за паркоместа има особен ред. Ако предположим, че това заведение си е платило служебен абонамент, върху тези места трябва да бъдат паркирани моторни превозни средства, а не маси и столове. При служебния абонамент обаче има ограничения на броя места, които може да бъдат наети. А в случая говорим поне за 6-7 оградени места\".Милка Христова настоява от Столична община да обяснят на гражданите кой стопанисва заградените паркоместа, заплаща ли някой абонамент за тях, кой събира средствата от този абонамент и на какво основание.", "date": "2018.06.25", "title": "Милка Христова: По коя наредба маси смениха паркоместа?"}
{"url": "https://offnews.bg/razsledvane/metroto-nae-evtina-ohrana-s-tcena-formirana-na-raba-na-zakona-683220.html", "text": "Важен стратегически обект на столичното метро ще бъде охраняван в следващите 30 месеца от фирма, която предложи най-ниската оферта, формирана по неясни критерии. Въпреки че процедурата е преминала без нарушения на Закона за обществените поръчки, фирмата \"Бат Секюрити\" ЕООД е избрана да пази бъдещото депо за мотриси в кв. \"Земляне\", след като е посочила цена за месечната издръжка на един охранител, която е в противоречие с принципите на лоялната конкуренция, както и с минималната цена за охранител на месец, определена от самите браншови организации. По този начин не е ясно дали тези разходи се в съответствие и с изискванията в Кодекса на труда.Практиката за печелене на поръчки с най-ниската предложена цена при охранителните фирми, въпреки че е позволена от закона, не отговаря на реалните изисквания към бранша, за което вече има . е обявена в началото на май и предметът ѝ е въоръжена физическа охрана на обект на „Метрополитен” ЕАД - депо за метровлакове „Земляне”. Обектът се намира на мястото на старото автобусно депо в Красно село и е изграден по линията на . Това депо вероятно ще е най-важният обект на столичното метро - на площ от близо 35 декара там ще са разположени гаражно хале с възможност за паркиране на 26 влака, бояджийско отделение и струг за репрофилиране на колелата без демонтаж; ремонтно хале, оборудвано с портален кран, в което ще има работилници, складове, лаборатории и санитарно-битови помещения. Отделно от това на обекта има и административна сграда с хотелска част за нощуване на дежурните машинисти, гараж за специализирани автомобили с канали и възможност за ремонтни дейности по тях, котелно, мивка за автовлаковете, трафопост, открити складови площи и автобусен паркинг.Поставеното изискване за охраната е тя да е въоръжена, 24-часова и да има четири поста, като заделените за това средства са 495 хил. лв. без ДДС.За участие в обществената поръчка са се явили пет участника - \"Бат Секюрити\" ЕООД, \"АСО София\" ООД, \"Бюро за охрана и сигурност – ИТ\" ЕООД, \"Д.М. Секюрити Груп\" ООД и \"Вадим\" ООД. На първо и второ място са класирани \"Бат Секюрити\" ЕООД, която е дала цена от 350 265 лв. и \"Д.М. Секюрити Груп\" ООД с оферта 384 750 лв., като за победител са избрани \"Бат Секюрити\", защото са посочили най-ниската цена за издръжка на един охранител месечно. Тук започват и неяснотите по формирането ѝ. От дадената от фирмата оферта излиза, че за един охранител на месец разходите ще са 583 лв., което не покрива дори минималните разходи за фонд \"Работна заплата\" и то според , чийто член е спечелилата поръчката фирма. От публикуваните от НАФТСО разчети излиза, че при минимална основна заплата от 510 лв. и след прибавяне на добавките за прослужено време, доплащането за нощен труд, празнични дни и осигурителните вноски общите разходи за работодателя възлизат на малко повече от 688 лв. или с около 100 лв. над дадената от \"Бат Секюрити\" оферта.От таблицата става ясно също, че това не са единствените разходи, тъй като в цената се калкулират задължителните застраховки, топла храна и ободряващи напитки, санитарно-битово и медицинско обслужване, разходи за облекло и оборудване. Ако се добавят и те, включително и печалбата, минималната цена на един невъоръжен охранител би трябвало да възлиза на 817 лв. без ДДС за месец.Ако охранителят е въоръжен, каквото е изискването \"Метрополитен\", цената нараства значително.Формираната по този начин цена е с повече от 230 лв. над предложената от \"Бат Секюрити\", което означава, че фирмата или ще работи на загуба, или няма да изпълни задължителните по законодателството условия.Важна подробност е, че оформяйки заданието на обществената поръчка, възложителят е съобразил спецификите на охранителната дейност и заделените от \"Метрополитен\" средства отговарят на посочените от браншовата организация изисквания и по този начин покриват задължителните разходи с цена от 825 лв. без ДДС за един охранител месечно. Според НАФТСО при цена под 817.94 лв. без ДДС за един охранител на месец, \"следва нарушаване на трудово-осигурителното законодателство\". От асоциацията добавят също, че при рискови обекти (), цената на услугата за един охранител следва да се увеличи с коефициент от 0.2 до 0.4. Изчисленията на асоциацията показват също, че общо разходите на фирмите за един охранител месечно, трябва да са 981.53 лв. с ДДС, от които чистата заплата за служителя е 448.23 лв., а в държавата под формата на осигурителни вноски и ДДС отиват 404.01 лв. Задължителните разходи за персонал и фирмените разходи са 61.75 лв., а печалбата на работодателя - 67.54 лв., с която обаче \"\"Нещо повече - според стандартите на НАФТСО и според изискванията на Главна инспекция по труда и за да бъде спазено трудовото законодателство, един денонощен пост не може да бъде обслужван от по-малко от петима души. В случая с депото в Земляне това прави минимум 20 души. \"Бат Секюрити\" обаче са спечелили поръчката с 18.84 души. Според спецификите в методиката за определянето на бройката това число не е цяло, но е видно, че не става въпрос за 20 души или петима на пост. Потърсихме собственика на фирмата Антон Тошев, за да потърсим подробности около формирането на цената и това дали компанията ще работи на загуба. От \"Бат Секюрити\" обещаха, че той ще се свърже с редакцията на OFFNews, но близо пет дни след това и към момента на публикуване на материала обратно обаждане нямаше. От  става ясно, че по-ниската цена е формирана най-вече заради перото за оборудване. От фирмата посочили, че разполагат на склад с необходимите средства. Това, заедно с постъпленията от \"целия охранителен състав, назначен на трудов договор\" дава възможност за постигането на \"максимален икономически ефект\", като така са снижени разходите без това да се отразява на качеството на услугата и без да бъде нарушавано трудовото законодателство.От дружеството са посочили, че реализират приходи, с част от които ще покрият текущите разходи за храна, обучение и поддържане на професионалната квалификация, разходите по текущата издръжка, за застраховки, транспорт и поддръжка на лицензии. От фирмата посочват също, че заради договорните им отношения с производител на униформи, разходите им по това перо () значително намаляват. ", "date": "2018.06.25", "title": "Метрото нае евтина охрана с цена, формирана на ръба на закона"}
{"url": "https://offnews.bg/sviat/sled-briukselskata-sreshta-za-migrantite-resheniata-sa-neiasni-razde-683221.html", "text": "Извънредната неформална среща на върха на европейските лидери в Брюксел за кризата с мигрантите ще се запомни като деня, в който европейските лидери . След форума обаче италианският министър-председател Джузепе Конте излезе като победител, разграничавайки се от германския канцлер, пише в. \"Файненшъл таймс\".Събранието на 16-те лидери на ЕС беше шансът на Меркел да спечели политическо пространство за глътка въздух у дома, където тя е под натиск да защити границите на Германия и да отхвърли онези бежанци, които вече са се регистрирали в друга държава. Вместо това, заключенията от срещата са неясни, а разделението остава видимо, пише ФТ.Италианският премиер пристигна в Брюксел с план от 10 точки, обещаващ \"промяна в парадигмата\", включително с искания, които фундаментално биха пренаписали 25-годишната политика на ЕС за мигрантите. Едно от малкото неща, по които лидерите постигнаха съгласие, беше новата политика за външните граници на Съюза, включително изграждането на лагери за бежанци извън европейския континент. За нещо подобно настояваше и премиерът на Унгария Виктор Орбан, който през 2016 г. предложи мигрантите \"да бъдат натоварени на кораби към някой остров или към Северна Африка\".Планът на Франция и Испания да се създадат \"горещи точки\" в ЕС също набира скорост. През следващите седмици Европейската комисия трябва да излезе с предложение как да бъдат обособени такива лагери, кореспондиращи с принципите на международните човешки права. Италия подкрепя тази идея. Лидерети не успяха обаче да стигнат до съгласие по най-важния проблем пред канцлера Ангела Меркел - мигрантите, които вече са влезли в ЕС през една държава, но се установяват в друга.Премирът Бойко Борисов се  да бъдат връщани мигранти в страните на първата им регистрация., че ще възстанови граничния си контрол, ако се приеме такова решение за връщане на бежанци.В навечерието на \"минисрещата\" за мигрантския въпрос френският президент Еманюел Макрон се обяви за прилагането на финансови санкции на страните от Европейския съюз, които отказват да приемат мигранти с доказан бежански статут.", "date": "2018.06.25", "title": "След брюкселската среща за мигрантите: Решенията са неясни, разделението е видимо"}
{"url": "https://offnews.bg/temida/uslovna-prisada-za-prepodavatel-pliaskal-s-kamshik-mladi-ohraniteli-683232.html", "text": "Юристът и бивш преподавател в университета  е получил условна присъда от три години с пет години изпитателен срок по обвинения за \"принудително извършени от него действия на полово удовлетворение с мъже\".Присъдата е произнесена от Софийския районен съд по обвинения от юли месец миналата година за извършени от Стоянов две престъпления - опит за  принуда, за което е предвидено наказание затвор до шест години и за осъществени действия на полово удовлетворение с лице от същия пол, за което е предвидено наказание „лишаване от свобода“ от две до осем години.Сигналът срещу него е подаден от пострадал, който обяснил, че се явил на обява за работа за охранител през 2015 г. Още на първата им среща преподавателят заявил на кандидата за работа, че е бисексуален и че работи едновременно като прокурор и лектор в Софийския университет „Св. Климент Охридски“. \"Работодателят\" изрично предупредил кандидата за работа, че не трябва да закъснява за работа, иначе щял да бъде наказан с бой с камшик.На следващия ден двамата се видели отново в заведение в столичния кв. „Лозенец“, като след срещата им подсъдимият внезапно се опитал да хване бедрото на пострадалия, а впоследствие и да го прегърне.Тогава мъжът решил да не започва работа при Стоянов. След като не се явил при Стоянов на предварително уговорената дата, преподавателят му се обадил по телефона и му заявил, че за неявяването му следва да му се наложи наказание – бой с камшик. По-късно през същия ден той му изпратил и СМС, че ще го набеди за нападение, за което щяло да има и свидетели.  В хода на делото било установено, че има и друг подобен случай от 2012 година. Тогава по същата схема за обява за работа за лична охрана със Стоянов се свързал мъж, на когото подсъдимият обяснил, че е доктор по международно право и че работел за бивш главен прокурор. Няколко дни по-късно двамата мъже се срещнали отново, като Стоянов настоял да отидат в апартамент.Там той накарал пострадалия да направи петдесет лицеви опори, но преди това да се съблече гол до кръста. Тъй като свидетелят решил, че това е част от изпита за работа, започнал да прави лицевите опори. Стоянов му казал да си свали и панталона, а докато кандидатът за работа правел лицевите опори, подсъдимият извадил камшик и започнал да нанася силни удари по голия му гръб.Пострадалият започнал да моли Стоянов да спре, но това само засилило нагона на подсъдимия, който започнал да нанася по-силни удари и да мастурбира, докато удовлетворил половото си желание. ", "date": "2018.06.25", "title": "Условна присъда за преподавател, 'пляскал' с камшик млади охранители"}
{"url": "https://offnews.bg/obshtestvo/vnesoha-zhalba-po-gdpr-sreshtu-fotokapanite-na-koral-iskat-solena-glo-683217.html", "text": "Сдружението “Да запазим Корал” внесе първата жалба с основателна възможност за глоба в значителен размер по регламента за защита на личните данни в България срещу испанската фирма Ибердрола Инмобилиария, съобщиха екоактивистите. Потенциалният материален интерес е в размер на 1.25 милиарда евро, тъй като световният оборот на фирмата е 31.2 милиарда евро за миналата година и при наличие на нарушение глобата е в размер на 4% от него, уточняват защитниците на плажа от застрояване.От “Да запазим Корал” уточняват, че българското дружество на “Ибердрола” е обявило на един от колове на своята ограда, която загражда имот, попадащ в дюните на плаж “Корал”, че е поставило фотокапани за неподозиращите плажуващи.Така те ще бъдат лично идентифицирани, без тяхното съгласие и анализираните снимки ще бъдат изпращани в РПУ Царево, съобщава табелата.  За плажуващите на плаж “Корал”, които тръгват от плаж “Корал” по общинския път и попадат в територия на фотокапаните, този факт е силно обезпокояващ, особено след като те разбират за това едва излизайки на асфалтовия път. Техните снимки “по бански” са уловени от фотокапаните на мултимилиардната фирма “Ибердрола” и изпратени в РПУ Царево, дефинитивно съобщава винилът опънат върху телта на дървеното ограждение. Това заснемане на биометрични данни на плажуващи от заложените фотокапани без тяхното съгласие е особено изненадващо, след като “Ибердрола” е написала, че разрешава пешеходното преминаване през своя имот.  Следва комисията за защита на личните данни да направи детайлно разследване на казуса, с цел да установи дали има нарушения по регламента за защита на личните данни и в частност да провери:1) Дали има нарушение засягащо основните принципи за обработване на лични данни, включително условията, свързани с даването на съгласие, в съответствие с членове 5, 6, 7 и 9 от ОРОЗД; 2) Дали има нарушение на правата на субектите на данни, съгласно членове 12—22 от ОРОЗД,3) Дали има риск от предаването на лични данни на получател в трета държава или международна организация, съгласно членове 44—49 от ОРОЗД; “Да запазим Корал” и съмишлениците му се грижат доброволно за плаж “Корал” от 15 години и вярват, че българските граждани отишли на почивка имат право да бъдат защитени от възможността да попадат в нерегламентирани фотокапани и техните снимки “по бански” да бъдат анализирани и пращани на трети лица от служителите на “Ибердрола” без тяхно каквото и да е изразено съгласие. Дори нещо повече. Тази постановка дава сериозни основания да се предположи умисъл с неясна цел, заявяват от сдружението.", "date": "2018.06.25", "title": "Внесоха жалба по GDPR срещу фотокапаните на Корал, искат солена глоба за испанска фирма"}
{"url": "https://offnews.bg/futbol/goliamo-ime-pristiga-v-levski-683228.html", "text": "От Левски все пак може да удовлетворят едно от желанията на Делио Роси, пише \"Меридиан мач\". \"Сините\" са в напреднали разговори с централен защитник, който до дни се очаква да подпише с клуба.Това е било едно от изискванията на наставника за лятната селекция на отбора, което той е поставил пред шефовете. Според запознати, става дума за известно име, което е проявило интерес към предложението от \"Герена\".Като коз за неговото привличане са били използвани Габриел Обертан и Жорди Гомес, които противно на очакванията решиха да продължат кариерата си в Левски.Привличането на още един играч на този пост се смята за задължително, тъй като е много вероятно \"сините\" да се разделят с някой от настоящите титуляри - Давид Яблонски и Холмар Ейолфсон.Иначе на “Герена” не бързат да задоволят останалите изисквания на Делио Роси, след като имат достатъчно играчи в средата на терена и в атака. До този момент Левски се подсили с двама нови футболисти - Давиде Мариани и Мартин Полачек.", "date": "2018.06.25", "title": "Голямо име пристига в Левски"}
{"url": "https://offnews.bg/obshtestvo/parvite-avtobusi-po-tramvajni-relsi-tragvat-do-mesetc-vizhte-koi-sa-683229.html", "text": "Автобуси с номера 11, 60, 72, 102, 83, 45 и 77 тръгват по трамвайните релси по линии 11, 22 и 3 по бул. „Константин  Величков“ и бул. „Възкресение“. Обособяването на подобен тип трасета е част от основните мерки на Столичната община за осигуряване на по-бърз и удобен градски транспорт. Превозните средства ще имат общо трасе и общи спирки. За безопасност и удобство на пътниците ще се изградят перони на спирките и ще бъдат поставени съответните указателни знаци. Анализът на Центъра за градска мобилност показва, че в този участък автобусите натрупват в пиковите часове закъснения до 10 минути. При отделянето им от общия автомобилен трафик това закъснение ще бъде прекратено. Очаква се промяната да е факт още това лято. Следващата локация, на която е предвидено изграждането на обособено трасе, е бул. „Мадрид“, където трамваи и автобуси отново ще споделят общ участък. Предстои да се анализират всички варианти за изграждане на възможно най-много такива трасета и нови бус ленти в града.", "date": "2018.06.25", "title": "Първите автобуси по трамвайни релси тръгват до месец. Вижте кои са"}
{"url": "https://offnews.bg/temida/mazh-ubi-dve-kucheta-vzeha-mu-pushkata-i-go-globiha-683231.html", "text": "Мъж от Попово е глобен 2000 лв. и му е отнета и ловната пушка, след като убил две кучета. Решението на е районния съд в Попово по предложение на прокуратурата.Мъжът е бил разследван за проявена жестокост към две гръбначни животни, чиято смърт е причинил по начин и със средства, опасни за живота на хора или животни. За това престъпление са предвидени от една до три години затвор и глоба от две хиляди до пет хиляди лева. Подсъдимият обаче е признал вината си е сключил споразумение с прокуратурата, което е довело и до по-ниската присъда.По предложение на Районната прокуратура в Попово състав на Поповския районен съд е освободил мъжа от наказателна отговорност, като му е наложил минималната глоба и му е отнел законно притежаваната ловна пушка. На 17 март тази година подсъдимият влязъл в двора на съседката си и застрелял двете ѝ кучета. Причина за действията му била, че животните се държали агресивно към децата му.Обвиняемият е с чисто съдебно минало, което също смекчило вината му. ", "date": "2018.06.25", "title": "Мъж уби две кучета, взеха му пушката и го глобиха"}
{"url": "https://offnews.bg/obshtestvo/bronzovata-kashta-se-izvisiava-nad-bivshia-mavzolej-utre-683234.html", "text": "Бронзовата къща ще бъде окончателно готова утре, предстои на инсталацията на мястото на бившия мавзолей в столицата да се изгради осветление. Бетонната площадка, върху която се извисява проектът на скулптура Пламен Деянофф, на този етап остава в настоящия си вид, върху нея няма да се поставя настилка, научи OFFNews от Столична община. Изграждането на Бронзовата къща започна със закъснение на 13 юни, а от СО дадоха срок на автора да завърши инсталацията до 27-ми - последният момент преди края на българското председателство и старта на австрийското. Деянофф живее в Австрия, а Бронзовата къща е подарък за страната ни от Виена като символ на приемственост между двете държави начело на ЕС. Ангажимент на Столична община е и охраната на Бронзовата къща, която по план ще остане на мястото до края на годината. ", "date": "2018.06.25", "title": "Бронзовата къща се извисява над бившия мавзолей утре"}
{"url": "https://offnews.bg/futbol/grisha-ganchev-i-hristo-stoichkov-se-pomiriha-683235.html", "text": "Собственикът на ЦСКА Гриша Ганчев и акционерът Христо Стоичков се сдобриха само ден след огромния скандал, в който се въвлякоха през уикенда.Двамата си разменяха изявления чрез тв екрана и клубния сайт по повод трансфера на бившия капитан на армейците Антон Недялков в Лудогорец. Стоичков беше обвинен от известни фен на ЦСКА Росен Петров, че стои зад сделката и е прибрал комисионна от 400 000 долара.Според информацията на „Труд“, Камата и Ганчев са изчистили възникналите недоразумения между тях и са си стиснали ръцете, макар и от разстояние по телефона.Малко преди това самият играч изпрати смс до Христо Стоичков, в което му се извини, че косвено неговият трансфер е станал причина за цялата шумотевица. Според изданието, неофицалната информация е, че той е преминал от ФК Далас в редиците на българския шампион за сумата от 2,5 милиона долара.Вероятно процент от тях ще постъпят в касата на ЦСКА, като по този начин \"червените\" ще са изкарали близо 2 милиона долара от продажбата на бранителя само в рамките на половин година.", "date": "2018.06.25", "title": "Гриша Ганчев и Христо Стоичков се помириха"}
{"url": "https://offnews.bg/futbol/iziadoha-mesi-do-troha-pod-prozoretca-mu-683233.html", "text": "Торта с формата на мегазвездата на Барселона и Аржентина Лионел Меси беше изядена от над 1000 фена, които се събраха да празнуват 31-ия му рожден ден близо до базата на южноамериканците в руското градче Броници.Самият Меси не се появи на тържеството, което градската управа организира в негова чест, но със сигурност е чул скандиранията в негова подкрепа. В градчето има и аржентински фенове, които са в лошо настроение от резултатите до момента.\"Слаби сме защото треньорът е слаб. Направо си е луд\", коментираха те пред местни медии.Тържеството за рождения ден на Меси стартира преди обяд, а кулминацията беше в 19 часа, когато 150-килограмовата торта беше разрязана.Първи парчета получиха децата, които в еуфорията си едва не събориха фигурата на идола си. В крайна сметка за нула време сладкото изкушение беше ометено и от \"Меси\" не остана и троха.", "date": "2018.06.25", "title": "Изядоха Меси до троха под прозореца му"}
{"url": "https://offnews.bg/obshtestvo/borisov-chestiti-na-erdogan-i-nastoia-es-da-mu-dade-oshte-pari-683201.html", "text": "Министър-преседателят Бойко Борисов поздрави в телефонен разговор президента на Турция Реджеп Тайип Ердоган за изборната победа при провелите се днес предсрочни президентски и парламентарни избори в южната ни съседка, съобщи правителствената пресслужба.По време на разговора Борисов изразил удовлетворение от засилените контакти между България и Турция в последните години и посочил, че разчита активното двустранно сътрудничество да продължи.Той запознал Ердоган с позицията, която днес заяви пред европейските лидери в Брюксел, че споразумението с Турция трябва да продължи, за да бъде преодоляна мигрантската криза и че за пореден път е настоял ЕС да изплати останалата част от договорените средства.Турският президент благодари на българския премиер и изрази надежда за още по-успешно партньорство между двете държави, съобщават още от правителствената пресслужба.", "date": "2018.06.25", "title": "Борисов честити на Ердоган и настоя ЕС да му даде още пари"}
{"url": "https://offnews.bg/sviat/erdogan-specheli-izborite-s-53-no-niama-da-ima-mnozinstvo-v-medzhlis-683202.html", "text": "Турският президент Реджеп Ердоган спечели вота за президент още на първи тур, като получи 53% от подкрепата на избирателите.Висшата избирателна комисия на Турция потвърди победата му.Стотици хиляди симпатизанти на управляващата Партия на справедливостта и развитието се събраха снощи на митинг в Истанбул и отпразнуваха избирането му.Пет политически партии прескачат 10-процентовия праг и влизат в парламента. Това са Партията на справедливостта и развитието (ПСР) на Ердоган, нейният съюзник Партията на националистическото действие (ПНД), опозиционната Народнорепубликанска партия (НРП), прокюрдската Демократична партия на народите (ДПН) и \"Добрата партия\" на Мерал Акшенер.Партията на Ердоган губи мнозинството си и остава с 293 депутати в 600-членния Меджлис.", "date": "2018.06.25", "title": "Ердоган спечели изборите с 53%, но няма да има мнозинство в Меджлиса"}
{"url": "https://offnews.bg/obshtestvo/protestat-na-prevozvachi-promenia-dvizhenieto-v-sofia-683204.html", "text": "Превозвачите организират протест в София днес, недоволството им е срещу законопроекта за създаване на Българска автомобилна камара. Шествието налага промени в организацията на движението, съобщи Столична община. От 7.00 ч. до приключване на протеста се забранява паркирането с изключение на автобусите, участващи в шествието, на севрозападната част на пл. „Св. Ал. Невски“ между ул. „Оборище“ и ул. „11-ти август“ и на югоизточната част на пл. „Св. Александър Невски“ между ул. „Оборище“ и ул. “Шипка“.От 9.00 ч. до приключване на мероприятието се разрешава паркирането на товарните автомобили, участващи в шествието на крайна дясна пътна лента на магистрала „Тракия“ и бул. „Цариградско шосе“ между „Черната котка“ и бул. „Брюксел“ в посока център. Товарните автомобили имат право да паркират извън обхвата на спирките на градския транспорт и зоните за престрояване.Изтеглянето на товарните автомобили ще започне в 11.30 ч. по бул. „Цариградско шосе“ през детелината с бул. „Брюксел“ в посока магистрала „Тракия“. Спирането и ограничаването на движението ще става само при необходимост, поетапно и по преценка на отдел „Пътна полиция“ към СДВР.", "date": "2018.06.25", "title": "Протестът на превозвачи променя движението в София"}
{"url": "https://offnews.bg/politika/bsp-izkliuchi-zemedeltcite-si-goni-spas-panchev-ot-parlamenta-683236.html", "text": "На съвместно заседание на Коалиционния съвет на \"БСП за България\", Изпълнителното бюро на БСП и ръководството на ПГ на \"БСП за България\" бе взето решение за изключване от коалицията на ЗС \"Александър Стамболийски\", съобщиха от пресцентъра на БСП. От партията уточняват, че изключването е на основание текст от Коалиционния договор, според който партия, член на коалицията, взела решение за самостоятелно участие в избори за народни представители, за президент и вицепрезидент, както и в избори за общински съветници и кметове и за членове на ЕП, се изключва от коалицията. До днешното решение се е стигнало, след като в събота, на Конгреса на земеделците е било потвърдено решението им за самостоятелно явяване на избори, посочват от БСП.ЗС \"Александър Стамболийски\" заяви, че иска по отношение на конкретни политики да бъдат направени компромиси с ПП ГЕРБ. Единодушно беше отхвърлено това предложение, посочват от БСП.Участниците в дискусията са били категорични, че депутатите, представители на ЗС \"Александър Стамболийски\", трябва да напуснат парламента по морални причини, тъй като вече не са част от коалиция \"БСП за България\", се казва още в прессъобщението. Ще подкрепим вота на недоверие срещу правителството, ще гласуваме заедно с БСП, заяви за OFFNews Панчев. По думите му разривът с БСП няма нищо общо с вота на недоверие. 44-ят конгрес на ЗС \"Александър Стамболийски\" реши да напуснем коалицията, за да можем да се явим самостоятелно на местните избори догодина, обясни Панчев. Договорът между партиите в коалиция \"БСП за България\" не допуска това, уточни той. Двамата с Георгиев няма да напускат парламента и остават независими депутати. ", "date": "2018.06.25", "title": "БСП изключи земеделците си, гони Спас Панчев от парламента"}
{"url": "https://offnews.bg/sviat/silen-trus-do-poluostrov-pelopones-683210.html", "text": "Земетресение с магнитуд от 5,5 по Рихтер е регистрирано до гръцкия полуостров Пелопонес. Епицентърът на труса е бил на 27 км западно от град Метони и на 69 км от град Каламата на дълбочина от 30 км.Към момента няма данни за разрушения и пострадали. ", "date": "2018.06.25", "title": "Силен трус до полуостров Пелопонес"}
{"url": "https://offnews.bg/obshtestvo/bez-bial-hliab-v-uchilishta-i-detski-gradini-683209.html", "text": "„Ще има промяна в рецептурниците за детски градини и училища”, каза главният държавен здравен инспектор д-р Ангел Кунчев в сутрешния блок на бТВ.По думите му употребата на бял хляб ще бъде драстично ограничена.Той допълни, че ролята на рецептурниците е когато учебните заведения искат да стъпят на някакви научни норми, да имат голям избор от рецепти и продукти, които да могат да предложат на децата.Той коментира, че предстоят и сериозни промени в рекламата на нездравословните храни.По думите му тази промяна ще бъде въведена плавно с участието на индустрията.Кунчев коментира, че в следващите години развитието на имунизационния календар ще върви към ограничаване на броя на реимунизациите за дадени заболявания, като туберкулоза например.Ще се въвеждат и нови ваксини, като се обсъжда и въвеждането на ваксина срещу варицела, която ще бъде по желание.", "date": "2018.06.25", "title": "Без бял хляб в училища и детски градини"}
{"url": "https://offnews.bg/112/streliali-sreshtu-pevetca-mustafa-chaushev-v-turtcia-683213.html", "text": "Стреляли с пистолет срещу певеца Мустафа Чаушев през април в Турция, съобщава NOVA.Семейство Чаушеви - съпругата, дъщерята и певецът, пътували към Истанбул. До стрелбата се стигнало след като на българо-турската граница Мустафа Чаушев направил забележка на турски гражданин, че го прережда на опашката на граничния пункт. \"Неприятна случка с неочакван край\", разказва певецът. \"На 22 април бяхме със семейството ми на границата и чакахме да влезем в Турция. Преди нас един млад мъж просто мина пред нас, реших да го попитам защо не си чака реда. Той няма как да мине и без друго. Беше намръщен, започна да ме учи откъде да си взема документите и какво ли не. Приключи спора и влязохме в Турция\", разказа певецът.Семейството минало Лозенград и преди магистралата за Истанбул се чул силен гръм. \"Нямах време да се уплаша\", допълни Чаушев. След минути съпругата му казала, че стъклото на колата е счупено. Мустафа Чаушев слязъл и видял следи от куршуми. Повикал полиция. \"Уплаших се и когато осъзнах какво се е случило, изгубих гласа си за 10 дни. Събуждах се сутрин и мислех, че умирам\", каза дъщерята Ажда.", "date": "2018.06.25", "title": "Стреляли срещу певеца Мустафа Чаушев в Турция"}
{"url": "https://offnews.bg/offtopic/shampion-tova-e-naj-groznoto-kuche-v-sveta-683206.html", "text": "Деветгодишен английски булдог на име Жа Жа спечели тазгодишния конкурс за най-грозно куче в света, който се провежда в Сан Франциско, съобщи БГНЕС като се позова на тв канала Си Би Ес. Призът бе подкрепен и с 1500 долара за собственика, в случая с Жа Жа – собственичката Мегън Брейнард от щата Минесота.Тя обясни, че е взела кучето от специализиран сайт за търсене на домашни любимци в интернет. В ежегодното състезание, което тази година празнува своя 30-ти рожден ден, участват домашни любимци, за които не може да се използва определението сладки или хубави. Те са грозни и с различни дефекти и особености, но стопаните им ги обичат не по-малко.", "date": "2018.06.25", "title": "Шампион: Това е най-грозното куче в света"}
{"url": "https://offnews.bg/offtopic/vitc-na-denia-25-iuni-683205.html", "text": "В столовата на затвора вече питат:", "date": "2018.06.25", "title": "Виц на деня: 25 юни"}
{"url": "https://offnews.bg/obshtestvo/niama-da-ima-voda-v-chasti-ot-sedem-rajona-na-sofia-683183.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Направа на връзка между новоизграден и съществуващ уличен водопровод на ул. „8-ми декември“ в „Студунтски град“ налага спиране на водоподаването от 09:00 до 19:00 часа на ул. „Проф. Виталий Танджер“, ул. „Проф. Николай Генчев“, ул. „8-ми декември“, бл. 7, бл. 7а,бл. 8, бл. 9.Изграждане на водопроводни връзки на ул. „Каменица“ в кв. „Горна баня“ налага спиране на водоподаването от 08:00 до 20:00 часа на ул. „Каменица“, ул. „Роза“, ул. 646,ул. „Диамант“, по ул. „Каменица“ от ул. 748 до ул. „Еделвайс“.Във връзка с изграждане на сградно водопроводно отклонение на ул. „Оборище“ в Център, се налага спиране на водоподаването от 09:00 до 17:00 часа по ул. „Оборище“ от ул. „Кракра“ до бул. „Васил Левски“. Подмяна на сградно водопроводно отклонение на ул. „Христо Ботев“ в с. Герман налага спиране на водоподаването от 09:00 до 19:00 часа на ул. „Христо Ботев“, ул. „Шипка“, по ул. „Вела Пеева“ от ул. „Патриарх Герман“ до ул. „Шипка“, по ул. „Божур“ от ул. „Шипка“ до ул. „Христо Ботев“. Заради подмяна на сградно водопроводно отклонение на ул. „Константин Фотинов“ в кв. „Васил Левски“, се налага спиране на водоподаването от 09:30 до 17:00 часа по ул. „Константин Фотинов“ от ул. „Баба Тонка“ до ул. „Поп Грую“. Без вода във връзка с подмяна на сградно водопроводно отклонение на ул. „Никола Бонев“ в гр. Бухово, ще бъдат от 09:00 до 16:00 часа по ул. „Сан Стефано“ от ул. „Васил Левски“ до ул. „Св. Св. Кирил и Методий“. Поради подмяна на сградно водопроводно отклонение на ул. „Васил Левски“ в с. Мрамор, се налага спиране на водоподаването от 09:30 до 15:30 часа по ул. „Васил Левски“ от ул. „Захари Стоянов“ до ул. „Църна бара“ и ул. „Църна бара“. ", "date": "2018.06.25", "title": "Няма да има вода в части от седем района на София"}
{"url": "https://offnews.bg/sviat/tazi-karta-kazva-vsichko-za-turskite-izbori-683203.html", "text": "Тази карта показва как са гласували турците на вчерашните президентски и парламентарни избори.Прави впечатление, че вотът е имал силно регионален характер, а Турция се е разделила на Европа, Азия и Кюрдистан.В червено са регионите, в които печели кандидатът на опозиционната Народнорепубликанска партия Мухарем Индже. На практика това е цялата територия на европейска Турция и общините по крайбрежието на Егейско море. В жълто са регионите, в които Ердоган има мнозинство - почти целия Анадол, а в лилаво са областите, в които лидерът на кюрдите Селахатин Демирташ е взел най-много гласове.", "date": "2018.06.25", "title": "Тази карта казва всичко за турските избори"}
{"url": "https://offnews.bg/futbol/arzhentinski-trenior-prizovava-mesi-da-bade-izgonen-683208.html", "text": "Петкратният носител на \"Златната топка\" Лионел Меси се представя под очакванията на световното първенство с екипа на Аржентина.Финалистът от Мондиал 2014 е пред сензационно отпадане още в групите, след като записа равенство с Исландия и загуба от Хърватия. Предстои решителен сблъсък с Нигерия, в който аржентинците може да си осигурят билет за осминафиналите. Играта на Меси обаче предизвика голям брой критики в родината му.Треньорът Рикардо Карузо Ломбарди смята, че времето му в националния е изтекло и трябва да бъде изгонен. Нещо повече - той подозира Меси в умишлено слаба игра, за да бъде сменен националния селекционер Хорхе Сампаоли.\"Меси \"изяде\" вече седем треньори. Имам усещането, че Сампаоли е осмият. Според мен играе умишлено слабо, за да предизвика настроения срещу селекционера. На терена изглежда сякаш нищо не го вълнува и играе напук на треньора. Той иска да бъде заобиколен от играчи, които той харесва, а не най-добрите\", казва Ломбарди.Шегаджии вече наричат отбора на Аржентина \"Меси и приятели\" в потвърждение на думите му.Ломбарди познава добре Меси, тъй като и той е работил в родния му клуб Ню Уелс Олд Бойс в Аржентина.Бесен от поведението на Меси е и световният шампион от Мексико 1986 Ектор Енрике.\"Кой по дяволите е Меси, че да не тича по терена? Да не би да играе на нивото на Марадона, че толкова да се пази? Диего беше нашето вдъхновение и лидер през 1986 година. Той тичаше повече от всички, ритаха го, ставаше и продължаваше, не ни позволяваше да униваме. Беше ни пример. Ако сега играех с Меси щях да отида да му кажа \"Събуди се, разглезено дете\", казва Енрике.", "date": "2018.06.25", "title": "Аржентински треньор призовава Меси да бъде изгонен"}
{"url": "https://offnews.bg/obshtestvo/i-prez-novata-sedmitca-ni-chaka-mnogo-dazhd-683200.html", "text": "Дъждовното и хладно за сезона време ще продължи и тази седмица.Днес над западната половина от страната ще има временни увеличения на облачността и на места, главно в планинските райони ще превали и прегърми. Над Източна България ще преобладава слънчево време. Ще духа слаб до умерен вятър от изток-североизток. Максималните температури ще са между 24° и 29°, в София около 24°.Атмосферното налягане ще бъде малко по-високо от средното за юни и ще остане без съществена промяна.Утре и вдругиден, под влияние на средиземноморски циклон, ще се създаде обстановка свалежи и гръмотевични бури. Има повишена вероятност валежите да са интензивни и значителни по количество.В планините ще се развива купесто-дъдовна облачност и на места ще има краткотрайни валежи от дъжд и гръмотевици. Ще духа до умерен югоизточен вятър. Максималната температура на височина 1200 метра ще е около 16°, на 2000 метра – около 8°.По Черноморието ще бъде предимно слънчево с временни увеличения на облачността. Ще духа до умерен североизточен вятър. Максимални температури по крайбрежието: 22-24°. Температурата на морската вода е 24-25°. Вълнението на морето ще бъде 2-3 бала.", "date": "2018.06.25", "title": "И през новата седмица ни чака много дъжд"}
{"url": "https://offnews.bg/izvan-terena/kritikuvat-vodeshta-zaradi-golemi-gardi-683207.html", "text": "Руската телевизионна водеща Виктория Боня се разгорещи по време на мача Белгия - Тунис в Москва и реши да се разхлади, като свали връхната си дреха. Надарената репортерка беше само по силно изрязано горнище, което още повече подчертаваше пищните й форми.Вместо радост, поведението й предизвика възмущение сред тв зрителите. Според тях облеклото не е подходящо за футболен мач, било вулгарно и провинциално.\"Така може да се облича някоя 18-годишна от провинцията, дошла да \"покорява\" Москва, а не уважавана журналистка, която скоро ще стане на 40\", пишат недоволни от вида на Боня в социалните мрежи.Според по-умерени зрители дамата просто е решила да се похвали с новите си силиконови импланти.Твърдите й фенове пък напълно я подкрепят и дори иронизират недоволните.\"Браво, Вика, хубаво им попречи да гледат мача\", пишат те.Виктория Боня не за първи път се появява полугола на публично събитие. На червения килим по време на кинофестивала в Кан тя лъсна в прозрачна бледосиня рокля, която не скриваше почти нищо.\"Беше толкова горещо, че реших да събера малко тен\", защити се самата Виктория.", "date": "2018.06.25", "title": "Критикуват водеща заради големи гърди"}
{"url": "https://offnews.bg/temida/shefat-na-zatvorite-poel-otgovornost-zaradi-pelov-sega-e-shef-s-resor-683211.html", "text": "След случая с бягството на Владимир Пелов и Радослав Колев от Централния софийски затвор директорът на Главна дирекция „Изпълнение на наказанията” старши комисар Свилен Цветанов поел отговорност за случая. Той обаче не напуснал, а станал отново началник - заместник-директор в същата служба, с ресор... охрана на затворите.Това стана ясно от интервю на министъра на правосъдието Цецка Цачева в предаването „Тази сутрин” по .По думите на Цачева 14 души са понесли различна степен на отговорност по случая със скандалното бягство от Софийския затвор. Проверката по случая е показала груби нарушения, сред които фаворизиране на някои затворници и незаключени килии.Според правосъдния министър не би трябвало конкретната отговорност да бъде понесена от шефа на ГДИН. „Свилен Цветанов е един от двамата заместник-директори на ГДИН. Отговаря за охраната на затворите, това е неговият ресор. Ако се докаже липса на негова адекватна реакция или пропуски в работата му… Няма недосегаемо лице”, коментира Цачева.Заради случая с последния избягал затворник в Ловеч, Цачева обяви, че ще предложи законодателни промени за полагането на труд от лишени от свобода.„Това за мен са големите въпроси – кога едно лице може да полага труд на открит обект? Преценката на кого е?”, попита Цачева. По думите ѝ оценката на социалния работник, който е трябвало да прецени състоянието на затворника, не съответства с личността на лишения от свобода.По въпроса кой охранява затворниците, докато са на работа, министърът коментира, че в закона има един единствен текст, който казва, че там отговорността е на юридически лица.„Трябва да има преосмисляне на взаимодействието между министерство на правосъдието и юридическите и физически лица”, заяви тя.Цецка Цачева изрази благодарности към жената, която е станала заложник на избягалия от Ловешкия затвор, както и похвали поведението на полицая, подал сигнал до органите на реда къде се намира той.", "date": "2018.06.25", "title": "Шефът на затворите поел отговорност заради Пелов. Сега е шеф с ресор... охрана на затворите"}
{"url": "https://offnews.bg/futbol/shvejtcaria-ludna-po-albanskia-orel-na-dzhaka-i-shakiri-683214.html", "text": "Швейцарският таблоид \"Блик\" стартира акция в подкрепа на футболните национали с косовски корени Гранит Джака и Джердан Шакири. Двамата са разследвани от ФИФА заради жестове, изразяващи албанския национализъм, след попаденията си във вратата на Сърбия при победата с 2:1 на световното първенство в Русия.Сърбите също се възмутиха от поведението на двамата играчи, единият от които е роден в Косово, и подадоха жалба срещу тях. Възможното наказание за Джака и Шакири е спиране на правата за два мача и глоба от 5000 швейцарски франка.В Швейцария също се чуха гласове срещу тях, но част от хората възприемат положително и с чувство за хумор случилото се.Именно това реши да експлоатира \"Блик\" като призова читателите си да пращат снимки, на които правят същия жест, изобразяващ двуглавия орел от националния флаг на Албания.Акцията стана много успешна и стотици изпратиха свои снимки до фейсбук страницата на таблоида, като изразиха в коментарите си подкрепа към Джака, Шакири и националния отбор.", "date": "2018.06.25", "title": "Швейцария лудна по албанския орел на Джака и Шакири"}
{"url": "https://offnews.bg/temida/izbiagaliat-ot-lovech-zatvornik-se-ukrival-v-dve-kashti-v-letnitca-683215.html", "text": "Рецидивистът, който избяга от затвора в Ловеч и по-късно беше заловен, се укривал в две къщи в село Летница. Борис Иванов беше три дни са свобода, след като на 21 юни успя да избяга.  В операцията по издирването му се включиха специализираният отряд за борба с тероризма, жандармерията и целият състав на областната дирекция на МВР в Ловеч, хеликоптер и кучета.Затворникът обаче бил издаден от мъж от селото. 26-годишният Здравко Ванков отишъл да навести дядо си, когато видял затворника. Той излязъл от изоставена постройка, която се намирала до къщата на възрастния мъж. „Дойдох при дядо и видях затворника пред вратата. Държеше голям прът. Стъписах се. Помислих, че нещо лошо се е случило на дядо. Звъннах на 112, но те не се сетиха за адреса. Запалих колата и тръгнах към Районното. Те ме свързаха с шефа на ловешката полиция. Обясних му и той каза да отида при Жандармерията. Разпознах затворника от снимката и казах, че е у нас”, разказва Здравко, цитиран от Нова тв.По думите му по това време дядо му не бил в къщата. След като не открил нищо в дома на възрастния мъж, Иванов влязъл в къщата на 65-годишната Петкана. По думите на съседите ѝ, в онзи момент тя спяла. Рецидивистът заплашил да я пребие и поискал храна.Тогава затворникът бива открит от 50-годишният инспектор Димитър Димитров, който по това време патрулирал цивилен.„Тя със знаци ми показа, че има нещо съмнително. Не посмях да тръгна през гъстата растителност, защото може да се укрие, а докато стигна до тях, тя може да пострада. Не знам какво щеше да се получи”, разказва униформеният. Той веднага се обажда на колегите си. Следва светкавична акция и след предупредителен изстрел затворникът е заловен.Освен че ще излежи оставащите му пет години затвор, Борис Иванов го грози и присъда от поне още три години заради бягството му. Рецидивистът ще се сдобие и с обвинение за отвличане на възрастната жена.48-годишният Борис Иванов  малко след 10.00 ч. от работен обект край Ловеч - млекопреработвателна фирма, където работил заедно с други затворници. Те го подгонили след бягството му, но не успели да го задържат. Мъжът е бил на този обект от няколко дни, след като е бил преместен от затворническото общежитие.Борис Иванов изтърпява 13-годишна присъда за за четири присъди, сред които изнасилване и грабеж. По-голямата част от наказанието е бил изтърпял и за добро поведение е бил преместен в общежитието.", "date": "2018.06.25", "title": "Избягалият от Ловеч затворник се укривал в две къщи в Летница"}
{"url": "https://offnews.bg/sviat/krimi-stcenarij-v-meksiko-tcial-politcejski-uchastak-arestuvan-za-ubi-683216.html", "text": "Всички служители на полицейския участък в мексиканския град Окампо са били задържан по подозрения, че са замесени в убийството на кандидат-кмет, съобщи Би Би Си.Жертвата е 64-годишният Фернансо Анхелес, който бил застрелян от убиец в четвъртък пред дома си.Това далеч не е първата жертва в изборната кампания. Над сто кандидати са застреляни преди парламентарните избори, които ще се проведат на 1 юли, допълва Би Би Си.Анхелес е третият убит в своя щат само за седмица.След убийството му са арестувани 27 полицаи и местният секретар по сигурността. Фернандо Анхелес бил успешен местен бизнесмен с малко политически опит. Мислел да се яви на изборите като независим кандидат, но накрая се включил към лявоцентристката Партия на демократичната революция. Негов приятел казва, че бизнесменът не искал повече да вижда района си тънещ в бедност, неравенство и корупция.След стрелбата в града дошли служители на федералната полиция, но били спрени от местните полицаи. Наложило се да се върнат с нови заповеди и задържали всички от градския участък. С белезници били отведени в столицата на щата за разпит. Прокуратурата им повдигнала обвинения за връзки с организирани престъпни групи.Идната неделя Мексико избира нов президент, сенатори и депутати, както и още около 3000 представители на местните и регионалните власти.", "date": "2018.06.25", "title": "Крими сценарий в Мексико: Цял полицейски участък арестуван за убийство"}
