{"url": "https://offnews.bg/sviat/izgoniha-saakashvili-ot-ukrajna-polsha-go-priiuti-674743.html", "text": "Бившият грузински президент Михаил Саакашвили, който днес беше изгонен от Украйна по обвинение, че е планирал държавен преврат, пристигна в Полша.Саакашвили \"се намираше незаконно на украинска територия и затова бе върнат в страната, от която е влязъл в нарушение на украинския закон\", заяви говорител на граничната охрана на Украйна.Партията на Саакашвили съобщи, че той е бил арестуван днес в ресторант в центъра на Киев от униформени мъже и впоследствие експулсиран от Украйна.Михаил Саакашвили отначало бе съюзник на президента Петро Порошенко, но впоследствие стана негов яростен противник.През юли миналата година Порошенко го лиши от украинското му гражданство, което му беше дал през 2015 г.Според украинската прокуратура Саакашвили е искал да вземе със сила властта чрез неотдавнашните демонстрации на негови поддръжници.", "date": "2018.02.12", "title": "Изгониха Саакашвили от Украйна, Полша го приюти"}
{"url": "https://offnews.bg/kultura/za-parvi-pat-gigantat-netflix-kupi-balgarska-produktcia-674725.html", "text": "Netflix за първи път закупи българска продукция. Става дума за филмът \"Nightworld\", сниман именно у нас, чието действие се развива в София.\"Велика сутрин за българската филмова индустрия. Току-що получих потвърждение, че нашият филм \"Nightworld\" ще се появи в Netflix North America следващия петък, 16 февруари. Това е първата в историята българска продукция, закупена от американската мрежа\", написа италианския продуцент Лорис Курчи.Филмът е завършен през 2016 г. и е описан в IMDb в жанровете хорър трилър, а европейската му премиера бе на 25 август 2017 г. на фестивала \"FrightFest\" в Лондон. Преди тази премиера Курчи каза в интервю, че \"Nightworld\" разказва за необичайна сграда в европейска столица, съдържаща ужасна тайна за живота след смъртта.\"Преди няколко месеца „Nightworld” стана първият български филм, прожектиран по кината в Северна Америка. Сега е първият български филм, закупен от мастодонта Netflix. Това е огромен успех за нас, но е само първа стъпка от дългосрочните ни планове. Една от целите ни е да започнем съвместно производство на филми с компании от ранга на Lionsgate и да произвеждаме сериали за Netflix. Пробивът ни на Американският пазар е доказателство, че успеха ни вече 20 години в България не е случаен\", похвалиха се Маги Халваджиян и Асен Чанков от компанията-продуцент на филма.Една от главните роли във филма е поверена на култовия американски актьор Робърт Инглънд (емблематичната му роля е тази на Фреди Кругър от оригиналната поредица в 4 заглавия \"Кошмари на Елм Стрийт\", 1984 - 1988).Бившият офицер от полицията на Ел Ей Брет Андерсън (в ролята - Джейсън Лъндън) е назначен за шеф на сигурността на стар блок в София. Около него започва поредица необясними и страховити събития, след което той задълбава в зловещата история на сградата и изучава собствениците и бивши работници в нея. Скоро Брет разкрива зла сила, вградена в основите на зданието, която се мъчи да се освободи и да навлезе в нашия свят.", "date": "2018.02.12", "title": "За първи път: Гигантът Netflix купи българска продукция"}
{"url": "https://offnews.bg/kultura/tehno-ot-balgaria-i-izrael-tozi-uikend-v-klub-ialta-674720.html", "text": "Клуб \"Ялта\" продължава програмата си за февруари с две интересни събития в предстоящия уикенд. Петъчната вечер (16 февруари) ще бъде в компанията на Soulful Traveller и George Quest, познати на публиката като Soul Fiction, които ще изпълнят Room 2 с интересни ритми. На 17 февруари ще чуем удължения B2B сет на израелците Guy J и Guy Mantzur, заедно с Liubo Ursiny в Room 1.Николай Панов (Soulful Traveller) и Георги Елисеев (George Quest) са двамата артисти зад проекта Soul Fiction, които ще чуем в малката зала на клуба. Двамата споделят обща страст и са отдадени напълно на разпространението на afro-deep, soulful, afro-tech и deep house музиката в България. През последните години правят многобройни партита, стартират поредицата от събития House Dance и канят артисти като Ian Friday, Djeff Afrozilla, Zepherin Saint, Jose Marquez, Eva Gardner, Gigi Testa, DJ Angelo и Cincity.Събота продължава с B2B сет от Guy J и Guy Mantzur - израелците, които последно видяхме по време на миналогодишния \"Solar Morning\" на клуб \"Ялта\".Guy J безспорно е един от най-емоционалните и талантливи диджеи на последното десетилетие. Независимо дали става въпрос за чувствения му и хипнотичен поглед върху хаус музиката, за дълбокото му техно или за чудния му ембиънт, неговите продукции винаги правят сериозно впечатление. Влечението му към разнообразните стилове води до създаването на първия му албум \"Esperanza\".На 17 февруари, рамо до рамо с Guy J, зад пулта ще застане и Guy Mantzur, с когото не случайно се изявява в последно време. Guy Mantzur споделя неговото влечение към различни стилове, най-вече към хаус, прогресив хаус, техно и тек-хаус, а мелодиите му задължително са хипнотични и опияняващи. Той е и един от собствениците на базирания в Мюнхен лейбъл \"Plattenbank\" и резидент на най-популярния клуб в Тел Авив \"The Cat & The Dog\".За 17 февруари клубът отново предлага Discount Guestlist, който важи до 01:00 часа. Всеки, попаднал в този списък, получава 50% отстъпка от цената на входа. За да бъдете включени в Discount Guestlist, трябва да изпратите имената си до 24 часа преди партито на Билети за двете събития могат да бъдат закупени на входа на YALTA CLUB на цена от 10 лв. за 16 февруари и 20 лв. за 17 февруари.Повече подробности за програмата на \"Ялта\" може да намерите на , както и на yaltaclub.com.", "date": "2018.02.12", "title": "Техно от България и Израел този уикенд в клуб \"Ялта\""}
{"url": "https://offnews.bg/112/mazh-pochina-na-pista-v-pamporovo-674722.html", "text": "49-годишен мъж от Пловдив е починал на ски писта в Пампорово, съобщиха от ОДМВР – Смолян.Сигналът е получен в РУ - Чепеларе чрез тел. 112, постъпилата информация е, че на ски писта „Снежанка - 6“ в  Пампорово на 49-годишен скиор от Пловдив му е прилошало и е паднал на снега. Незабавно на място му е оказана помощ от ПСС – Пампорово, но в последствие мъжът е починал. Няма данни за насилствена смърт.Извършен е оглед на местопроизшествие, образувано е досъдебно производство. ", "date": "2018.02.12", "title": "Мъж почина на писта в Пампорово"}
{"url": "https://offnews.bg/kultura/siuzan-orlijn-da-vdahnovish-holivud-i-da-te-izigrae-meril-strijp-674711.html", "text": "Американската писателка Сюзън Орлийн е наричана „национално съкровище“. Автор на осем книги и на стотици вълнуващи истории, написани за „The New Yorker”, където е щатен автор още от 1992 година. Орлийн е необикновен разказвач, който се вдъхновява от наглед обикновени истории, зад които обаче винаги се крие нещо удивително. През 1999 г. публикува романа си “Крадецът на орхидеи”, превърнал се в световен бестселър и послужил за вдъхновение за направата на един от най-нестандартните и обичани филми от последните 25 години – класиката „Адаптация“ по сценарий на Чарли Кауфман и с участието на Никълъс Кейдж, Мерил Стрийп, Крис Купър и Тилда Суинтън. Всъщност, самата Мерил Стрийп изиграва Орлийн в лентата, която нарича най-оригиналният сценарий, който е чела някога.Книгата за кучето Рин Тин Тин - “Rin Tin Tin: The Life and Legend“, печели награди “Ohioana” и “Richard Wall Memorial Award”. В момента Сюзън се намира в Лос Анджелис, където пише новия си роман - история за държавната библиотека на града. Именно от там тя успя да отговори на въпросите ни, а поводът е „Крадецът на орхидеи“, който вече се появи и на българския пазар.Зародишът на „Крадецът на орхидеи“ се ражда като статия за „The New Yorker“. Какво те накара да решиш, че си заслужава цяла книга?Винаги съм казвала, че за мен тази история е все едно да беля глава лук. Още когато за първи път заминах, за да събера материал за списанието, изпитах това усещане. Всеки аспект от историята изглеждаше по-задълбочен, отколкото си го представях. Вземете например резервата Факахачи, където се беше случила кражбата на орхидеи: попитах съвсем небрежно един от горските откога съществува резерватът и какво е имало по тези земи преди да бъде създаден той и се натъкнах на цяла поредица от далавери с недвижими имоти във Флорида, която за мен беше удивителна. Повече ми допадаше идеята да хвана едно конкретно нещо и да го разгледам обстойно и в дълбочина, отколкото да се занимавам с някое огромно, пространствено събитие. На това му се казва истинска задача: да успееш да уловиш всеки важен момент и да направиш цяла книга.Смятала ли си, че книгата ти ще се превърне във филм?Никога. Честно. Дори не бях сигурна, че историята ще се превърне в книга. Първият път, когато чух за Джон Ларош и бракониерството на орхидеи, си помислих, че това би била интересна статия за списание. Паралелно с това, историята беше толкова странна, че дори не бях сигурна как ще се вмести и в списанието. Определено не си я представях като книга по онова време, камо ли във филм. Истината е, че когато работя по дадена статия, рядко се замислям дали би могла да се превърне във филм. Прекалено съм заета с това да я превърна в нещо добре написано.А кога идеята „Крадецът на орхидеи“ да се превърне във филм се появи за пръв път?„The New Yorker“ публикува оригиналната статия „Треска за орхидеи“ за пръв път през 1995 г. Мигновено, след като тя излезе от печат, трима различни продуценти от три различни студия се свързаха с мен и декларираха интереса си към нея. Същевременно аз говорих с „Рандъм Хаус“ (Random House, Inc. е сред най-големите англоезични издателства в света – б. ред.) и споделих, че бих желала да разгърна историята в книга, защото знаех, че има още много какво да бъде казано. Продуцентите Джонатан Дем и Ед Саксън се съгласиха да ме оставят да напиша книгата преди да започнат работа по превръщането й във филм.Знаеше ли нещо за сценария,преди да бъде разработен?Всичко, което ми беше известно, бе, че продуцентите са наели сценарист, който току що е написал филм на име „Да бъдеш Джон Малкович“ (Чарли Кауфман – б. ред.). Звучеше доста странно, но те бяха изключително въодушевени от този тип и ми казаха, че и аз трябва да бъда. Така че бях.И как се почувства, когато за пръв път прочете сценария?Доста изненадана. Бяха ме предупредили, че сценарият доста се разграничава от самата книга и агентът ми каза, че в него присъстват много хора, които не бяха в книгата – и че това са реални личности, не измислени герои. Тя загатна, че един от тези хора съм самата аз. Но се оказа, че въпреки това изобщо не бях готова за онова, което прочетох. Оставях го на няколко пъти за да успокоя дишането си. Мисля, че единият момент беше, когато аз – искам да кажа героинята Сюзън Орлийн от филма – застрелва един резерватен полицай във Факахачи. Тогава осъзнах какво необичайно преживяване ще бъде този филм. Продуцентът ме беше помолил да се обадя веднага, след като прочета сценария. Изчаках ден, след като го приключих, за да улегне в главата ми, след това му позвънях и му казах „Изобщо не очаквах подобно нещо, но е великолепен. Просто, моля ви, сменете ми името“.Защо?Защото не бях сигурна дали наистина искам да бъда герой във филм, особено герой, който малко... откача.И какво те убеди да се съгласиш?Причините бяха няколко. Осъзнах, че книгата – моята книга – ще бъде представена като главен елемент от филм, но авторът на книгата ще се нарича по друг начин, а не Сюзън Орлийн. Това щеше да обърка хората и евентуално да натъжи мен. Не ми се искаше „Крадецът на орхидеи“ да стане дело на Мери Смит или на Джейн Браун или която й да е несъществуваща личност. Също така всички останали реални хора, които бяха замесени в сценария, се съгласиха да участват с истинските си имена. В крайна сметка реших, че това е най-добрият начин, по който мога да се впусна в това приключение, което е един огромен експеримент на виртуалната реалност.Кой искаше да изиграе Сюзън Орлийн?Прекарах година, представяйки си, че избирам актрисата. През главата ми минаха всички: от Джулия Робъртс през Никол Кидман, Холи Хънтър и Джоди Фостър до Кейт Бланшет, но така и не реших коя би била моят мечтан избор. Приятелите ми също правиха предположения – обикновено избираха актриси с червеникави коси, защото самата аз съм с червена коса. Сякаш хората не осъзнават, че боята за коса е нещо, което съществува в Холивуд. В интерес на истината никой никога не предположи Мерил Стрийп, може би защото тя изглежда по-голяма от живота.Веднъж приела ролята, Мерил Стрийп дойде ли да се запознае с теб и да изучава жестовете и начина, по който говориш?Не. Никога не се срещнах с нея. Прекарах няколко дни на снимачната площадка, докато филмът се снимаше и смятах, че поне ще се запознаем, но тя така и не се появи. Случи се така, че всъщност веднъж я срещнах, години преди това. Бях статист във филма „Ловецът на елени“, в който бе първата й филмова роля. Мисля, че успях да й кажа „Здрасти“.Една от темите, засегнати в книгата, е за природата на страстта и какво подтиква хората да изграждат целия си живот около дадена своя обсесия. Ти самата пламенен колекционер ли си? Имаш ли своя лична страст?Не. Но мисълта ме удивява, защото аз самата никога не съм се отдавала толкова на своите интереси. В края на книгата обаче очевидно осъзнавам, че действително ме влече една страст. И това е страстта да бъда писател и репортер. Вярвам, че непредубедеността ми е мое преимущество. Не обичам да пиша за неща, в които поначало съм прекалено въвлечена. За мен част от процеса на писане се състои в едно пътуване към разбирането. Орхидеите например бяха истинска загадка за мен – просто едни цветя, изобщо как би могъл някой да се вълнува толкова от тях? Предприех пътуването си, за да разбера как хората са започнали да се интересуват толкова от тях и защо.Ако някога напишеш автобиография, върху кой аспект от живота си ще се съсредоточиш?Нямам ни най-малка представа. Хората постоянно ми казват: „Винаги вкарваш и себе си в книгите си“. Е да, участвам в историите им. Признавам си. Истината е, че не пиша репортажи. Избирам да пиша за онова, което привлича любопитството ми. Дори това просто да избереш за какво да пишеш е един субективен избор.Всичките ти издадени книги са по действителен случай като репортажи. Замисляла ли си се някога да напишеш художествена творба по преживяванията си?Никога. И други хора са ме питали, но аз просто смятам, че реалността е много по-интересна. Не вярвам, че бих могла сама да измисля толкова ексцентричен и забележителен герой като Джон Ларош. Също така мисля, че се изисква строга дисциплина, за да избереш история от реалността и да я направиш интригуваща за читателите. Имаш на разположение нещо, което действително се е случило. А това предоставя по-голямо предизвикателство, отколкото просто да си кажеш: „Ех, щеше да е по-добре този тук да е лежал една година в затвора. Май ще е най-добре да го изпратя зад решетките за една година“. Но не, тук става дума за реалността. Допада ми да разполагам с удобен случай да поднеса знания на читателите: факти, които не са знаели досега, но действително биха искали да узнаят.В „Адаптация“ героите Сюзън Орлийн и Джон Ларош станаха любовници. Влюбвал ли се е някога в теб някой от обектите на репортажите ти?Сценарият на „Адаптация“ се отличава от реалността. Но, иначе - да. И аз самата бях много привързана към него, но съзнавах добре какво се случва. Нека обясня как става това пренасяне на чувството. Беше ми ясно, че той бъркаше обстоятелствата с конкретната емоция. Този човек обожаваше усещането, че получава нечие внимание и интерес, че е обект на нечие истинско внимание и любопитство. Несравнимо усещане е да срещнеш някой, който просто иска да знае всичко за теб, но не желае нищо в замяна. Като част от терапия. Почувствах се поласкана, но знаех, че усещането е контекстуално. Човек сякаш притежава някакви магически сили, когато се захване да пише за живота на някого. Сама понякога забравям какво означава да напишеш история, която да бъде публикувана в „The New Yorker“ и да достигне до над 800 хил. читатели.Какви най-често са героите на историите, които пишеш?Често пиша за хора, чиято история иначе не би се появила на страниците на списание. Не са обект на интерес от страна на пресата и не са свикнали с подобно внимание. За тях това е истинско преживяване, което ще помнят цял живот. А аз никога не се появявам със списък от установени въпроси. Отивам при тях, посядам, слушам ги и ги наблюдавам. Записвам си. Интимността, която се поражда между мен и тези хора често прави края на взаимоотношенията ни прекалено разтърсващ. Аз лично вече се научих да приемам факта, че хората се чувстват ако не предадени, то изумени, когато трябва да се разделим, след като сме прекарали две или три седмици заедно в толкова топла обстановка.А ти някога влюбвала ли си се в някой от обектите на репортажите си?Да. В кученце на едно изложение. Влюбих се до уши. Голямо предизвикателство беше да му взема интервю.Като спомена куче – книгата за немската овчарка Рин Тин Тин, която се превръща в иконичен кино образ през Втората Световна Война, също се превърна в бестеслър?Книгата е озаглавена „Рин Тин Тин: Живот на една легенда“, но всъщност разказва за няколко кучета, които изиграват образа. Подобно на „Крадецът на орхидеи“ също е история за обсесия. За нещо, което е способно наистина да накара хората да си изгубят разсъдъка. Онова, което истински обичаме. Орхидеите са будили страст от зората на времето. Рин Тин Тин е бил обожаван и почитан образ в продължение на сто години. Кучето и орхидеите са две много различни неща, но въпреки това карат хората да се държат по един начин.Какво би могла да посочиш като ключ към успеха ти?Наистина обичам това, което правя и в което вярвам. Имам мисия, която винаги следвам в работата си, и тя е да помогна на хората да научат повече за света. За мен винаги е било естествено да говоря с хората на улицата или да завия зад ъгъла, който води до нещо неизвестно. След това се прибирам, изпълнена с вълнение и желание да сграбча читателя за ръкава и да му кажа „Ела тук! Няма да повярваш колко интересно нещо има!“ Чувствах това още, когато бях дете. Това е любопитство, подплатено с желание да окуражаваш другите да изпитат това любопитство.Съществува ли въпрос, който би искала да ти зададат по време на интервю, но никой все още не го е правил, и какъв е той?Няма въпрос, който бих искала да ми зададат. Има един въпрос обаче, на който бих искала да мога да отговоря: какъв е механизмът на креативния процес? Доста често хората питат: „Откъде ти хрумна идеята за този главен герой?“. И на мен ми се иска да мога да отговоря, защото всичко се случва прекалено интуитивно, а и смятам, че е някак успокояващо да си дадеш сметка, че не се дължи на някаква случайност, че е протекъл един много специфичен процес, според който си сътворил написаното, но всъщност такъв няма.", "date": "2018.02.12", "title": "Сюзън Орлийн: Да вдъхновиш Холивуд и да те изиграе Мерил Стрийп"}
{"url": "https://offnews.bg/drugi/ot-formula-e-niama-da-izneveriat-na-traditciata-momichetata-ostavat-674727.html", "text": "Шефът на Формула Е Алехандро Агаг зарадва феновете на красивите жени и високите скорости, че надпреварата с елетроавтомобили няма да последва примера на Формула 1 да разкара момичетата от бокса.Припомняме, че преди повече от седмица най-гледаното автомобилно състезание взе революционно решение да сложи край на традицията \"Grid Girls\" или с други думи красиви момичета да се разполагат в зоната на старт-финалал която съществува от 1960 година.\"За нас тази тема не е актуална. Не виждам проблем момичетата да са там. Това е традиция в мотоспорта\", коментира Агаг.Изменението във Формула 1 влиза в сила от новия сезон и определено не се приема еднозначно, тъй като е удар върху зрелищността, но пък за сметка на това е в унисон с модерните тенденции.", "date": "2018.02.12", "title": "От Формула Е няма да изневерят на традицията, момичетата остават"}
{"url": "https://offnews.bg/politika/drugiat-spriagan-za-shef-na-nso-todor-grebenarov-izliza-v-pensia-674721.html", "text": "Заместник-директорът на Главна дирекция \"Национална полиция\" (ГДНП) комисар Тодор Гребенаров е подал заявление за пенсиониране, съобщава БНР.Името на Гребенаров е сред спряганите за нов началник на Националната служба за охрана (НСО) след оставката на Ангел Антонов. Преди да оглави службата Антонов беше директор на същата дирекция.Друго спрягано име за поста на нов началник на НСО е съветникът на президента по военна сигурност ген.-майор . Засега от администрацията на президента и от Министерския съвет не потвърждават официално информацията.За кандидатурата на Дяков е имало \"совалки\" между президентството и администрацията на правителството. Изискване в Закона за НСО е да има съгласувателна процедура преди кандидатът да бъде одобрен. Едва след това президентът издава указ за назначението. Това може да стане в рамките на един месец от освобождаването на предишния началник.", "date": "2018.02.12", "title": "Другият спряган за шеф на НСО - Тодор Гребенаров, излиза в пенсия"}
{"url": "https://offnews.bg/politika/avtomatichen-prevodach-na-24-ezika-e-integriran-na-sajta-na-balgarskot-674724.html", "text": "Автоматичен преводач от и на български език, на 24 езика, вече е достъпен на  на Българското председателство на Съвета на ЕС.Новият софтуер беше представен от министъра за Българското председателство Лиляна Павлова и проф. Светла Коева, директор на Института за Български език на БАН.За реализацията на проекта са работили български и чужди научни институти. Българската версия на преводаческия инструмент е разработена в партньорство с Института за български език на БАН и Виенския университет, с подкрепата на Главна дирекция „Преводи“ на ЕК, в партньорство с държавите от тройката Австрия и Естония и водещата технологична компания в областта на езиковите и преводните услуги Tilde.Вече съществува версия на естонски – езикът на предходната държава-ротационен председател. Инструментът ще бъде предоставен и на Австрия, която поема щафетата през юли 2018 г.Услугата eTranslation на Механизма за свързване на Европа помага на европейски и публични администрации да обменят информация, прескачайки езиковите бариери в ЕС, като осигурява капацитет за електронен превод, благодарение на който се изгражда многоезична дигиталната инфраструктура.Професор Светла Коева сподели, че за реализирането на превод, максимално близък по смисъл и съдържание до текстовете на български, е използвана т. нар. „невронна мрежа“, наподобяваща човешкото мислене. Изкуствен интелект изучава целия контекст на изречението, за да предложи гладък, четивен, почти „човешки“ превод. С новият инструмент могат да се превеждат текстове, документи и цели уебсайтове.", "date": "2018.02.12", "title": "Автоматичен преводач на 24 езика е интегриран на сайта на Българското председателство"}
{"url": "https://offnews.bg/politika/obshtestveni-organizatcii-podkrepiha-bsp-za-referendum-za-istanbulskat-674731.html", "text": "Неправителствените организации Алианс на гражданите на България, Движение за пълна заетост и ценова стабилност и Фондация за подпомагане жертви на престъпления и борба и с корупцията подкрепиха БСП за отхвърлянето на Истанбулската конвенция, както и за провеждане на национален референдум за ратификацията на документа.По време на срещата членът на Изпълнителното бюро на БСП Атанас Зафиров запозна представителите на организациите с инициативите на левицата за защита на жертвите от домашно насилие, като желанието й да бъде променен Наказателният кодекс и умишленото причиняване на средна телесна повреда да отиде при престъпленията от общ характер, както и да има кризисни центрове във всеки областен град, съобщават от пресцентъра на \"Позитано\" 20.В хода на срещата са обсъдени и въпроси, касаещи отношенията на БСП с неправителствения сектор, по теми като: развитие на гражданското общество, борба с корупцията, борба с монополите и запазване обществения характер на българското здравеопазване.", "date": "2018.02.12", "title": "Обществени организации подкрепиха БСП за референдум за Истанбулската конвенция"}
{"url": "https://offnews.bg/politika/valeri-simeonov-s-nova-deklaratcia-darzhi-smetka-na-bnt-za-filma-otk-674733.html", "text": "След на НФСБ срещу евродепутата Ска Келер днес вицепремиерът Валери Симеонов излезе с нова позиция - този път срещу \"БНТ свят\" и филма \"Откраднати очи\".\"БНТ е българска обществена телевизия, финансирана с парите на българските данъкоплатци, а не от пропагандните централи на анти-български политически партии и организации\" - пишат от партията на вицепремиера, провокирани от излъчването на филма.\"Откраднати очи\", отдавна познат сред киноманите у нас, е българско-турски игрален филм от 2005 г. на режисьора Радослав Спасов, по сценарий на Радослав Спасов и Нери Терзиева.Филмът е носител на редица награди, сред които Голямата награда „Сребърен Георги“ за главна женска роля на Весела Казакова на 27 МКФ (Москва, Русия, 2005), Наградата на публиката на МФФ (Палич, Сърбия и Черна гора, 2005), Наградата „Горчивата чаша“ на Факултета по журналистика към СУ „Климент Охридски“ на 13 МКФ „Любовта е лудост“ (Варна, 2005), Голямата награда на публиката на 32 МКФ във (Вюрцбург, Германия, 2006), Специалната награда на Червения кръст на МКФ за телевизионни филми (Монте Карло, Монако, 2006), Наградата „Сребърна роза“ на 24 МКФ (Бергамо, Италия, 2006).", "date": "2018.02.12", "title": "Валери Симеонов с нова декларация, държи сметка на БНТ за филма 'Откраднати очи'"}
{"url": "https://offnews.bg/politika/i-evrokomisiata-se-namesi-sled-izkazvaniata-na-simeonov-za-ska-keler-674736.html", "text": "Председателят на Европейската комисия Жан-Клод Юнкер е разговарял в петък с председателя на групата на Зелените в Европейския парламент Ска Келер, както и с българските власти, съобщи на пресконференция днес говорителят на Еврокомисията Мина Андреева.Последва съобщение до, което според нас изясни нещата. Затова за нас случаят е приключен - съобщението разграничи правителството от позицията на вицепремиера Валери Симеонов, добави Андреева, цитирана от БТА.Миналата седмица Келер бе на посещение у нас. По този повод Националният фронт за спасение на България (НФСБ) разпространи декларация до Министерството на външните работи, ЕП, федералното правителство на Германия и Коалиция \"Алианс 90/Зелената партия\", подписана и от Симеонов.В текста Келер бе наречена \"нагла и самонадеяна особа\", \"покрила се с позорна слава зелена активистка\".НФСБ настоя МВнР да обяви Келер за персона нон грата и тя да бъде експулсирана.Келер отвърна, че никога и никъде по света досега не е получавала подобно отношение.", "date": "2018.02.12", "title": "И Еврокомисията се намеси след изказванията на Симеонов за Ска Келер"}
{"url": "https://offnews.bg/sviat/oshte-edna-tragedia-v-nebeto-na-rusia-helikopter-se-razbi-nad-sibir-674723.html", "text": "Двама души загинаха и четирима бяха ранени при разбиването на хеликоптер в Сибир, съобщи руското министерство на извънредните ситуации, цитирано от Асошиейтед прес и БТА.Агенцията отбелязва, че това е втората авиокатастрофа с жертви в Русия за последните два дни.Хеликоптерът Ми-8 се е разбил днес край село в Томска област, на около 3000 км източно от столицата Москва. Той е превозвал пациент към местна болница.Властите не посочват причина за катастрофата, в очакване на официалното разследване.Вчера пътнически самолет Ан-148 на регионален руски авиопревозвач се разби броени минути след като излетя от Москва, като всички 71 души на борда загинаха.", "date": "2018.02.12", "title": "Още една трагедия в небето на Русия: Хеликоптер се разби над Сибир, 2 загинаха"}
{"url": "https://offnews.bg/kultura/mitko-karnev-ot-d2-za-denia-na-vliubenite-pravim-kontcert-s-nojzi-i-o-674737.html", "text": "Здравей, Митко! За мен е предизвикателство да си говоря с теб в ролята на интервюиращ. Преди да се видим слушах Patience на Guns N'Roses и се питах колко търпение е необходимо на музикант като теб в България да се задържи на повърхността, както в професионален, така и в емоционален план?Може би не става въпрос точно за търпение... За „да се задържиш”, както казваш, се изисква първо да се научиш да плуваш, а се учиш, ако обичаш това, което ще правиш.Вие извървяхте дълъг път от песни като \"Ледено момиче\" и \"Сто години\", които до ден днешен хората пеят, после втвърдихте стила, след като Дидо стана вокал на групата, което в известен смисъл си беше риск, но въпреки това се задържахте в ядрото на музикалния свят. От къде черпите вяра, коя е онази страст, от която черпите силата да продължите да творите, въпреки забързаното време и променящите се обстоятелства? И като споменах бизнес, може ли да се каже, че в България музикалната индустрия работи?Абсолютно винаги съм правил песни по емоционални поводи, дори и без да съм го знаел тогава. Но аз самият се променям. Черпя вяра от понякога положителните си постъпки като човек, от това, че се опитвам да надграждам връзката си с музиката, както и от любимия човек. Убеден съм, че все по-забързващото се време е предизвикателство за всеки разсъждаващ човек днес. В нашата музикална гилдия също е така, и в този смисъл – да, тя работи.Участвате в различни инициативи, самите вие продуцирате такива, като ''Голямото Rock Междучасие''- конкурса за училищни рок групи. Имате ли усещането на ментори и идоли на подрастващото поколение?По-скоро имаме усещането, че сме полезни. Скоро снимахме кастингите на десетото юбилейно издание на ''Голямото Rock Междучасие”, и фактът, че нивото на групите, и като цяло тяхната конкурентоспособност са по-високи отвсякога, ме изпълва с чувство за изпълнена кауза. И ето, имаме десет уникални млади групи, както и многохилядна аудитория от всички възрастови групи!На 14 февруари, денят на влюбените, имате концерт в един от най-големите столични клубове. Имате ново парче. Това заявка ли е за нов албум? Какво ще бъде различното на този концерт? Изключвам разтопените женски сърца.За 14-ти сме подготвили, както най-популярните си парчета, така и няколко „любовни” кавъра, плюс премиера на новото ни парче „Егоист”. Любопитно е, че по време на шоуто ще снимаме и лайв видео на песента, включващо и публиката, и така ще увековечим момента. Специален гост ще бъде нашият голям приятел Ивайло Цветков – Нойзи, с когото също ще „ударим” няколко парчета.В D2 отново поканихме и оригиналният ни барабанист Явор Александров – Яшо. Според мен ще се получи класически D2 концерт, по време на който всички много ще се забавляват, разбира се, начело с нас! Осигурен е и специален welcome drink от нашите домакини.Повече подробности за събитието можете да видите на нашата официална .Благодаря ви за отделеното време в навечерието на концерта. В успеха на групата и в това, че на 14.02 ще се случи велик концерт, не се съмнявам. За в бъдеще ви желая да срещате муза и вдъхновение, за да продължите да творите, защото всички, които решихме да останем в България, имаме нужда от вас и вашата музика.", "date": "2018.02.12", "title": "Митко Кърнев от D2: За деня на влюбените правим концерт с Нойзи и оригиналния ни барабанист Яшо"}
{"url": "https://offnews.bg/sviat/edin-zaginal-22-ma-raneni-vav-vlakova-katastrofa-v-avstria-674728.html", "text": "Най-малко един човек е загинал, а 22 души са били ранени при катастрофа между два пътнически влака близо до гарата в град Никласдорф, Централна Австрия, предадоха световните агенции, като се позоваха на местната полиция.При сблъсъка между двата влака - електрически влак и междуградски експрес - единият е излязъл от релсите. Все още не се уточнява как се е стигнало до катастрофата.Полицията и спасителните служби в провинция Щирия са съобщили за един загинал и 22-ма пострадали, включително три деца, предаде ТАСС.", "date": "2018.02.12", "title": "Един загинал, 22-ма ранени във влакова катастрофа в Австрия"}
{"url": "https://offnews.bg/medii/koshlukov-se-izvini-za-srednia-prast-v-efir-vrachiha-mu-zlaten-skunks-674739.html", "text": " Водещият на \"Още от деня\" и програмен директор на БНТ 1 Емил Кошлуков тази вечер се извини за средния пръст, който показва в ефир в петъчното предаване.Нямам никакво оправдание за моето поведение. Затова още веднъж ви поднасям моите извинения и искрено съжалявам за това, което стана. Може би ще ми дойде и на мен акълът някой ден, макар че съм на 52, заяви Кошлуков.Извинението му идва след на генералния директор на медията Константин Каменаров, че Кошлуков \"ще бъде наказан и ще се извини публично\".Извинението обаче не спаси Кошлуков от Златния скункс на \"Господари на ефира\".Днес сутринта репортерът Боби Ваклинов успя да издебне програмния директор на БНТ1, за да му връчи напълно заслужено „Златен скункс“. Поводът вече не е тайна за никого, а именно - неприличните жестове, които Кошлуков демонстрира в ефира на БНТ на 9 февруари, провокиран от пореден протест за спасяването на Пирин, съобщават от предаването.", "date": "2018.02.12", "title": "Кошлуков се извини за средния пръст в ефир, връчиха му Златен скункс"}
{"url": "https://offnews.bg/obshtestvo/nov-zapis-razkri-zaplahi-i-obidi-v-detska-gradina-v-pleven-674742.html", "text": "\"Ти не разбра ли, бе дете, че аз командвам тука? О, слушай, внимавай да не се напикаваш! Внимавай! Ама ти си направо ненормална, ма!\"Това са част от репликите, които се чуват на аудиозапис, направен в първа група на детската градина \"Надежда\" в Плевен. Изрича ги учителка с 40-годишен стаж.От община Плевен днес са разговаряли с директорката на градината Дарина Стойчева, която е на пенсионна възраст и изпълнява длъжността до избор на нов директор след конкурс.Стойчева е обяснила, че учителката от записа от днес е излязла в болнични.Регионалното управление на образованието в момента проверява детската градина съвместно с община Плевен.До момента в общината сигнали за лошо отношение към децата в детски градини не са постъпвали, твърди пред БТА заместник-кметът по образованието Стефан Милев.В тази детска градина не имало данни за нарушения от 6 години насам. Преди това - през 2012 г., заради констатирано нарушение, има наложено наказание.", "date": "2018.02.12", "title": "Нов запис разкри заплахи и обиди в детска градина в Плевен"}
{"url": "https://offnews.bg/obshtestvo/tri-godini-usednalost-v-rajona-na-uchilishteto-ne-na-edin-i-sashti-ad-674698.html", "text": "Три години уседналост в прилежащия район на училището за прием в първи клас към датата на подаване на заявлението, а не на един и същи адрес в квартала, става водещ критерий за класиране на първокласници в София. Това предвижда промяна в проекта за наредба, направена след писмените консултации на сайта на Столична община. Аналогично се променят и критериите за класиране във втора и трета група по критерии. Промяната е предложена от Вероника Дичева, която мотивира предложението си със следния пример: от 2014 г. до 2017 г. постоянният адрес на детето е бил на ул. „Антон Павлович Чехов“, което е в района на 119 СУ, а през 2018 г. е променен на ул. „Тарас Шевченко“, което също е в района на 119 СУ. По настоящите критерии обаче детето би попаднало в трета група. Ако преминем към уседналост в прилежащия район на училището, детето би попаднало в първа група, което ще е по-коректно, тъй като детето реално има адрес в района на училището над 3 години.Експертите на общината са приели предложението. Те са се съгласили и с доводите на Костадинка Тотева, че децата от многодетни семейства е редно да попадат в първа група. Това за мен е фактор, съпоставим с фактора \"близнаци\" и не разбирам защо той не е включен с никаква тежест, пише Тотева. Според Проекта на Наредба има 4 допълнителни критерии. Най-много точки - 16, носят батко или кака в същото училище. Кръгли сираци ще получават допълнителни 7 точки, деца с над 50% трайни увреждания - 5 точки, а тези, които са завършили подготвителна група в същото училище - по 3 точки.Близнаците ще се класират заедно и над утвърдения брой ученици в паралелка, ако поне един от тях е приет. Комисията по образование реши точките, които ще получават деца от многодетни семейства да бъдат 5. ", "date": "2018.02.12", "title": "Три години уседналост в района на училището, не на един и същи адрес, за прием в първи клас"}
{"url": "https://offnews.bg/sviat/novina-koiato-mozhe-da-zapali-vojna-ako-e-viarna-amerikantci-izbili-674717.html", "text": "Избити ли са стотици руснаци, служещи в частна паравоенна структура в Североизточна Сирия? Има ли такава новина или няма? Кога се е случило?За първи път новината за унищожени части с руски наемници се появи в репортаж на американската обществена телевизия Си Би Ес на 8 февруари. В нея брой на жертвите не бе уточнен, а източникът бе информация от Пентагона. Битката станала в сряда, 7 февруари.Ден по-късно говорителят на американското военно командване Дейна Уайт обяви, че при американски въздушни удари в североизточната сирийска провинция Дейр ез-Зор, край бреговете на река Ефрат, са загинали над 100 души от проправителствените сили на сирийския президент Башар Асад. Тя обаче не посочва изрично, че сред жертвите има руснаци.Информацията се отрича от официален Дамаск. Член на командването на сирийските сили обяви, че след масирания обстрел от американски ракетни установки, хеликоптери и дори дронове, жертвите са само 7 на брой.Украинската информационна агенция УНИАН обаче е категорична, че по време на обстрела на силите на САЩ само загиналите руски наемници са над 100.Същата новина се появи и в опозиционно настроени руски медии, някои от които дори твърдят, че избитите руснаци са много повече от 100. Цитира се брой на руските жертви между 200 и 600. Според тях избитите са служили в частната военна компания \"Вагнер\". Американската акция според руските източници е продължила три дни - на 7-и, 8-и и 9-и февруари.Коментар по темата публикува във фейсбук и бившият ни посланик в Москва Илиян Василев:Сайтът Каспаров.ру на бившия световен шампион по шахмат Гари Каспаров, който е сред най-върлите опозиционери на режима на Путин, пък излезе със статия със заглавие ", "date": "2018.02.12", "title": "Новина, която може да запали война, ако е вярна: Американци избили над 100 руснаци в Сирия"}
{"url": "https://offnews.bg/zimni/rusia-e-vse-po-blizo-do-provezhdaneto-na-alternativna-olimpiada-674732.html", "text": "Русия е все по-близо до алтернативни олимпийски игри, след като министър-председателят на страната Дмитрий Медведев подписа постановление за провеждането им.Състезанието ще бъде организирано за атлетите, които не бяха допуснати от МОК за участие на Зимните олимпийски игри Пьонгчанг.Русия действително понесе сериозен удар в последните седмици, след като от МОК отказаха акредитации на редица водещи спортисти като Сергей Устюгов, Виктор Ан, Антон Шипулин и други.Алтернативната олимпиада ще включва състезания и за параолимпийците, като ще се проведе в няколко различни руски града.От руското правителство съобщиха, че премиите за медалистите в алтернативните олимпийски игри ще бъдат същите като тези на Игрите в Пьонгчанг.", "date": "2018.02.12", "title": "Русия е все по-близо до провеждането на алтернативна олимпиада"}
{"url": "https://offnews.bg/politika/nakazaniata-na-politcai-praviat-tciganskite-bezchinstva-drazki-i-bezna-674700.html", "text": "Вицепремиерът и министър на отбраната Красимир Каракачанов излезе с остра позиция по повод инцидента в Ихтиман. Преди седмица полицаи бяха нападнати от жители на ромската махала, а два дена по-късно при спецакция на полицията почина 56-годишен мъж.Недоволството на Каракачанов било провокирано от отношението на организации, които нагнетявали общественото мнение срещу органите на реда. Тази позиция вицепремиерът изразил в профила си във Фейсбук, което по-късно беше преразказано от пресцентъра на ВМРО в прессъобщение, озаглавено: \"Каракачанов: България е длъжна да подкрепи своите полицаи!\"Според него телевизиите \"заливат\" с репортажи, в които \"разстроени представители на \"етноса\", обясняват как безпричинно са ги били и колко лоши са органите на реда\".Според него от подобни ситуации, като тази в Ихтиман, потърпевши са полицаите, които \"отнасяха наказания и дори бяха уволнявани\".Каракачанов заявява, че качеството си на заместник министър-председател по обществен ред и сигурност твърдо застава зад действията на полицията в борбата ѝ с битова престъпност. \"Не само в Ихтиман, а и навсякъде, където тя е влязла, за да респектира, да наложи ред и да покаже, че в страната ни съществуват закони и те трябва да се спазват от всички\", декларира Каракачанов.Той напомня за идентичен случай в село Каменар от август миналата година, когато след изнасилване на жена в центъра на Варна, полицията направила рутинна проверка, \"а циганите се оплакаха, че са били бити без никакви доказателства – просто хвърлиха поредното обвинение и „правозащитниците\" отново извисиха глас\".По думите му \"това са само два примера, които съвсем не са прецеденти\" и припомня, че има пресни случаи за пребити и нападнати с ножове и мачете горски служители в с. Баня и с. Струпец. ", "date": "2018.02.12", "title": "Наказанията на полицаи правят циганските безчинства дръзки и безнаказани, смята Каракачанов"}
{"url": "https://offnews.bg/temida/sadat-v-haskovo-postanovi-90-dni-arest-za-marokanetc-ot-isliamska-dar-674738.html", "text": "Съдът в Хасково постанови 90 дни арест за 35-годишен поданик на Кралство Мароко, обвинен в тероризъм и членство в \"Ислямска държава\".През този период ще се гледа искане за екстрадицията на Нофал Рашид Захри в Мароко, където за него е била издадена международна заповед за арест.Той е задържан на 13 януари заедно с 27 сирийци на зелената граница край свиленградското село Сладун.Настаненият след това в центъра за мигранти на МВР от затворен тип в Любимец Захри първоначално също се представил за сириец, като се легитимирал с фалшив сирийски паспорт.ДАНС обаче е установил истинската самоличност на мароканеца след експертиза по лицево разпознаване, съобщи прокурорът Павел Жеков.Според Интерпол - Рабат и Апелативната прокуратура в мароканската столица, Захри е имал \"лоялно членство в терористична организация ИДИЛ, като е работил към принадлежащата в ИДИЛ служба \"Механизация към Главна дирекция - Военни лагери\" в град Ал - Маядин, област Дер - Алзор, Сирия. В изпълнение на тази дейност се е придвижвал в Сирия като е носел колан с експлозиви, ръчни гранати, огнестрелно оръжие и боеприпаси\".Изправеният пред съда обяви, че не е терорист и не желае да бъде екстрадиран в родината си, защото щял да бъде хвърлен в затвор.Пред журналистите Нофал разказа, че е живял 4 години в Сирия с жена си и шестте си деца и се е препитавал с търговия.Твърди, че не е знаел, че тайните служби в Мароко го търсят и е влязъл нелегално у нас след като платил 2200 евро на трафикант на хора.", "date": "2018.02.12", "title": "Съдът в Хасково постанови 90 дни арест за мароканец от 'Ислямска държава'"}
{"url": "https://offnews.bg/futbol/ludogoretc-s-tombola-za-fenovete-predi-macha-s-milan-674707.html", "text": "Феновете на Лудогорец, които дойдат по-рано на стадиона за мача с Милан от 1/16-финалите в Лига Европа в четвъртък (15 февруари) от 20 часа, ще участват в томбола с различни награди, информираха от клуба.Привържениците, заели своите места до 19,15 ч., ще имат шанса да спечелят мобилни телефони, ваучери за пазаруване и зареждане с гориво. Всички привърженици, влезли на стадиона до 19,15 ч., ще имат възможност да оставят своите ваучери в урни по входовете. Имената на печелившите ще бъдат изтеглени на полувремето на двубоя от футболисти на Лудогорец, а наградите ще се раздават след края на мача в кетеринг зоната на съответния сектор.От Лудогорец уведомяват феновете, че същият ден „Лудогорец Арена“ отваря врати в 18,00 ч. Входовете на стадиона ще бъдат затворени в 19,30 ч. За двубоя Лудогорец - Милан ще има строг пропусквателен режим, като билетите вървят с поименен ваучер. Неговата цел е да удостовери, че притежателят му е закупил билет съгласно правилата за двубоя. Във ваучера освен имената на посетителя и неговото място на стадиона, са упоменати и всички правила, които трябва да бъдат спазвани по време на мача.Ръководството на клуба напомня на всички посетители на двубоя да носят билета, ваучера и документ за самоличност. Лицата, чийто имена от документите за самоличност не съвпадат с тези от ваучера, няма да бъдат допускани на стадиона. ПФК Лудогорец призовава привържениците да дойдат на стадиона възможно по-рано, за да се избегне забавяне в преминаването през пропускателните пунктове и входовете. Клубът ще вземе всички необходими мерки, за да няма струпване по пътеките и аварийните изходи на \"Лудогорец Арена\".\"Умоляваме присъстващите да спазват указанията на полицията и стюардите. Пропусквателният режим на \"Лудогорец Арена\" става посредством турникети по входовете. Клубът уведомява, че на \"Лудогорец Арена\" няма да бъдат допускани фенове с артикули на други отбори, както и такива в нетрезво състояние, с оръжия, опасни предмети, пиротехнически средства, запалки, бутилки, както и шишенца парфюм и дезодорант. Расистките скандирания, както и използването на лазери от трибуните по време на мача, са абсолютно забранени.Всички привърженици подлежат на щателна проверка по входовете, като забранените предмети ще бъдат изземвани. Официалната пресконференция на Лудогорец с участието на Димитър Димитров и Лукас Саша ще се проведе на 14 февруари в 12,00 ч. на стадион \"Лудогорец Арена\". Официалната тренировка на шампионите е с начален час 18,00 ч. на клубната база. Милан пристига в България в късния следобед на 14 февруари.Същия ден треньорът Дженаро Гатузо и един футболист ще дадат пресконференция на \"Лудогорец Арена\" в 19,30 ч. ПФК Лудогорец се извинява на живущите в района на стадиона за причиненото неудобство при организацията за провеждането на мача в четвъртък вечерта\", пишат още от клуба.", "date": "2018.02.12", "title": "Лудогорец с томбола за феновете преди мача с Милан"}
{"url": "https://offnews.bg/sviat/snahata-na-tramp-e-v-bolnitca-sled-kato-poluchi-pismo-s-bial-prah-674741.html", "text": "Снахата на президента на САЩ Ванеса Тръмп е откарана в болница в Манхатън като предпазна мярка, след като получила подозрително писмо, съдържащо неидентифициран бял прах.Писмото е било адресирано до съпруга на Ванеса Тръмп - Доналд Тръмп-младши (син на президента Доналд Тръмп и бившата му съпруга Ивана).След като писмото било отворено, трима души в жилището на Ванеса са откарани в болница като предпазна мярка, съобщи пожарната на Ню Йорк сити.По информация на CBS New York, майката на Ванеса е взела подозрителното писмо, а Ванеса го е отворила.Няма индикации, че някой е пострадал, нито че белият прах в плика е опасен.", "date": "2018.02.12", "title": "Снахата на Тръмп е в болница, след като получи писмо с бял прах"}
{"url": "https://offnews.bg/nashite-avtori/iz-delnitcite-na-edin-lud-5-9-fevruari-674701.html", "text": "Понеделник, 5 февруариБорисов отчете най-ниското ниво на цигарената контрабанда в новата ни история. Проучване на големите тютюневи компании, работещи у нас, показало, че продаваните на черно цигари са вече само 6% от целия пазар. С което на Борисов му се откри чудесна възможност да изпадне в контролиран гняв спрямо западните ни партньори, които все питали за корупцията. “Как може, прави се на ряпа тиквата, контрабандата на цигари в България да е 6% и в същото време който откъдето се появи, да ни пита борим ли се с корупцията? Ще повдигна темата на предстоящия Европейски съвет… Един по един ще ги питам колегите. 23.7% е контрабандата във Франция и Гърция, в Полша, Естония, Литва, Латвия - огромни проценти.“Като нищо ще я повдигне, не му пречи ни акъл, ни образование… Затова е добре да му се обяснят някои работи. Като например, че контрабанда и корупция са различни неща. И също, че да се ограничи контрабандата на цигари не означава, че се е ограничила контрабандата изобщо. Щото има контрабанда на горива, на алкохол, на китайско карго, на… Изобщо всяка стока може да се контрабандира и обикновено се контрабандира, където има село без кучета… Намаляването на цигарената контрабанда може да има и други обяснения. Като например, че почти не остана българско цигарено производство. За няколко години успелият млад бизнесмен съсипа вековна българска индустрия. Всъщност, той вече не е толкова млад и е време да си намери друго оправдание. Освен това междувременно се извърши промяна в собствеността на „Булгартабак“, която промяна даде възможност на премиера да се бори с контрабандата като добър стопанин, ако ме разбирате. Масалите на Борисов обаче са за вътрешна употреба. Хората по света са наясно. Изследване на МВФ, оповестено тия дни, нарежда страната ни трайно сред лидерите по дял на сенчестата икономика в Европа. Средното ниво на сивия сектор в България за периода 1991-2015 г. е 29.17%, като преди нас в Европа е единствено мамалигата с 30.1%. OFFNews: „Във фейсбук групата \"В защита на професионалистите от БДЖ и НКЖИ\" бяха публикувани снимки, които показват унизителните условия на труд, при които работят локомотивните машинисти у нас.“ Това на снимката е столът, на който трябва да седне машинистът на локомотив 44160. Нема такава мизерия, а?! Ама то столовете както и да е. Дето се вика, човек ще обърне една щайга и пак ще седне някак си. Но има един друг проблем. Навремето шефът на КНСБ Желязко Христов, Бог да го прости, инициира проверка в локомотивното депо в Пловдив, за да установи къде... пикаят машинистите. Пикаели през прозореца или през вратата на кабината! Представяте ли си? Препуска влакът през полето, машинистът пуска свирката и радостно маха на кооператорките по къра! Разбира се, можел да го направи и по-дискретно, защото седалката била приспособена да се върти на 180 градуса, та да се облекчават без да напускат поста си... Маниашко, не ли?! Да де, ама то има и жени машинисти! Например Деница Сидерова е учила за машинист. Интересно тя как ще се обслужи през прозореца. Освен може би с онова хитроумно приспособление, с което обречените да пишкат клекнали, могат да го правят и прави… Ей, пенсиите, сега се сещам. Туй приспособление струва $4.99 (7.95 лв. по днешния курс). Обаче икономисва мъчителното клякане и особено ставане. Забравяте и ревматизъм, и ишиас, и всички мускулни и ставни болежки. И знаете ли колко лесно се пълнят уринаторните бурканчета, които вие всяка седмица носите за изследвания? Дами, повярвайте ми, за да не влизам в интимни подробности, с това приспособление направо ще се родите отново и тоя път от правилния пол! А за БДЖ-то какво да ви кажа… Да живее БДЖ и лично Владимиров да живей! По време на неговото управление пътниците и товарите намалели в пъти, много пъти. Господ здраве да му дава и още един мандат, та да довърши започнатото дело! Вторник, 6 февруариOFFNews: „Холандия ще ни подкрепи за Шенген, ама друг път.“ „Ние, казал холандският премиер Рюте, който е на посещение у нас, напълно подкрепяме България да се присъдени към Шенген. Оценяваме положените усилия, но работата все още не е свършена…“И с еврозоната същото: „България е изпълнила всички критерии… Както каза г-н Юнкер, има още малко да се направи.“Много малко. Само двата края и средата. Другото сме го направили. Казионният „Стандарт“ обаче е гледал друг филм: „Холандия ни пуска в Шенген. Марк Рюте подкрепи и влизането ни в еврозоната.“Като стар вестникар ще ви призная, че понякога е допустимо да се понасили заглавието, за да хване окото на читателя и той да си купи вестника. Но парцалите на медийния империалист Пеефски вече го подкараха хептен през просото. Полани колегите от „Капитал“ написаха: „Само си представете: ако шест вестника, две телевизии, два сайта и Николай Бареков едновременно започнат да твърдят, че земята е плоска, ще се объркате, нали?”Днес и вестниците са повече, и телевизиите са повече… Само Бареков го няма, но пък има Кошлуков, който е далеч по суфистициран. Цецерон е на молитвената закуска на Тръмп. Но, за да не излезе, че е отишъл, хапнал е и се е върнал, домакините му организирали срещи на… някакво ниво. Срещнал се със зам.-помощник държавния секретар. Не сме посветен в йерархията на Белия дом, но доколкото се ориентираме, държавният секретар си има помощници. Помощниците на свой ред имат помощници, които пък имат заместници. И Цветанов се е видял с един такъв заместник на помощник на помощника. След това го завели и в Националния демократически институт, но и там се видял с помощниците на помощниците… С една дума, отдали му дължимото.Журналистите питат шефа на столичната полиция Ивайло Иванов защо младежите, които са наемали и ограбвали апартаменти, не са в ареста, а обикалят телевизиите и дават интервюта. И той вика: „Проблемът за разкриваемостта е, че голяма част от извършителите идват от провинцията, извършват ударите и вечерта си заминават.“ Обаче, вика, СДВР започна да си взаимодейства добре с колегите от другите областни дирекции. Не каза откога е започнало това взаимодействие, но останах с впечатление, че е поне от 2-3 месеца, ако не и от повече. В София, вика комисар Иванов, ежедневно идват много хора. Някои търсят работа, други не са с чак толкова добри намерения - вършат удари и вечерта си заминават.Ние например, ако бяхме полицай, като знаем, че те извършват ударите си през деня и вечерта си заминават, вместо да ги гоним из цяла София, щяхме да ги чакаме на Централна гара. И както са с дисагите с плячката, ела, че ми трябваш.Понякога раждам такива идеи, че чак се чудя що не съм станал милиционер…Доц. Гого Лозанов (ей, тоя ще се пенсионира доцент, бива мързел, бива, ама…) предлага да се направи българско допълнение на Истанбулската конвенция, в което да се запише, че псуването на майка е „крайна форма на словесно насилие над жената“. Ей, братя! Това е по-страшно и от третия пол, бе! Тоя направо иска да ни отнеме националната идентичност, да ни обезличи, да ни стерилизира… Да викаме като анемичните албионци „Дявол да те вземе…“ Мисля, че когато става дума за такива структурообразуващи българския и изобщо балканския характер черти, не трябва да се питат интелектуалците. Чуйте каква глупост е изтряскал Гого в невежеството си: „Псуването е отношение типично хетеросексуално и между ясни полове - мъж и жена.“ Глупости на търкалето. А какво ще кажете за заплахата от разграждане на задния двор? Сещате ли се? Дето учителката питала Иванчо да каже три съгласни и той рекъл: ДТ и Б. Но понеже Иванчо не е за няколко съгласни, та добавил и ВГ и З! Ама откъде да ги знае един интелектуалец тия тънки разлики. Тия и на рейса не се качват. Там ватенките ще ги понаучат това-онова…Псуването, поне така твърди Фройд, има цивилизационен смисъл: „Първият човек, който е хвърлил псувня вместо камък, е бил творецът на цивилизацията.“ Помислете и ще видите, че има основание.", "date": "2018.02.12", "title": "Из делниците на един луд (5-9 февруари)"}
{"url": "https://offnews.bg/tehnologii/statia-v-newsweek-ot-1995-ta-internet-pha-674710.html", "text": "Какъв би бил светът днес без интернет никой не може да каже. Мрежата е толкова внедрена в нашето ежедневие, че много от злободневните ни действия са свързани с модерните технологии - плащане на сметки, пазаруване, четене, гледане на сериали и филми. През 1995-та година обаче нещата са изглеждали по съвсем различен начин и да си го кажем направо - мрежата преди 23 години е била разграден двор. Статия на популярното издание Newsweek от 95-та година описва бъдещия (и неслучилия се) крах на интернет пространството. Статията е написана от астрономa и известен научен автор Клифърд Стол и е озаглавена \"Интернет? Пха!\". Стол описва, че хаосът тогава в мрежата ще доведе до логичното падение на интернета. Ученият поставя под съмнение неща, които днес приемаме за даденост - пазаруването и ученето онлайн, работата и електронното управление. Ето и пълен превод на статията в Newsweek \"Интернет? Пха!\": След две десетилетия прекарани онлайн, съм доста озадачен. Не е като да не си прекарвам чудесно в интернет. Срещнах се със страхотни хора и дори хванах някой друг хакер. Но днес тази модерна и прехвалена общност ме кара да се чувствам неспокоен. Визионерите рисуват бъдеще изпълнено с хора, които работят онлайн от домовете си, интерактивни библиотеки и класни стаи, изцяло с мултимедия. Говори се за електронни градски срещи и виртуални общности. Търговията и бизнеса щели да се преместят от офиси и молове в мрежи и модеми. И свободата на дигиталните мрежи щяла направи правителството по-демократично. Откачена история.Нямат ли здрав разум компютърните ни специалисти? Истината е, че никоя онлайн база данни няма да замени ежедневния ви вестник, CD-ROM не може да заеме мястото на компетентен учител и няма компютърна мрежа, която да промени начина, по който правителството работи.Замислете се за онлайн света днес. Usenet, световен бюлетин, позволява на всеки да публикува съобщения в цялата страна. Съобщението ви се публикува, като прескача редактори и издатели. Гласът на всеки може да бъде чут, бързо и евтино. Резултатът?! Гласът на всеки бива чут. Какафонията прилича на тази от местна радио станция, включително с обръщения, обиди и анонимни заплахи. Ами електронното книгоиздаване? Опитайте се да четете книга от диск. В най-добрият случай ще се окаже неприятно занимание – синята светлина от обемистия монитор замества комфортът, който книжните страници носят. А и не можеш да си вземеш лаптопа на плажа. Но Никълъс Негропонте, директор на MIT Медия Лаб, предрича, че скоро ще купуваме книги и вестници директно през Интернет. Да бе, сигурно.Това, което промотиращите Интернет няма да ви кажат е, че говорим за един гигантски океан от нередактирани данни, който няма претенции за пълнота. Без редактори, рецензенти или критици, Интернет се превърна в сметище за нефилтрирани данни. Трудно е да се разбере кое трябва да се игнорира и кое си струва да се прочете. Влизам в мрежата и търся информация за битката при Трафалгар. Изскачат хиляди файлове и отнема 15 минути да се ориентирам – един е биография, писана от осмокласник, друг е компютърна игра, която не тръгва, а третият е снимка на паметник в Лондон. Нито едно не ми върши работа, пък и търсенето ми периодично се прекъсва от съобщения като: „Твърде много абонати, опитайте пак по-късно.“Няма ли интернет да е полезен в управлението? Пристрастените към мрежата призовават за правителствени доклади. Но когато Анди Спано се кандидатира за окръжен управител на окръг Уестчестър, Ню Йорк, той сложи всяко прессъобщение и изборните си обещания онлайн. В този заможен окръг, с много компютърни компании, колко избиратели влязоха в мрежата, за да видят това? По-малко от 30. Лоша поличба. Посочваш и кликваш: наред са тези, които се опитват да вкарат компютрите в училищата. Казват ни, че мултимедията ще направи учебната работа лесна и забавна. Учениците щастливо ще се учат от анимирани герои и ще им преподава експертно пригоден софтуер. Кой има нужда от учители, когато имате технологично подпомогнато обучение? Боже. Тези скъпи играчки трудно ще се използват в класните стаи, а и изискват задълбочено подготовка на учителите. Разбира се, децата обичат видеоигрите, но се замислете за собствения си опит - можете ли да си спомняте дори една образователна филмова лента през последното десетилетие? Обзалагам се обаче, че можете да се сетите за двама или трима велики учители, променили живота ви.Нека поговорим и за кибербизнеса. Обещава ни се незабавно пазаруване от каталози – просто посочваш и кликваш и получаваш страхотни оферти. Ще си поръчваме самолетни билети, ще резервираме маси в ресторанти и ще преговаряме за договори за продажба онлайн. Магазините ще останат в миналото. Но тогава как така кварталният ми мол изкарва повече пари за един следобед, отколкото Интернет за месец? Дори да имаше надежден метод да се пращат пари през Интернет – а то няма – на мрежата ѝ липсва най-съществената съставка на капитализма: търговците.Какво липсва в тази електронна страна на чудесата? Човешкият контакт. Не вярвайте на възхитения технократ за виртуалните общности. Компютрите и мрежите ни изолират един от друг. Онлайн чатът е тъжен заместител на срещата с приятели за кафе. Никой интерактивен мултимедиен дисплей не може да донесе дори близко усещане до онова вълнение, което носи концерт на живо. А и кой би предпочел киберсекс пред истинското нещо? Докато Интернет ни привиква с ярката, съблазнително мигаща икона на знанието като сила, това фиктивно място ни примамва да му предоставим времето си на земята. А тази виртуална реалност, в която неудовлетвореността е легион и където - в светите имена на Образованието и Прогреса - важните аспекти на човешките взаимоотношения са безмилостно недооценени, не е достоен заместител.", "date": "2018.02.12", "title": "Статия в Newsweek от 1995-та: Интернет? Пха!"}
{"url": "https://offnews.bg/izbori/absurdni-zakonovi-srokove-blokirat-distantcionnoto-elektronno-glasuvan-674699.html", "text": "Изпълнението на проекта за дистанционното електронно гласуване е блокирано от абсурдни законови срокове, които се разминават по начин, който не позволява неговото въвеждане в скоро време. Това коментира говорителят на ЦИК Камелия Нейкова пред OFFNews в интервю за OFFNews по повод друг проблем пред Комисията - машинното гласуване.Преди дни стана ясно, че бившите депутати от Реформаторски блок Мартин Димитров, Методи Андреев и Петър Славов са осъдили ЦИК по Закона за достъп до информация да им отговори какво се случва с машинното гласуване.От отговора на избирателната комисия става ясно, че през лятото те са изпратили искане до Министерството на финансите за 50 млн. лева за финансиране на машинния вот, но оттогава отговор от министър Владислав Горанов няма.Защо? И от ЦИК не знаят, призна Нейкова.Всъщност единственото уверение, което Комисията е получила, е индиректно - от интервю на финансовия министър. Пред медиите той заявява, че ако има национални избори, парите за машинното гласуване ще бъдат осигурени.Национални избори тази година няма, а само частични в някои кметства. Въпреки това, в Изборния кодекс ясно е разписано, че машинно гласуване трябва да има. След броени дни на 8 места в страната ще се проведат частични избори за кмет. В секциите там няма да има машинно гласуване, което де юре значи, че изборите там ще се проведат в разрез с правилата.\"Не смятам, че машинното гласуване трябва да бъде обвързано с конкретен вид избори\", сподели говорителят на ЦИК.При дистанционното електронно гласуване, от друга страна, не става въпрос толкова за пари, колкото за законов нонсенс, който спира работата по процеса.По план първият електронен вот трябваше да бъде възможен най-рано на изборите за европейския парламент през 2019 година.Системата за този вид гласуване се разработва по Оперативна програма \"Добро управление\" с бенефициент Държавна агенция \"Електронно управление\" и в момента е в ход разработването на самата система. То трябваше да бъде готово до края на 2018 година.В същото време тази система е пряко обвързана с електронната идентификация на гражданите. Тя трябваше да бъде готова още януари тази година, но срокът бе изместен за 2019-та. Това прави невъзможно гласуването по електронен път по-рано от 2019-а.Друг нонсенс: В същото време в Изборния кодекс е разписано, че тази година ЦИК трябва да проведе експериментално дистанционно гласуване в три последователни избора, дори и те да са частични.\"Това са факти, които не знам как ще се развият. Има законово разминаване и ако това не бъде синхронизирано, не мога да кажа как и кога ще има електронно гласуване\", каза пред OFFNews Камелия Нейкова.Преди две седмици от ЦИК е изпратила до парламента  на проведеното експериментално дистанционно гласуване от миналата година. То бе под формата на симулация в зала и бе проведено в края на миналата година. Ето някои от акцентите в него:Пълният текст на анализа на ЦИК може да видите в техния сайт. Вероятно документът трябва да бъде обсъден от Правната комисия в парламента, където все още темата тази година не е повдигана.", "date": "2018.02.12", "title": "Абсурдни законови срокове блокират дистанционното електронно гласуване"}
{"url": "https://offnews.bg/temida/sadat-namali-parichnata-garantcia-na-kmeta-na-septemvri-marin-rachev-674712.html", "text": "Спецсъдът намали паричната гаранция на  от 250 000 лева на 130 000 лева, съобщава БНТ.Рачев беше арестуван при акция в града, а в последствие му бяха повдигнати и обвинения за неизгодна сделка и умишлена безстопанственост.Миналата седмица съдът одобри искането на прокуратурата за отстраняване на Рачев от кметския пост, за да не може да влияе на свидетели. Преди дни говорителят на главния прокурор Румяна Арнаудова обяви, че при спецакцията на Специализираната прокуратура е открит офис в Пазарджик, в който са се намирали договорите с Община Септември и съпътстващата ги документация на 14 фирми. В него, събрани на едно място, са били открити и печатите и електронните подписи на всички дружества, които са обслужвани от една и съща счетоводна кантора. По-късно стана ясно, че в дома на Рачев са открити справки от ДАНС във връзка с провеждането на избори. По този повод от опозицията в парламента поискаха изслушване на председателя на контраразузнаването.", "date": "2018.02.12", "title": "Съдът намали паричната гаранция на кмета на Септември Марин Рачев"}
{"url": "https://offnews.bg/kultura/vizhte-obnovenia-monument-kambanite-snimki-674706.html", "text": "Архитектурният монумент \"Камбаните\" близо до столичния квартал \"Младост\" бе обновен.Зад проекта за новата визия седят неправителствената организация \"Спаси София\" и Столична община.Бетонът на монумента е изчистен от следите на влагата, също така е осветен, а кошчетата за боклук са подменени. Изработени са нови знамена и информационни табели.За проекта Столична община отделя близо 12 хил. лв.Всъщност, идеята за реновиране на Камбаните идва още през 2016 г., пишат от \"Спаси София\", а до днес са направени и множество мероприятия, които популяризират монумента. ", "date": "2018.02.12", "title": "Вижте обновения монумент 'Камбаните' (снимки)"}
{"url": "https://offnews.bg/offtopic/dzhendarat-nastapva-pri-detcata-ot-1-vi-klas-ami-ne-fejk-e-674705.html", "text": "Снимка, която уж е от задача от учебника по математика за 1-ви клас, предизвика вълна от споделяния и негативни коментари във фейсбук.Условието гласи:Лавината от коментари и публикуването на \"скандала\" в редица хибридни сайтове бе използвано като поредния аргумент срещу ратифицирането на Истанбулската конвенция, която искала да наложи \"джендър идеологията\" сред българските деца.Да, ама не!Публикацията е абсолютен фейк. Ето истинската задача в учебника за първи клас:", "date": "2018.02.12", "title": "Джендърът настъпва при децата от 1-ви клас! Ами - не, фейк е"}
{"url": "https://offnews.bg/sviat/parvo-darzhavno-obvinenie-sreshtu-harvi-uajnstijn-674709.html", "text": "Прокурорите на Ню Йорк внесоха иска срещу компанията на Харви Уайнстийн - филмовият продуцент, обвинен от десетки холивудски звезди в сексуално посегателство, включително изнасилване. Обвиненията са, че компанията не е защитила служителите си от сексуален тормоз и заплахи от страна на Уайнстийн.Обвинението твърди, че Уайнстийн е злоупотребявал с жени служителки в продължение на години и е отправил устни заплахи да убие членове на персонала. Цитирани са заплахите: \"Ще те убия\" и \"Ще убия семейството ти\".Адвокатът на Уайнстийн каза, че \"честно разследване\" би показало, че много от обвиненията са неоснователни.Бордът на директорите на компанията заяви, че е \"разочарован\" от иска.\"Много от обвиненията, свързани с борда, са погрешни и бордът очаква изясняването на фактите като част от ангажимента му за разрешаването на трудната ситуация по най-подходящия начин\".Главният прокурор на Ню Йорк Ерик Шнайдерман заяви в неделя, че е започнал дело срещу компанията, както и срещу Уайнстийн и брат му Робърт - съосновател на студиото. Той иска обезщетение, чиято сума не е уточнена, което да покрие щетите, както и наказание за сексуалното насилие от 65-годишния Уайнстийн.Делото поставя под въпрос възможността за продажба на компанията, която се бори с фалита и е в процес на преговори с потенциални инвеститори.", "date": "2018.02.12", "title": "Първо държавно обвинение срещу Харви Уайнстийн"}
{"url": "https://offnews.bg/izbori/analiz-na-tcik-za-elektronnoto-glasuvane-udobno-no-i-po-lesno-za-kon-674703.html", "text": "Дистанционното електронно гласуване е бързо и удобно, но рискът от контролиран вот е по-голям и той не може да бъде преодолян. Това се пише в  (ЦИК), изготвен след проведените симулации на електронното гласуване в края на 2017-та.Анализът е изпратен до парламента и трябва да бъде разгледан в бъдеще от ресорната правна комисия.Според ЦИК с електронното гласуване се намаляват до минимум рисковете от: недействителност на гласа поради грешно отбелязване на гласа от избирателя; грешки при броенето и отчитането на резултатите от страна на секционната избирателна комисия (което е възможно при гласуването с хартиени бюлетини).Комисията казва, че резултатите могат бързо да се калкулират, но все пак въвеждането на електронно и машинно гласуване би забавило обявяването на крайните резултатите.\"В същото време дистанционното електронно гласуване, макар и удобно за потребителя (user friendly), изисква специфични компютърни умения. За разлика от останалите електронни услуги, при електронното гласуване има допълнителни стъпки, свързани с гарантиране на сигурността. Необходимо е това гласуване да бъде реализирано поетапно\", пишат в анализа си от ЦИК.Относно рисковете при контролирания вот от Комисията смятат, че с електронно гласуване той няма да бъде овладян, а дори напротив - шансовете за неговото разрастване са по-големи:В анализа си ЦИК отбелязва и скорошни пробиви в сигурността срещу всички модерни процесори на Intel, AMD и ARM. Според ЦИК това налага още веднъж преосмисляне на сроковете, поставени в Изборния кодекс за реализиране на реално дистанционно електронно гласуване.Друга основна пречка пред електронното дистанционно гласуване са няколко законови срока, които си пречат помежду си и блокират неговото фактическо въвеждане. Говорителят на ЦИК По план първият електронен вот трябваше да бъде възможен най-рано на изборите за Европейския парламент през 2019 година.Системата за този вид гласуване се разработва по Оперативна програма \"Добро управление\" с бенефициент Държавна агенция \"Електронно управление\" и в момента е в ход разработването на самата система. То трябваше да бъде готово до края на 2018 година.В същото време тази система е пряко обвързана с електронната идентификация на гражданите. Тя трябваше да бъде готова още януари тази година, но срокът бе изместен за 2019-та. Това прави невъзможно гласуването по електронен път по-рано от 2019-а.Друг нонсенс: В същото време в Изборния кодекс е разписано, че тази година ЦИК трябва да проведе експериментално дистанционно гласуване в три последователни избора, дори и те да са частични.\"Това са факти, които не знам как ще се развият. Има законово разминаване и ако това не бъде синхронизирано, не мога да кажа как и кога ще има електронно гласуване\", каза пред OFFNews Камелия Нейкова.", "date": "2018.02.12", "title": "Анализ на ЦИК за електронното гласуване: Удобно, но и по-лесно за контролиран вот"}
{"url": "https://offnews.bg/politika/nasred-predsedatelstvoto-sluzhbite-pochti-blokiraha-spodelianeto-na-ta-674708.html", "text": "Българските служби за сигурност срещат сериозни пречки пред обмена на информация с чужди държави, сред които са Белгия и Холандия. Без да е ясно защо, промени в Закона за защита на класифицираната информация отлежават от средата на декември, като бяха приети на първо четене едва миналата седмица.В момента службите обменят информация на основата на сключени споразумения за обмен на класифицирана информация, а държавите, с които нямаме подобни договорености, могат да получат достъп до тайните ни, едва ако те са свързани със сигурността на Европейския съюз. С трети държави без споразумение класифицирана информация не може да бъде споделяна.Към момента има сключени договори с немалък брой държави, но сред тях не са Белгия, Холандия и Швейцария. Липсата на влезли в сила международни договори за защита на класифицираната информация препятства възможността за предоставяне и обмен на такава с посочените по-горе страни, някои от които са и членки на Европейския съюз, мотивират внесените промени авторите им от ГЕРБ. Според депутатите сега е невъзможно да се споделя класифицирана информация с партньорски служби на държави извън ЕС, с които страната ни не е сключила международни договори за взаимна защита на класифицирана информация.Вносителите отбелязват, че е възможно да има и трудности по време на българското председателство на Съвета на ЕС, тъй като в този период страната ни ще има ангажименти, включително и по обмена на класифицирана информация. Това би попречило на страната ни да изпълни някои от ангажиментите си по време на европредседателството, включително и ангажименти, свързани със сигурността.За да бъде избегнат този конфуз депутатите предлагат да има изключение от правилото, когато въпросната информация касае сигурността на страната ни с гриф за сигурност \"за служебно ползване\", \"поверително\" и \"секретно\" и при предварително писмено уверение от съответната държава или служба, че тя ще осигури същата или по-висока степен на защита на предаваната информация. Предоставянето на секретна информация българските служби ще правят след мотивирано искане за всеки конкретен случай. Това ще става с решение на Държавната комисия по сигурността на информацията (ДКСИ).Обратното обаче няма да е в сила. Тоест чужди държави няма да имат задължението да ни предоставят подобна информация, ако с тях няма сключено споразумение. ", "date": "2018.02.12", "title": "Насред председателството службите почти блокираха споделянето на тайни с Брюксел"}
{"url": "https://offnews.bg/turizam/kogato-se-otpravite-kam-aleksandrupolis-ili-odrin-otbijte-se-v-ivajlo-674702.html", "text": "Наскоро присъствах на представянето на първото по рода си изследване на икономическите центрове в България, което беше извършено от Института за пазарна икономика. Икономистите са очертали 20 такива центрове, които произвеждат 86% от БВП на България. Голяма част от тях са и областни центрове, но в тази своеобразна класация попадат и малки общини като Раднево и Козлодуй заради големите енергийни комплекси, които функционират на тяхна територия.Интересно би било да се направи подобен анализ за малките общини с до 10 хиляди души население. През последните години много такива общини на практика не функционират икономически и оцеляват единствено благодарение на държавната подкрепа и републиканския бюджет. Дали този упадък се дължи основно на централната власт и има ли достатъчен инструментариум местната власт да предприеме стъпки, които да доведат до повече средства в общинския бюджет?Отговорът е и да, и не. След падането на комунизма досега държавата допусна много грешки и не предприе стъпки, които да предотвратят този срив. Продължаването на политиката на силна централизация, която пък е обратното на целите и философията на ЕС, също е сериозен фактор. И въпреки това има примери, които показват, че е възможна положителна промяна на условията на живот в такива общини, които зависят основно от местната власт.Подобен е случаят на община Ивайловград, която за 7 години увеличи с над 463 хил. лв. приходите си от местни дейности. Туристическият поток е с над четири пъти ръст, а средствата, инвестирани в Ивайловград по линия на еврофондове и програми за този период, надхвърлят 22 млн. лв.Как става това?Вероятно първосигнално ще отговорите, че това е естествено и се обяснява частично с ГКПП Ивайловград ̶ Кипринос. Това може в някаква степен да е било валидно до влизането на България в ЕС, но сега местните основно отиват в Гърция, за да работят. Отговорът по-скоро можем да търсим в политиката и визията, която има кметът на Ивайловград  Диана Овчарова. Тя се базира на едно просто, но съвършено правилно решение – да се търси развитие на основата на ресурсите и даденостите, с които разполага общината.Какви са даденостите?Археология, земеделски земи и гори, малко култура, реки и скромни концесии за добив на инертни материали. Тоест развитие на туризма, земеделието и завишен контрол на дейността на концесионерите. По отношение на земите и горите се извършва ударното им актуване, впоследствие отдаване под наем и дърводобив. Така приходите по това перо се увеличават над 4 пъти.По второто направление туризъм се извършват няколко последователни действия, които накрая ще доведат до цялостен туристически продукт. Началото е положено с проекта по Оперативна програма регионално развитие за ремонт и съхранение на античната вила Армира. Този обект има потенциала да превърне района от абсолютно непозната дестинация в едно от задължителните места, които всеки турист трябва да посети. Проектът получи голямата награда на ОПРР заради своята сложност и добро изпълнение. Благодарение на неговата реализация общината успява да си върне обратно и да експонира оригиналните мозайки и мраморни пластики, които по-рано се съхраняваха в Националния археологически музей. Но това не е достатъчно. Необходимо е да има културни мероприятия, които да вдъхнат живот и да предизвикат интереса на туристите и посетителите.Фестивалната култура е добър инструмент за постигането на тази цел, още повече когато създадеш и възродиш два уникални за страната ни фестивала – Фестивалът на тракийските кулинарни традиции и Фестивалът на бадемите. Началото на кулинарния фест е дадено с малък проект към швейцарската Агенция за регионално развитие, която отпуска 6 хил. лв. Впоследствие той се превръща в международен с участието на готвачи от Турция, Франция и Гърция, а от миналата година и от Унгария. Тази година Ивайловград се готви за седмото му издание.Празниците на майските дни на културата, които местните наричат Празници на бадемите, са възстановени преди две години след дълга пауза. Те имат богата традиция, поради което днес трябва да отговарят на определени очаквания. В чест на първото им възстановено издание е поканен балетът на Санкт Петербург, който поставя „Палечка“ на сцената на ивайловградското читалище. Не избухвайте в смях, защото въпросното читалище в момента е едно от най-модерно оборудваните в България, благодарение на реализацията на проект с евросредства. Сградата разполага със съвременни климатизация и отопление. По фоайетата ще видите пластики и картини на известни български художници. Освен централната има още няколко зали с изключително красиви пана, подходящи за културни срещи и събития. Гостували са Нешка Робева с нейния ансамбъл, Ямболският театър е представял няколко постановки, сред които и „Ренегат“, Пловдивската опера също се е качвала на тази сцена. Всяка година освен средствата, които читалището получава от държавния бюджет, общината го дотира с още 30 хилл лв., както и с допълнителни средства по проекти, за да бъдат осъществени повече културни събития. Благодарение на тази подкрепа читалището реализира 18 художествено-творчески форми.Политиката на общината в сферата на туризма обхваща и природните дадености – реките Арда и Бяла и язовир „Ивайловград“. Туристическият информационен център не е просто информационно бюро с брошури по масичките в центъра на града. Той разполага с велосипеди, канута и каяци, които се отдават под наем. Тоест, ако посетите града и искате да ползвате кану/каяк, за да се разходите по язовира, или да се качите на колелото и да отидете да видите вила Армира или манастира „Св. Св. Константин и Елена“, можете да ги наемете от центъра. Всяко от тези превозни средства е със съответната екипировка  ̶  дори и велосипедите вървят с каски. Ще ви посрещнат специалисти, които са на разположение за напътствия, съвети и дори имат готовност да ви бъдат водачи. Всичко е реализирано отново чрез европроекти. Към центъра има и ремонтиран детски комплекс, който разполага със зали и места за игри, артработилници, компютърни и езикови зали.Другото детско щастие е т.нар. атракцион в градския парк, който представлява модерна детска площадка с множество съоръжения за игра. През лятото атракционът се управлява от аниматори, които се грижат за децата безплатно, като се организират редица дейности от рисуване до театрални занимания. Към площадката има сцена, на която децата се изявяват – пеят, рецитират, въобще, могат да се почувстват актьори.Районът разполага с изградена културна, туристическа и пътна инфраструктура, която позволява прекарването на неколкодневна почивка както за семейства с деца, така и за туристи, търсещи силни усещания. Близостта с Гърция и Турция е бонус към пакета. Така че следващият път, когато се отправите към Александруполис за море или към Одрин за пазар, поемете риска и се отбийте за няколко дни в Ивайловград.", "date": "2018.02.12", "title": "Когато се отправите към Александруполис или Одрин, отбийте се в Ивайловград"}
{"url": "https://offnews.bg/turizam/angelkova-balgaria-mozhe-da-ima-vodeshta-rolia-v-populiariziraneto-na-674714.html", "text": "България може да има водеща роля в популяризирането на туризма в Черноморския регион. Имаме идея акцентът да е поставен върху винения и гурме туризъм, които за Министерството на туризма са сред приоритетните за развитие продукти. Предстои темата да бъде дискутирана на среща на работна група „Сътрудничество в туризма“ на Организацията за черноморско икономическо сътрудничество (ОЧИС), която в момента се председателства от България. Това каза министърът на туризма Николина Ангелкова на среща с Майкъл Христидес, председател на ОЧИС. Тя посочи още, че по този начин ще се засили фокусът върху развитието на сектора в региона. А за нас от голямо значение е съвместната помощ в туризма с държавите-членки на ОЧИС, коментира още Ангелкова.Министърът благодари на г-н Христидес за участието му в срещата на високо равнище на министрите на туризма на страните членки на ЕС „Туризъм и икономически растеж“, събитие от най-високия клас „А“ в календара на Българското председателство на съвета на ЕС.Тази година обръщаме специално внимание на инициативата „ЕС-Китай-2018 година, посветена на туризма“, обясни министър Ангелкова. И уточни, че затова тази тема е основен фокус на съвета на министрите утре. България има изключително ползотворно сътрудническо с Китай и активно участва с различни проекти по известния маршрут „Път на коприната“, информира още министърът.Двамата дискутираха и напредъка в организацията на среща на министрите с ресор туризъм на страните-членки на ОЧИС. Събитието също е част от програмата на председателството ни на съвета на ЕС и е от най-висока категория. Планира се то да бъде проведено през юни във Варна. Там Министерство на туризма ще представи извършеното в периода на координация на работната група по туризъм към ОЧИС, който започна през юли 2016 г. и завършва в края на юни тази година.Председателят на ОЧИС предложи Министерство на туризма да обмисли възможността за поемането на втори мандат като координатор на работна група „Сътрудничество в туризма“ за още един двугодишен мандат. Христидес заяви още, че оценява високо добрата работа на ведомството както при ръководството на групата, така и за напредъка на туризма в България и Черноморския регион. Той постави акцент върху круизния туризъм в района на Черно море, като поясни, че трябва да се предприемат действия за развитието му.Ангелкова покани Майкъл Христидес за участие във втория Международен конгрес на световните цивилизации и древните маршрути. Той се организира съвместно от Министерството на туризма и Световната организация по туризъм и ще се проведе в София през ноември. Основен акцент на събитието ще е връзката между икономиката и туризма.", "date": "2018.02.12", "title": "Ангелкова: България може да има водеща роля в популяризирането на туризма в Черноморския регион"}
{"url": "https://offnews.bg/futbol/ventci-stefanov-s-kultovo-izkazvane-po-adres-na-liubo-penev-674715.html", "text": "Президентът на Славия и член на Изпълнителния комитет на БФС Венцеслав Стефанов се отчете с поредното си любопитно изказване, този път по адрес на единия от кандидатите за президентския пост - Любослав Пенев.\"Не бих го направил дори домоуправител на вход. Знам, че играе добре тенис, на футболен мач не съм го виждал. На стадион \"Славия\" идва само да играе тенис. На Царско село също играе тенис, човекът си има експерти\", каза босът на Славия.Стефанов отново изрази подкрепата си към настоящото ръководство на футболния съюз и към президента Борислав Михайлов. \"Той е единственият достоен, който може да ръководи БФС. Протестен вот ще има при всички случаи. Дали този вот ще бъде силен, не знам. Сигурно и Михайлов си има кусури, но вярвам, че с времето и те ще се отстранят.Ей, хора, чукнете се малко у главата! Ще викаме неволята, ако и тези хора се оттеглят. Какво е виновен БФС? Футболистите от 1994 година са възпитавани в системата на социализма, когато имаше ред и дисциплина. Мислете, хора!Трябва да даваме шанс на българските футболисти! Като сме пълни с Делхаруби, Маруби, доникъде няма да стигнем. Взимаме някакви от Африка, ако ги викнат в националния му отбор, ще вземеш малко евро. Боже, това ли трябва да ни е целта\", добави Стефанов.На въпрос колко гласа ще събере Любослав Пенев на изборите за президент на БФС, дългогодишният футболен ръководител отговори в шеговит тон: \"38 гласа\".", "date": "2018.02.12", "title": "Венци Стефанов с култово изказване по адрес на Любо Пенев"}
{"url": "https://offnews.bg/politika/georgiev-ministar-dimov-da-kazhe-dokoga-vlastta-shte-bavi-plana-za-vi-674719.html", "text": "Три правителства и толкова години управление на София от ГЕРБ, а така и не успяхте да изготвите и да приемете план за управление на Природен парк \"Витоша\". С тези думи народният представител от ПГ на \"БСП за България\" Румен Георгиев се обърна към министъра на околната среда и водите Нено Димов. Депутатът от групата на социалистите, избран от 23-и МИР в София, не остана доволен от отговора на въпроса, който зададе заедно с колегите си Христо Проданов, Димитър Данчев и Николай Цонков. Четиримата народни представители настояха министър Нено Димов да обясни на какъв етап е изготвянето и приемането на плана за Природен парк \"Витоша\", въз основа на който се осъществява устройството му, съгласно чл. 7 от Закона за устройство и застрояване на Столична община (ЗУЗСО).\"От министър Димов чух хронология на събитията до момента, нищо повече, коментира Румен Георгиев. - Очаквах да науча неговото мнение дали трябва да бъде извършена екологична оценка. Граждани, с които се срещам в постоянната приемна на Градския съвет на БСП - София, постоянно ми задават въпроси защо лифтовете на Витоша не работят, защо планината е недостъпна за софиянци. До кога ще продължава всичко това? Кога Витоша ще бъде върната на софиянци? С колегите от БСП ще продължим да задаваме въпроси и да търсим отговори за бездействието на администрацията по отношение на изготвянето и приемането на плана за Природен парк \"Витоша\".", "date": "2018.02.12", "title": "Георгиев: Министър Димов да каже докога властта ще бави плана за Витоша"}
{"url": "https://offnews.bg/zimni/fenkite-ot-severna-koreia-veche-drazniat-v-piongchang-674697.html", "text": "Посрещнати с любопитство в началото, организираните фенки от Северна Корея вече откровено дразнят останалите зрители на олимпиадата в Пьонгчанг.В социалните мрежи се надигна вълна от недоволство от поведението на бойката група дами, облечени еднакво в червени униформи, които заемат места на трибуните и през цялото състезание като под команда изпълняват песни, национални танци, развяват флагове и посрещат с бурни аплодисменти всеки севернокореец.Хората, озовали се до тях на трибуните, наричат поведението им терор, а ентусиазма на девойките намират за раздразнителен.Вижте във видеото какво предизвиква недоволството на зрителите.", "date": "2018.02.12", "title": "Фенките от Северна Корея вече дразнят в Пьонгчанг"}
{"url": "https://offnews.bg/politika/lukarski-patriotite-si-izigravat-kartite-v-koalitciata-po-dobre-ot-re-674692.html", "text": "\"Патриотите доста добре си изиграват картите в тази коалиция. Доста по-добре от колкото ние от Реформаторския блок, може би малко наивно и по-идеалистично подхождахме. Мисля, че няма да се стигне до предсрочни избори.\"Така лидерът на СДС Божидар Лукарски коментира  на Волен Сидеров и Красимир Каракачанов, че ако парламентът ратифицира Истанбулската конвенция, правителството пада. Божидар Лукарски отхвърли трърденията, че СДС готви общи политически действия с НФСБ:На въпрос как се справя кабинетът \"Борисов 3\", лидерът на СДС каза, че във вътрешнополитически план има доста трески за дялане и доста неща, на които трябва да се обърне внимание и не вървят. Той даде пример с \"тоталния блокаж на еврофондовете\".", "date": "2018.02.12", "title": "Лукарски: Патриотите си изиграват картите в коалицията по-добре от Реформаторския блок"}
{"url": "https://offnews.bg/zimni/rodchenkov-poveche-ot-20-strani-izpolzvat-doping-674695.html", "text": "Бившият шеф на Московската антидопингова лаборатория и основен информатор на УАДА Григорий Родченков разкри, че по негова информация в над 20 страни употребата на допинг е с ранга на държавна политика.По неговите информации се стигна до суровите санкции срещу Русия, след като той разкри машинациите на игрите в Сочи. Оказва се, че руснаците не са сами в измамите.\"Може би олимпийските игри един ще станат отново чисти, но е трудно да се бориш с природата на човека. Спортът няма нищо общо. Има 10-15 процента от хората, които са мошеници по природа и винаги ще се опитват да мамят.Нямам съмнение, че в повече от 20 страни се употребява системно допинг. За съжаление това е една порочна система, която аз създадох и работи безупречно\", казва Родченков пред CBS.В разговора той споделя и как са били подменяни пробите на руснаците в Сочи.С това били ангажирани агенти на ФСБ, които заемали официално длъжности като поддръжка по време на олимпиадата - водопроводчици, електротехници и т.н.\"Експертите на ФСБ са гении в това отношение. Мошенничеството в Сочи беше в промишлени размери\", допълва Родченков.", "date": "2018.02.12", "title": "Родченков: Повече от 20 страни използват допинг"}
{"url": "https://offnews.bg/kultura/noviat-bg-film-motorat-edno-balgarsko-selo-trima-tijnejdzhari-i-su-674679.html", "text": "Премиера на новият български филм \"Моторът\" ще видим по време на 22-рото издание на София филм фест.„Моторът“ (2017) е вторият филм на Валентин Гошев, последвал дебютът му „Самотни сърца“ (2007). Както самият режисьор описва своята творба, на която е и сценарист, „това е една история за приятелството, което може да устои с години, независимо от превратностите на историческите събития“. Разказът е за трима тийнейджъри, събрани в едно село от неизбежната реалност на войната.Славчо живее там, Вили е част от немска военна част, а Евелина е евакуирана софиянка, чиято къща е разрушена от английските и американски бомби.Валентин Гошев неслучайно избира българското село като място за своя сюжет.„Село Бараково, където се развива историята, е било доста интересно в миналото, - споделя режисьорът. - Събирах материали за документален филм за фабриката на братя Балабанови. Покрай нея научих за немеца Вили, който е работил по време на войната в германска военна работилница, създадена към фабриката. Вили се е движил навсякъде със своя мотор, а когато дошло време да отпътуват от България, той решил да подари машината на българския си приятел Славчо - младеж от селото.“Режисьорът се вдъхновява за своята история от автобиографичната книга на Веселин Бранев „Следеният човек“ и от спомените на автора за времето на Втората световна война. В един малко по-късен етап от предварителната подготовка по филма Веселин Бранев влиза в ролята на драматургичен консултант. За пресъздаване на историческите факти, режисьорът се доверява на „Дневника“ на Богдан Филов.Освен с искреност, „Моторът“ ще спечели зрителско внимание и с много автентични случки. В избора на актьори за главните роли Валентин Гошев се спира на млади и сравнително непознати лица - Александра Радичева (Евeлина) и Димитър Ангелов (Вили Шмид), в компанията на авторитети в професията като Ицко Финци, Михаил Мутафов, Филип Трифонов. Оператор и продуцент на филма е Иван Тонев, звукорежисьор е Благомир Алексиев, а музиката е дело на Владимир Джамбазов.", "date": "2018.02.12", "title": "Новият бг филм 'Моторът': Едно българско село, трима тийнейджъри и суровата реалност на войната"}
{"url": "https://offnews.bg/sviat/rodninite-na-zhertvite-ot-padnalia-ruski-samolet-shte-poluchat-po-mili-674681.html", "text": "Роднините на загиналите при разбилия се руски самолет Ан-148 край Москва ще получат по 1 милион рубли (14 хиляди евро) допълнително обезщетение извън застраховката. Това съобщи президентският представител на Приволжския федерален окръг Михаил Бабич, цитиран от ТАСС. На близките на жертвите ще бъде оказана и психологическа помощ. Три деца на възраст между 5 и 12 години, както и 17-годишен юноша са сред загиналите при самолетната катастрофа, съобщи пресслужбата на административните власти в Орск. Сред пътниците е имало и трима чужденци - граждани на Швейцария Азербайджан и Казахстан.Самолетът изпълнявал полет от Москва за град Орск в Урал. Машината изчезнала от радарите 10 минути след излитането от летище Домодедово в Москва, а отломките ѝ са намерени в Подмосковието, на около 40 километра от руската столица.", "date": "2018.02.12", "title": "Роднините на жертвите от падналия руски самолет ще получат по милион рубли"}
{"url": "https://offnews.bg/analizi-i-komentari/diasnoto-obedinenie-eto-kak-mozhe-da-stane-674676.html", "text": "С особена тежест стои един въпрос – с кого да се обединят демократичните партии от център-дясно и как? И в частност СДС. Пo-надолу ще говоря като седесар, защото съм член на СДС и тази партия познавам най-добре, но почти всичко се отнася и за другите партии от десния политически спектър.Ясно е, че с БСП и ДПС това не става. БСП последователно започват да се обръщат към БКП носталгията и това стана особено видимо откакто г-жа Нинова стана председател. ДПС са в ролята на \"черната вдовица\" – отровен паяк, който изяжда партньорите си.За партии едномандатки като ББЦ, Воля, бъдещата формация на Божидар Димитров и Слави Трифонов няма смисъл да се говори. Те минават като метеори през политическия ни живот и освен да се опариш, докато изгарят, друго няма какво да донесат.Остават два варианта – ГЕРБ и Обединените патриоти (или част от тях). ГЕРБ са безспорен фактор в българския политически живот, претендиращи да са дясна партия и чрез заиграването с темата \"антикомунизъм\" се представят за алтернатива на БСП. Бавно и последователно се опитват да вкарат избирателя в двуполюсната дилема ГЕРБ или БСП, все едно друга алтернатива няма. Но трябва ясно да се каже, че ГЕРБ и БСП не са алтернатива една на друга, а са само двете страни на една и съща монета. ГЕРБ никога не е била истинска и осъзната дясна партия. По скоро е един вид народняшка, популистка партия, която при създаването си трябваше да се позиционира някъде в политическото пространство. Тогава на власт бяха левите, следователно за да се доберат до властта, трябваше да се представят за десни. Ако тогавашното правителство беше дясно, ГЕРБ без никакви усилия щеше да е лява партия. И това даже много добре щеше да ѝ приляга, поради политическата история на голяма част от членовете ѝ, включително ръководните ѝ кадри.И до момента ГЕРБ продължава да действа на принципа проба-грешка и да печели избори с обещания, галещи ухото на избирателя, които след това не изпълнява. Икономическата политика в преобладаващите случаи е далеч от дясна. Следователно в България е нужна истинска дясна алтернатива на ГЕРБ. Съюзът с ГЕРБ, или следването на неговия дневен ред, когато ГЕРБ е големият и силен партньор, е пагубен за десните сили, защото тогава ГЕРБ не се държи като партньор, а като \"по-големия брат\", изискващ подчинение и прехвърлящ всички негативи към по-малкия партньор. Опитахме да участваме, за да променим отвътре, но не стана. Единствено ако ние сме силната страна в управлението, може да говорим за взаимодействие с ГЕРБ.Вече е очевидно, особено при сегашното правителство, че стабилността на ГЕРБ не води до устойчиво развитие, а до застой.Съюз с Обединените патриоти или част от тях.Три партии, които не заслужават доверието ни. Нито са вдясно, нито изповядват ценности и разбиране за политика и държавност като нас. Атака са откровено руска, а не българска партия. Да, за момента са по-скоро пасивни, но явно само чакат момента.Участието във властта изглежда ги удовлетворява на този етап. НФСБ изглеждат най-близо до нас по програма и заявки, но това е само привидно. Всъщност не трябва да забравяме, че НФСБ се отдели от Атака, но само поради личностни разногласия, а не идейни.И сега отново са заедно и по всичко личи, че се чувстват комфортно заедно. Едва ли можем да си партнираме с партия, издигаща откровено антиевропейски лозунги и действаща в разрез с разбирането ни за защита на човешкото достойнство. Да, визирам именно граничните изцепки на председателя ѝ по време на парламентарните избори, както и последните му епистоларни излияния.ВМРО са партията на симпатичния и носталгичен патриотизъм от началото на 20-и век. Или поне бяха такава. В последните 7-8 години се превърнаха в партия, преследващата участието във властта на всяка цена. Безпринципната коалиция с ББЦ и сегашната с Атака са само пример за това. Носталгичният ѝ патриотизъм, вместо такъв от началото на 20-и век, прерасна в носталгизъм по времето преди 89-а. Действията на председателя (агент на ДС) като министър на отбраната са предимно във вреда на Българската армия и отбранителните ни способности. И устройващи една чужда държава, а именно Русия. Явно това ги обединява с Атака. Въпреки че преди години сме били в коалиция с ВМРО, на настоящия етап това ще бъде вредно и неправилно. Партия, която възприема ЕС като нещо чуждо и \"не наше\", а европейските граждани - за чужденци, не е партията, която може да ни бъде коалиционен партньор.Една коалиция на десните партии или някоя от тях с Патриотите ще даде един единствен сигнал към избирателя – тези са готови на всичко само и само да се доберат до Парламента и властта. Не е това обликът, който търсим. Остават партиите в център-дясно. Партиите които залагат в програмите и дейността си на демократизирането на България. Проблемът на десните организации е, че избирателите им са едни и същи. И краен брой. Всяко противоборство между тях води до загуба на избиратели. Когато един човек е поставен пред дилемата да седне на два стола едновременно, той обикновено не сяда на нито един от тях. Все пак нашите избиратели са разумни и разсъждаващи хора. Искаме ли да задържим и увеличим избирателите си, искаме ли да управляваме държавата, нямаме друг изход освен реално и категорично обединение.Бъдещото ядро трябва да бъде от СДС, ДСБ и ДБГ – да, един път опитахме в РБ. Допуснахме много грешки, но можем само да се поучим от тях, а не да си ги навираме в очите на всяка среща. И като се има предвид, че генезисът на тези партии и най-вече на членовете им, е СДС от края на 90-те години, то най-естественото нещо е отново да се съберат в един съюз. Но този път ясно и без недомлъвки – обединение в единна партия. Видяхме, че коалицията не работи. Сливане е единственият вариант. Към това обединение да привлечем и всички малки партии от десния спектър като Д3, Синьо единство, ССД и др. – всички които в един или друг момент са излезли от СДС. Естествено място в новото обединение имат и личностите от Гражданския съвет на РБ, но само ако са готови да станат партийни членове и да спазват партийния устав.Да, България също са добре дошли, но ще трябва и те да загърбят тясно партийния си егоцентризъм и да се определят идеологически. Коалиция или обединение на десните партии с тях е нужна. Но ако искаме тази коалиция да е трайна и да има успех, то е време Да, България да си изяснят малко идеологията. Ако ще е дясно - добре. Ще тичаме по дългата писта. Ако ще е център или ляво - пак добре, но тогава - по късата писта. Само до смяната на модела на сегашното управление на пост БКП партиите в лицето на БСП, ДПС и ГЕРБ.Но как да стане това обединение, като има толкова много натрупани негативи между партиите вдясно? Много лесно. И същевременно много трудно. Трябва само да се смирим малко и да помислим за следващите 10-20 години, а не за следващите 2-3 такива. Осъзнаването от партиите в център-дясно, че поотделно нищо не могат да направят е най-трудната част от обединителния процес. И тя все още не е извървяна от ръководствата на партиите ни. Членовете по места отдавна са убедени, че това е пътят и че само заедно сме силни и ще можем да проведем необходимите реформи за подобряване на живота ни.Време е всички десни и демократични партии да се съберат и да вземат едно много просто и много трудно решение - сливаме се в един нов Съюз на десните (демократичните) сили/Обединени демократични сили. Сливане, защото този съюз трябва да е наследник на всички досегашни партии, на техните успехи и неуспехи. Ако направим нещо чисто ново, то ще отречем факта, че досега сме постигнали много за доброто на тази страна и общество.А технологията на обединението е много лесна: по 100 представители от всяка сегашна партия (20 до 50 делегати за по-малките формации) се събират на конгрес/конференция/събрание и изработват устав и програма, чиито основни положения са обсъдени преди това между партиите от комисия, съставена на паритетен принцип. На същия форум се избира и новото ръководство - най-добре досегашните председатели да направят крачка назад. Пък той, новият лидер на дясното, ще се появи по естествен път.На същия паритетен принцип се формират и местните органи и започваме нормалната партийна дейност.Има и едно много важно нещо, което да запишем в устава си - председателят на съюза ни да може да участва в правителство само като премиер, не и като министър. Защото ние ще се обединим с ясната цел да упражняваме властта, а не само да бъдем във властта. Това е първата стъпка, която ще ни приближи до доверието на избирателите. И наши, и колебаещи се. Следващата стъпка е да предложим силна програма с няколко, не повече от пет, приоритета. Но такива, които можем да изпълним и които реално ще подобрят живота на хората. Например:Ако успеем да се обединим и предложим ясна и конкретна програма, имаме шансовете да спечелим отново доверието на избирателите си. И, разбира се, трябва да не го предадем след изборите.Иначе сме обречени нови и постоянни метеорни проекти, които ще се появяват и изчезват, без да оставят трайна следа. И ще се надяваме след разпада на ГЕРБ и за нас да остане някоя \"троха\".Е, разбира се, винаги остава вариантът всички да се явим поотделно и да се надяваме да вземем по един процент, та поне субсидия и сграда да имаме. И да работим бавно и полека да спечелим избирателите за идеите си. Все пак на партията, искаща независимост на Шотландия ѝ трябваха 100 години, за да стане водеща сила в Шотландия. Може пък и някоя от сегашните партии да успее да направи това. След време.Бел. ред. - ", "date": "2018.02.12", "title": "Дясното обединение? Ето как може да стане"}
{"url": "https://offnews.bg/zimni/marten-furkad-sas-zlato-v-sprinta-krasi-anev-ostana-45-i-674716.html", "text": "Френският доминатор в биатлона Мартен Фуркад грабна златото в преследването на 12,5 км на Олимпийските игри в ПьонгЧанг 2018. 28-годишният състезател стартира от 8-а позиция, допусна една грешка в стрелбата още при първото си влизане на огневия рубеж, но след това демонстрира гениалността си и беше безгрешен.Голямата изненада поднесе 20-годишният Себастиан Самуелсон от Швеция. Той започна 14-и, но също допусна само една грешка при стрелбата и със страхотно финално бягане в крайна сметка се нареди втори на 12.0 секунди.Световният първенец в спринта от Хохфилцен 2017 Бенедикт Дол се класира трети с пасив от 15.1 секунди.  Германецът не успя да издържи на темпото на младия швед и финишира на трета позиция в крайното класиране. Трима българи участваха в днешната надпревара. Красимир Анев сбърка пет пъти и е 45-ти, а непосредствено след него е Владимир Илиев със седем наказателни обиколки. Антон Синапов остана 60-ти с общо осем грешки.", "date": "2018.02.12", "title": "Мартен Фуркад със злато в спринта, Краси Анев остана 45-и"}
{"url": "https://offnews.bg/politika/balgioch-s-priziv-za-pomirenie-mezhdu-dps-dost-i-npsd-674680.html", "text": "Призив за помирение и преодоляване на конфронтацията между ДПС, ДОСТ и НПСД отправиха на своя конференция Бурса от най-влиятелната неформална организация на българските изселници в Турция Балгьоч. Във форума участваха председатели на дружествата на българските турци, включени във федерацията Балгьоч, представители на Движението за права и свободи (ДПС), партия ДОСТ (Демократи за отговорност, свобода и толерантност) и Народна партия \"Свобода и достойнство\" (НПСД), както и активисти на изселнически организации, съобщи БТА. В слово пред участниците почетният председател на Конфедерацията на Балканските румелийски турци Турхан Генджоглу, водещ емисар на инициативите за обединение, информира за отбелязан напредък. По думите му става въпрос за постигане на консенсус сред симпатизантите относно най-критичния проблем, а именно необходимостта от обединение и премахване на политическата конфронтация.Генджоглу разказа, че е провел срещи с лидерите на ДПС и ДОСТ, като подчерта, че \"са направени значителни стъпки за помирение\". \"Конфронтацията се оказа болезнен и дълъг процес за всички ни\", каза Генджоглу, \"защото дори близки роднини се озоваха във враждуващи лагери. Но сега е време да загърбим миналото, да оставим сръдните и да гледаме в бъдещето\". Той призова симпатизантите на всяка от формациите да не се поддават на провокации и да не използват езика на омразата и конфронтацията, а да съдействат за сближаването.\"В светлината на обсъдените на конференцията в Бурса въпроси, които са в подкрепа на обединението, предстои да проведем срещи с лидерите на ДПС и ДОСТ, за да ги запознаем с желанието и волята на сънародниците в Турция, и сега още повече вярвам, че ще се постигне обединение\", каза още почетният председател на Конфедерацията на Балканските румелийски турци.", "date": "2018.02.12", "title": "Балгьоч с призив за помирение между ДПС, ДОСТ и НПСД"}
{"url": "https://offnews.bg/zimni/balgarite-v-piongchang-na-12-fevruari-674683.html", "text": "Четирима българи ще участват днес в стартовете на олимпийските игри в Пьонгчанг.Първо в 12:10 е преследването на 10 километра в биатлона при жените, като там нашата представителка е Емилия Йорданова.Веднага след това в 14:00 часа предстои и преследването при мъжете, като в него участие ще вземат Красимир Анев, Владимир Илиев и Антон Синапов. Биатлонистите ни ще се опитат да заличат лошите впечатления от първия старт в неделя, когато се представиха неудовлетворително.Мария Киркова също трябваше да стартира днес в Гигантския слалом в алпийските ски, но състезанието бе отложено заради силен вятър.12:10 часа - Емилия Йорданова (Биатлон: преследване, 10 км, жени)14:00 часа - Красимир Анев, Владимир Илиев, Антон Синапов (Биатлон: преследване, 12.5 км, мъже)Пълна програма за 12 февруари:02:05 часа - Кърлинг, смесени двойки, 1/2-финал03:00 часа - Фигурно пързаляне, мъже, свободна програма03:00 часа - Сноуборд, слоупстайл, жени (отменен)03:15 часа - Гигантски слалом, жени, 1 манш (отменен)04:10 часа - Фигурно пързаляне, жени, свободна програма05:20 часа - Фигурно пързаляне, танцови двойки, свободна програма, финал06:30 часа - Сноуборд, халфпайп, жени, квалификации06:45 часа - Гигантски слалом, жени, 2 манш (отменен)09:40 часа - Хокей, жени, групова фаза12:10 часа - Биатлон, преследване, жени12:30 часа - Фрийстайл ски, мъже, квалификация12:50 часа - Спускане с шейни, жени, първи манш13:05 часа - Кърлинг, смесени двойки, 1/2-финал14:00 часа - Биатлон, преследване, мъже14:00 часа - Фрийстайл ски, мъже финал14:10 часа - Хокей, жени, групова фаза14:30 часа - Бързо пързаляне с кънки, жени, 1500 м, финал14:50 часа - Ски скокове, жени, първи кръг15:35 часа - Ски скокове, жени, финал", "date": "2018.02.12", "title": "Българите в Пьонгчанг на 12 февруари"}
{"url": "https://offnews.bg/analizi-i-komentari/za-kogo-raboti-bptc-674678.html", "text": "По отношение на Истанбулската конвенция Светият синод реагира, както никога досега. Бързо и категорично, та чак с молитви „против” и закани за отлъчване.Забрави за настояването си, че БПЦ за разлика от другите институции говори много предпазливо и след като премисли достатъчно дълго. Дори по такъв глобален проблем като бежанската криза Синодът излезе с позиция далеч след всички останали и щом заявеше нещо в нея, веднага гледаше да заяви и обратното. В същия тон – хем така, хем инак, бе и отговорът й на желанието на Македонската църква да стане нейна Църква дъщеря.Експедитивността и радикалността в случая с конвенцията направи видно, че Синодът е престанал да действа като църковен субект, действа като политически. Това само по себе си е обезпокоително, защото подчинавя Църквата на чужди цели, които възпрепятстват изпълнението на нейната мисия. И ни връща към травматичния период на двата синода, когато свещенниците се бяха разделили на червени и сини и се бяха хванали за брадите.Още по-обезпокоително е, че след преодоляването на разкола и възстановяването на единството на Синода, той не само не се отказа от политически обвързаности, а започна да играе и геополитическа роля. Тя най-общо може да бъде определена като борба с културата и демокрацията на Запада. Използва се всеки удобен повод за обвинение към него не в друго, а в отстъпление от християнските ценности. Сякаш именно там те не се превърнаха в идентичност на човека и не създадоха най-развитата днес цивилизация.БПЦ обаче предпочита да гледа на Изток, където десетилетия наред атеизмът беше репресивна държавна идеология, която целенасочено рушеше тези ценности. И едно от тежките й поражения е колаборационизмът на висшия клир с властта – и тогава, и досега. Влечението му към Кремълския модел с характерната за него топла връзка между държава и Църква. В броя на Църковен вестник от декември (по-актуален не можах да открия) на едната страница патриархът се среща с президента, на другата с министър-председателя. А в позицията си към конвенцията Синодът повтаря БСП. Питам се възможно ли е наистина да има духовници, на които да им се струва, че близостта в мисленето с наследниците на бившата комунистическа партия да е израз на настояща загриженост за християнските ценности. Или просто работата за ДС продължава, нищо че тя вече не съществува.Почти никъде в отразяването у нас на официалното откриване на българското европредседателство в Брюксел не попаднах на името Недко Солаков. Въпреки, че единственото произведение, експонирано в залата, в която то се състоя, бе негова инсталация, посветена на България. А тази работа е рядък пробив в начина, по който представяме страната извън страната. Едно, защото не го правим, както обикновено с траки и мускали (каквито впрочем и в случая не липсваха), а със средствата на съвременното изкуство. И то в най-актуалните му прояви.И второ, защото не се поддаваме на байганьовския синдром – да надхитрим чужденците. Инсталацията представя България без да замита днешните й проблеми под килима, а се интересува как, въпреки тях, може да съхраниш българската си идентичност и то в глобалния свят.Ето и още един въпрос, към който ни води инсталацията: ако Вазовото „Българин да се наричам първа радост е за мене”, днес се е превърнало в „Българин да се наричам първа болка е за мене”, значи ли, че сме по-малко българи?*Коментарът на доц. Георги Лозанов по темите от изминалата седмица е от предаването му \"Необичайните заподозрени\" по телевизия Bulgaria ON AIR.", "date": "2018.02.12", "title": "За кого работи БПЦ?"}
{"url": "https://offnews.bg/kultura/lili-ribkata-koj-se-uplashi-ot-shareno-filmche-za-detca-i-roditeli-674688.html", "text": "Мина почти месец, откакто темата за Истанбулската конвенция и социалната роля на половете (т.нар. \"джендър\") не излиза от публичното пространство, а изказванията около нея надигнаха вълна цунами, която сякаш издави всички по-трезви мнения.Неволна жертва на истерията около \"третия пол\" падна и най-новият български детски филм \"Лили Рибката\", който от броени дни е по кината, а по-рано (и доста преди споровете около конвенцията) бе представен на \"Киномания\". Бяха публикувани заглавия, в които се твърди, че това е първият \"детски джендър филм\" и прочее. Притеснение породи главният герой във филма Алекс-Дани. Едно дете, което едновременно е и Александра, и Даниел. Дете, от което се притесняват собствените му родители. Всеки път щом някой го погледне в очите, то си сменя пола след вълшебна вихрушка: ако погледне Даниел, той мигновено се превръща в Александра, и обратно. Във филма има роми, които помагат на детето, а самата Татяна Лолова играе една от тях, заедно с Койна Русева. Общо взето поуката на филма е, че родителите трябва да приемат децата си с всичките им странности - като цяло мило послание, макар и банално с оглед на филмовата традиция по света. Но все пак говорим за детски филм.В социалните мрежи се изписаха много изказвания против лентата - че е \"пропаганда\", че децата не трябва да го гледат и т.н., и т.н. Множество медии препечатаха мнение на загрижения зрител Олга Христова, която твърди, че \"директно се призовава да се пренебрегнат традициите, вижданията на предците ни и науката, а вместо това да се сложат рибешки очила и да се приеме съществуването на Алекс-Дани.\" В това изказване се пренебрегва фактът, че все пак във филма става въпрос за вълшебства, които са необясними за човека и неговото организирано познание за света, сиреч науката, но са част от световната култура от векове. Накрая на филма също така \"нормалността\" възцарува - и Дани, и Александра започват да живеят едновременно.Самият продуцент и автор на филма Ясен Григоров споделя, че сценарият е написан преди цели 8 години, а работа по проекта е започнала през 2015 г. и силно се разграничава от твърденията, че има нещо общо с \"джендър\" идеологията.Всъщност, ако трябва да приписваме на лентата такива демонични качества, като това да отхвърля науката и традициите, то следва да кажем това и за филми като \"Стюарт Литъл\" например. Той излезе през 1999 г. и милиони малчугани, родени през 90-те, отраснаха с историята на белия мишок, който стана приятел на котка, бе осиновен от хора и бе единствената мишка с дрехи, която можеше да говори. Зрителите на филма спомнят, че именно със своята различност Стюарт впечатли семейство Литъл. И определено няма традиции хора да осиновяват мишки, които стават приятели на котка.Ако трябва да се движим и по логиката на някои от заглавията, които нарекоха филма \"джендър филм за деца\", трябва да наречем \"първи джендър мит\" старото предание, превърнало се в шега, че който мине под дъгата, ще си смени пола. Така че, родители, спокойно. Ако заведете децата си да гледат \"Лили Рибката\", те няма да объркат своя все още формиращ се поглед върху половете, няма да станат представители на третия пол и при всяка поява на дъга да хукват в неизвестна посока. По-скоро ще гледате шарен детски филм, какъвто не е създаван у нас от почти три десетилетия.", "date": "2018.02.12", "title": "'Лили Рибката' - кой се уплаши от шарено филмче за деца и родители?"}
{"url": "https://offnews.bg/obshtestvo/bez-voda-v-chasti-ot-lozenetc-boiana-i-oshte-tri-mesta-v-sofia-674669.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Във връзка с подмяна на редуктор за налягането във водопроводната мрежа на ул. 689, местност „Мала кория“, кв. „Княжево“, се налага спиране на водоподаването от 10:00 до 17:00 часа в района на Местност „Мала кория“.Изграждане на сградно водопроводно отклонение на ул. 68 ,кв. „Враждебна“, налага спиране на водоподаването от 09:00 до 21:00 часа на ул. 51, ул. 55, ул. 68, ул.8. Заради подмяна на сградно водопроводно отклонение на ул. „Димитър Търкаланов“, жк. „Лозенец“, се налага спиране на водоподаването от 10:00 до 18:30 часа на ул. „Димитър Търкаланов“. Подмяна на редуктор за налягането във водопроводната мрежа на ул. „Шишманова конница“, вилна зона „Бояна“, налага спиране на водоподаването от 10:00 до 17:00 часа на ул. „Дренето“, ул. „Белия кладенец“, ул. „Боянска легнда“, ул. „Шишманова конница“, ул. „Каменарче“, ул. „Каменно здание“, ул. „Яньовица“, ул. „Матей Преображенски“, ул. „Маруша“. Диагностика на уличен водопровод на ул. „Ст. Л. Костов“, Промишлена зона „Хладилника“, налага спиране на водоподаването от 09:30 до 18:00 часа на ул. „Ст. Л. Костов“. ", "date": "2018.02.12", "title": "Без вода в части от Лозенец, Бояна и още три места в София"}
{"url": "https://offnews.bg/zvezdi/printc-hari-i-megan-markal-razkriha-detajli-za-svatbata-si-674686.html", "text": "Принц Хари и годеницата му Меган Маркъл разкриха повече подробности около предстоящата си кралска сватба.Церемонията ще се състои на 19 май 2018 г. в параклиса \"Сейнт Джордж\" в замъка Уиндзор.Венчавката ще започне в 12 наобед, a обредът ще извърши архиепископът на Кентърбъри Джъстин Уелби. В 13 ч младоженците ще напуснат църквата в каляска, с която ще направят обиколка за поздравления и ще се върне в двореца. След това двойката ще даде прием за официални гости в Сейнт Джордж Хол, а бащата на младоженеца - принц Чарлз - по-късно ще е домакин на прием в чест на младоженците и техни близки и приятели.", "date": "2018.02.12", "title": "Принц Хари и Меган Маркъл разкриха детайли за сватбата си"}
{"url": "https://offnews.bg/obshtestvo/sedmitcata-zapochva-s-oblatci-no-snegat-otstapva-674670.html", "text": "Много облаци ще има днес, но няма да вали. Слаб вятър ще духа в източната част от страната.Максималните температури ще бъдат между 3 и 8 градуса. По планинските върхове термометрите ще се качат на 1200 метра до нулата, а на 2000 м няма да надхвърлят минус 5 градуса. В морето ще се вдигат вълни от 2-3 бала, около 7 градуса най-много ще е и във водата, и на брега. Утре минималните температури ще се понижат, а дневните ще се повишават. Вятърът в планините ще се ориентира от юг и ще се усили. През деня в по-голямата част от страната ще се задържи без валежи, но привечер и през нощта срещу сряда от запад отново ще завали - дъжд и сняг.В сряда вятърът от изток-югоизток ще се усили. Отново ще вали, предимно дъжд. Ще има условия за поледици.През нощта срещу четвъртък от северозапад, с усилване на вятъра, ще нахлува студен въздух. В Западна България и Предбалкана дъждът ще преминава в сняг. В четвъртък все още на места ще превалява, но до края на деня валежите навсякъде ще спрат, а вятърът ще отслабне.В петък и през почивните дни ще бъде почти тихо, с разкъсана облачност, която към неделя отново ще се увеличи.", "date": "2018.02.12", "title": "Седмицата започва с облаци, но снегът отстъпва"}
{"url": "https://offnews.bg/zimni/dalmajer-s-vtoro-zlato-v-piongchang-674713.html", "text": "Носителката на Световната купа по биатлон Лаура Далмайер спечели втори златен олимпийски медал в Пьонгчанг.След успеха си в спринта на 7,5 км, днес германката прибави и златото в преследването на 10 км и стана първата биатлонистка в историята с подобно постижение.Далмайер направи само един пропуск в стрелбата и завърши с време 30:35.3 минути, като изпусна само веднъж водачеството си.На 29.4 секунди от шампионката остана състезаващата се за Словакия Анастасия Кузмина, която допусна 4 грешки в стрелбата (0-1-2-1).Французойката Анаис Бескон, която тръгна от 19-а позиция, допусна само един пропуск в стрелбата (0-0-1-0) и завърши трета, на 29.6 секунди от победителката.Единствената ни представителка днес - Емилия Йорданова, завърши на 55-а позиция, на 6:29.0 минути от Далмайер. Тя допусна общо 6 грешки в стрелбата днес (2-1-3-0).", "date": "2018.02.12", "title": "Далмайер с второ злато в Пьонгчанг"}
{"url": "https://offnews.bg/politika/parvanov-gartcia-i-makedonia-se-dogovariat-za-smetka-na-balgaria-674684.html", "text": "Договарянето за името на Македония не трябва да е за сметка на нашата страна. Ние сме признали Македония с нейното конституционно име, първи при това, но варианти като Горна Македония или Северна Македония – това е договаряне в полза на Гърция за сметка на България. Това каза президентът на България от 2002 г. - 2012 г. Георги Първанов по бТВ. Мисля, че не е безразлично на София и на нашата дипломация как ще завършат тези преговори. В един момент трябва да има някаква съгласуваност и с нас, уточни той.Името Северна или Горна Македония включва Пиринския край, тоест Егейския край не го засягаме и не го коментираме, а в същото време претенциите към България висят, остават в пространството. Най-малкото това трябва да се проговори между правителствата на двете страни, допълни той.Първанов отбеляза, че подкрепя идеята и поведението на премиера за спиране на разправиите на Балканите. Според него деблокирането на преговорите между Атина и Скопие е по-скоро западен натиск, може би и задокеански.Във връзка със срещата на турския президент Реджеп Тайип Ердоган с ЕС у нас в края на март Първанов заяви, че трябва да видим какво се очаква на изхода от тази среща. Претенциите на Ердоган не се вписват в европейското поведение, заяви Първанов.Има две тенденции – едната е османизацията на Турция, другата тенденция на нас ни се иска да е европейската линия. Коя ще надделее, не е много трудно да прогнозираме. Ердоган няма да отстъпи от идеята за османизацията и влиянието в ислямския свят. В този смисъл разговорът с него няма да бъде лесен. Той не е лесен дипломат, държавник, но е предсказуем дори и тогава, когато поставя тежки условия, подчерта той.Първанов все пак отбеляза, че самото домакинство и организацията на тази среща в България е нещо позитивно.Идват ми в повече тези непрекъснати ултиматуми в управлението, каза Първанов по повод изказванията на Волен Сидеров и Красимир Каракачанов и това дали може да последва разпад в управлението, ако Истанбулската конвенция бъде приета. „Като ще напускат, да напускат и да се прави ново правителство”, допълни Първанов. По думите му има много по-значими за българското общество проблеми.Той подчерта, че гледа много подозрително към опитите да се вкара темата за третия пол и еднополовите бракове.По думите му в конвенцията 56 пъти се говори за насилието над жени. Очевидно обаче някой се опитва да вкара по втория начин и другия проблем, заяви Първанов. Дайте да направим едно допитване, но не по конвенцията като цяло, а по-скоро за това да има или не еднополови бракове, призова той. Изборите ще покажат как се справя Корнелия Нинова като лидер на БСП, отбеляза Първанов. „Най-близо като редовни избори са европейските. Те няма да бъдат за това кой колко депутати ще изпрати, това ще бъде сблъсък между лявото и дясното, между идеята за промяна и статуквото”, смята той. „Ако левицата не се обедини и не се промени в най-широкия смисъл на думата и допусне нова загуба, това би било фатално”, прогнозира Първанов.Президентът от 2002 до 2012 г. коментира и темата за комунизма в учебниците за X клас.„Трябва да прочетем това, което са предложили от министерството. Там е заложен двоен стандарт за периода до 1944 и след 1944 г. Говори се за авторитарен режим и за култ към личността на Живков, говори се за насилие след 9 септември 1944 г., а се забравя, че всичко това го има и в предишния период”, каза Първанов.Искам нашите деца да учат по еднакъв стандарт. Стига с това насилие. Нека да покажем истината и за периода преди и след 9 септември, но да покажем, че и в двата периода има градивност, да знаят нашите деца, че в България са се случвали и добри неща, добави той", "date": "2018.02.12", "title": "Първанов: Гърция и Македония се договарят за сметка на България"}
{"url": "https://offnews.bg/sviat/den-na-traur-v-rusia-shvejtcaretc-sred-zaginalite-v-samoletnata-katas-674674.html", "text": "Ден на траур обявиха днес руските власти в памет на загиналите при самолетната катастрофа край Москва вчера. Спасителната операция на мястото на разбилия се самолет приключи. Всичките 71 души на борда са загинали, тече операция по издирването им.Единият от пътниците е швейцарец. Няма данни за пострадали българи. Почти всички от пътниците са били жители на Оренбургска област,  сред загиналите са дете на 5 години и двама тийнейджъри на 13 и 17 години, по информация на местната администрация. Църквите в областта започнаха да отслужват панахиди за починалите.Издирването може да продължи една седмица, според руското министерство на извънредните ситуации. Отломки от самолета са разпръснати на голяма площ, има много сняг и релефът на местността е тежък. Разследват се причините за катастрофата, заяви руският министър на извънредните ситуации Владимир Пучков, цитиран от ТАСС и БТА. Според руски медии вероятната причина е техническа повреда, довела до експлозия на един от двигателите.", "date": "2018.02.12", "title": "Ден на траур в Русия, швейцарец сред загиналите в самолетната катастрофа"}
{"url": "https://offnews.bg/sviat/zatvoriha-letishte-v-london-zaradi-bomba-ot-vtorata-svetovna-vojna-v-t-674677.html", "text": "Летището „Лондон –Сити” в източната част на британската столица беше временно затворено, след като близо до него в река Темза откриха неизбухнала бомба от Втората световна война.Бомбата е открита при строителни работи. Полицията съобщи, че е затворена зона с дължина 214 метра, за да може да бъде обезвредена бомбата при напълно безопасни условия за хората в района. Затворени са и част от пътищата към летището. Летището „Лондон –Сити”се намира недалеч от бизнес квартал и обслужва полети на малки разстояния.", "date": "2018.02.12", "title": "Затвориха летище в Лондон заради бомба от Втората световна война в Темза"}
{"url": "https://offnews.bg/gimnastika/neviana-vladinova-s-kontuzia-propuska-kontrolno-sastezanie-674687.html", "text": "Най-добрата българска гимнастичка Невяна Владинова е с контузия на глезена и няма да участва в официалното контролно на националния отбор по художествена гимнастика (ансамбъл и индивидуално), което ще се проведе на 13 февруари (вторник) от 17.00 часа в тренировъчната зала \"Арена Армеец\". Входът е свободен.Владинова е получила травмата на на лагера в Спортпалас (Варна), съобщават от БФХГ. Грацията имаше контузия на коляното през януари, от която се възстанови. В момента обаче тя лекува глезена си и ще почива докато от медицинския щаб на тима преценят, че може да започне да тренира.Всички фенове са поканени, за да видят новите съчетания на гимнастичките и да ги изпратят за първия голям турнир за годината - Гран При в Москва, който ще се проведе от 17 до 19 февруари.В руската столица България ще бъде представена от ансамбъл жени, а в индивидуалната надпревара от Боряна Калейн. В съпътстващия турнир при жените ще играе Ерика Зафирова.На 13 февруари за Москва заминават и двете девойки - Татяна Воложанина и Анна Келман, които спечелиха право да се борят за квота за Младежката олимпиада, която ще се проведе през месец октомври в Буенос Айрес ( Аржентина).Квалификацията стартира на 15-ти февруари.На контролното в \"Арена Армеец\" феновете ще могат да видят новите композиции на ансамбъл жени, както и на Катрин Тасева, Боряна Калейн, Ерика Зафирова, Петя Борисова, Галатея Герова, Йоанна Николова, Марина Иванова и Биляна Писова.През 2018 година България ще бъде в център на световната художествена гимнастика като домакин на шампионата на планетата през септември и преди това още в края на март на кръг от Световната купа.Има вероятност на контролното да присъства и министърът на младежта и спорта Красен Кралев, който да пожелае на добър час на националния отбор.", "date": "2018.02.12", "title": "Невяна Владинова с контузия, пропуска контролно състезание"}
{"url": "https://offnews.bg/tenis/grigor-dimitrov-veche-e-peti-v-sveta-674691.html", "text": "Най-добрият ни тенисист Григор Димитров падна с една позиция в световната ранглиста по тенис.Българинът, който заради травма на рамото не защитава титлата си в София през миналата седмица, вече е пети в класацията на АТP с 4425 точки. Той беше изместен от четвъртото място от Александър Зверев (Германия), който има 4450 точки.Това е и единствената промяна в Топ 10. Лидер в ранглистата на ATP продължава да бъде испанецът Рафаел Надал с 9760 точки, пред швейцареца Роджър Федерер с 9605 точки и Марин Чилич (Хърватия) с 4960 точки.През тази седмица Димитров ще играе на турнира от категорията ATP 500 в Ротердам, където миналата година достигна до 1/4-финалите.При дамите първата ракета на България остава Виктория Томова, която се изкачи с едно място в световната ранглиста и вече е 138-а в класацията на WТА.Промени в топ 10 няма. Шампионката от Откритото първенство на Австралия Каролине Возняцки остана на върха със 7965 точки, следвана от Симона Халеп (Румъния) със 7616 точки и Елина Свитолина (Украйна) с 5835 точки.", "date": "2018.02.12", "title": "Григор Димитров вече е пети в света"}
{"url": "https://offnews.bg/obshtestvo/do-25-detca-v-grupa-v-gradinite-18-v-iaslite-v-sofia-674690.html", "text": " Децата с хронични заболявания да се приемат в детските градини и подготвителните групи в училищата чрез  предварително кандидатстване в системата на ИСОДЗ, като участват в паралелно трето класиране за до 5 места в група. Кандидатстването и класиранията се извършват заедно с тези по Общи критерии и Социални критерии. Това предвижда новият Проект на Наредба за прием на деца в общинските детски градини и в подготвителните групи вобщинските училища на територията на Столична община. Предложението е част от постъпилите в предложения и становища от граждани и е прието от експертите по образование на общината, става ясно от обобщена справка на сайта на СО. Проектът влиза на комисия по култура и образование днес. Родителите няма да предоставят копия от акта за раждане на детето и от своите лични документи, а ще дават за проверка оригиналите и ще попълват декларация с данните, е друго предложение, прието от общинарите в новия вариант на наредбата.Родителите ще доказват постоянен адрес с личната си карта, няма да има изискване да се вади удостоверение от общинските служби. Максималният допустим брой на деца в група е 25 за детска градина, 18 за яслена група и 25 за подготвителнагрупа в училищата, което включва и децата със СОП и/или хронични заболявания, също предложено онлайн и влязло в новата наредба. Децата със СОП се приемат в детските градини/училищата след обследване от Екип за подкрепа на личностното развитие на децата и учениците, назначен със заповед от директора на учебното заведение. Оценката на индивидуалните потребности и на възможностите учебното заведение да посрещне тези потребности, с оглед най-добрия интерес на детето и останалите деца в групата/класа, се съгласуват с представители на Регионалния център за подкрепа на процеса на приобщаващото образование, е приела работната група, изготвила наредбата. ", "date": "2018.02.12", "title": "До 25 деца в група в градините, 18 в яслите в София"}
{"url": "https://offnews.bg/sviat/izrael-podgotvia-otzovavaneto-na-poslanika-si-ot-polsha-674689.html", "text": "Израел подготвя изтеглянето на дипломатическия си представител от Полша в отговор на .Членовете на влиятелния Комитет по външна политика и отбрана в Кнесета подготвят искане Израел да оттегли посланика си от Полша, пише \"Times of Israel\".Предложението за отзоваване на посланик Анна Азари дойде от Айелет Нахмяс-Рабин, която членува в Ционисткия съюз и в Комитета по външна политика, и вече има подкрепата и на опозиционни, и на коалиционни депутати.Полският закон, който беше подписан миналата седмица и от президента Анджей Дуда, но все още не е получил окончателното одобрение на Конституционния съд, доведе до политическа криза между Полша и Израел.Йерусалим казва, че законодателството, което криминализира обвиняването на полската нация или държава в престъпления на Холокоста, ще възпрепятства свободата на словото относно Холокоста. САЩ също остро се противопостави на закона, заявявайки, че той може да навреди на стратегическите отношения на Полша с Израел и САЩ.Нахмяс-Рабин предлага Комитетът да проведе вътрешен дебат по въпроса, след който официално да призове правителството да отзове посланика си, като по този начин окаже натиск над Полша, за да подчертае сериозността на въпроса.Все още не е ясно каква е позицията на председателя на Комитета, уточнява изданието.Ясна е обаче позицията на министър-председателя на Израел. Бенямин Нетаняху определи закона като \"необоснован\" и подчерта, че \"историята не може да бъде пренаписвана\".", "date": "2018.02.12", "title": "Израел подготвя отзоваването на посланика си от Полша"}
{"url": "https://offnews.bg/evropa/soros-zalaga-100-hil-paunda-v-kampania-za-spirane-na-brekzit-674685.html", "text": "Милиардерът финансист Джордж Сорос залага още 100 000 паунда в неговата анти-Брекзит кампания.Сорос и фондацията му \"Отворено общество\" ще обявят днес, че даряват сумата за \"Най-доброто за Великобритания\" като част от плана за ускоряване на акцията му за спиране на действията за излизане на страната от Европейския съюз, пише британският в. \"Телеграф\".От \"Най-доброто за Великобритания\" призоваха хората да помогнат групата да създаде фонд за борба срещу Брекзит.До момента повече от 2000 души са дарили, а сумата надхвърля 70 хил. паунда, пише изпълнителният директор на \"Най-доброто за Великобритания\" Елоис Тод в Туитър.", "date": "2018.02.12", "title": "Сорос залага 100 хил. паунда в кампания за спиране на Брекзит"}
{"url": "https://offnews.bg/politika/savetnik-na-radev-poema-nso-674694.html", "text": "Съветникът по военна сигурност на президента ген.-майор Данчо Дяков е вероятният нов началник на Националната служба за охрана (НСО), научи OFFNews от свои източници. Засега от администрацията на президента и от Министерския съвет не потвърждават официално информацията.За кандидатурата на Дяков е имало \"совалки\" между президентството и администрацията на правителството. Изискване в Закона за НСО е да има съгласувателна процедура преди кандидатът да бъде одобрен. Едва след това президентът издава указ за назначението.Мястото на началника на НСО беше овакантено с оставката на Ангел Антонов.Към момента службата се оглавява временно от полк. Росен Тодоров, който досега беше заместник-началник на службата. Дяков започва военна служба като щабен офицер в 49-ти мотострелкови полк в Симеоновград. През 1992 г. преминава на служба в служба „Военна полиция“, а през 2009 година оглавява военното разузнаване. През 2011 година получава генералски пагони от президента Росен Плевнелиев. От биографичната му справка на сайта на президента става ясно, че до август 2016 г. той е заемал пост в Съвместното Командване на Силите на НАТО в Брунсум, Холандия.В същото време бившият вече началник на НСО Ангел Антонов напуска поста си, така както влезе в службата – с неспазване на нормативната уредба.Още преди да бъде  за освобождаването му, Антонов е бил назначен за генерален консул от правителството. Това става ясно от справка в правната система на Министерския съвет.На 2 февруари – петък, неприсъствено правителството е взело решение да назначи Атонов за генерален консул в Санкт Петербург, докато указът на президента Румен Радев, с което шефът на НСО е освободен от поста, е подписан пет дена по-късно - на 7 февруари.Новото назначение  и в съобщение от самата служба още на 31 януари - три дена преди правителството официално да реши къде ще трудоустрои Антонов.Според Закона за НСО шефът на службата се назначава и освобождава след съгласувателна процедура между президента и Министерският съвет. На 31 януари правителството  за освобождаването на Антонов, но фактическото му отстраняване стана факт едва седмица по-късно. Това обаче не е попречило на министъра на външните работи Екатерина Захариева () да предложи нов пост за бившия служител на МВР. През 2014 година Антонов оглави службата с  на законодателството. Тъй като НСО е военизирана структура, нейният началник трябва да има военно звание. Към момента на назначаването му Антонов е държавен служител в МВР. Той обаче получи генералско звание по силата на постановление на Министерския съвет за приравняване на длъжностите в МВР с военните звания. Този документ обаче важи само за резервисти. Поради тази причина Антонов беше заведен като резервист в Централното военно окръжие по силата на текстове от Закона за отбраната, които важат само за военно време. Малко по-късно стана ясно, че Антонов е получил по-високо звание от изискваното за поста, който заемаше. Това отново беше в разрез със закона за отбраната, тъй като не е позволено офицер със звание, по-високо от изискваното, да заема съответния пост. Това беше и причината три месеца след назначението му в , с който да напасне поста на Антонов според званието му. ", "date": "2018.02.12", "title": "Съветник на Радев поема НСО"}
{"url": "https://offnews.bg/obshtestvo/15-000-novi-patnitci-v-metroto-sas-zelen-bilet-674675.html", "text": "15 000 нови пътници са ползвали градския транспорт - предимно метрото, със \"зелен билет\" на 28 януари. Мярката \"карта за лев на ден\" в битката с мръсния въздух даде ефект, заяви зам.-кметът по транспорт на София Евгени Крусев по БНТ. Общо 30 000 души са се възползвали от нея, обясни той. Имахме задачата да снабдим над 500 превозни средства, както и стационарни пунктове в София, на някои места билетите бяха свършили и са зареждани контролно през деня, каза още Крусев.За замърсяване на въздуха се информира през интернет страницата на Столична община, както и по електрическите табла на спирката, чрез медиите и социалните мрежи. Заместник-кметът на София заяви, че всички нови превозни средства на градския транспорт са или на природен газ, или на електричество.Не купуваме дизелови автобуси, обновяването на автобусния парк тече с пълна сила. Предстои да се закупят 160 нови превозни средства. В момента има около 200 дизелови автобуси в отдалечени линии, които също предстои да бъдат подменени, но засега не е определен срок това да се случи. ", "date": "2018.02.12", "title": "15 000 нови пътници в метрото със зелен билет"}
