{"url": "https://offnews.bg/evropa/harvatia-izbira-prezident-na-balotazh-718724.html", "text": "Консервативната президентка на Хърватия Колинда Грабар-Китарович се опитва да привлече на своя страна националисти преди балотажа в неделя срещу левия бивш премиер Зоран Миланович, който има лека преднина според социологическите проучвания, предаде АФП, цитирана от БГНЕС.На първия тур на 22 декември м.г. Миланович взе 29,55% срещу 26,65 за настоящия държавен глава.Балотажът идва само дни, след като Хърватия пое ротационното председателство на ЕС.В неделя 3,8 млн. гласоподаватели са призовани да изберат между две съпернически визии за страната – „истинската Хърватия“, която дясноцентристката Колинда Грабар-Китарович заявява, че представлява, и „нормална Хърватия“, обещана от социалдемократа Зоран Миланович.Президентският пост е предимно церемониален – държавният глава представлява страната на световната сцена, координира външната политика с правителството и е главнокомандващ въоръжените сили.Според анализатори преизбирането на Грабар-Китарович зависи от способността ѝ да привлече привържениците на националиста фолк-певец Мирослав Шкоро, който отпадна от надпреварата на първи тур.Неуспех да обедини десницата ще разклати и партията ѝ ХДО /Хърватска демократична общност/. Настоящият премиер Андрей Пленкович от ХДО води умерена политика с поглед към предстоящите тази есен парламентарни избори", "date": "2020.01.04", "title": "Хърватия избира президент на балотаж"}
{"url": "https://offnews.bg/sviat/nato-prekratiava-misiata-si-v-irak-strah-ot-treta-svetovna-vojna-srin-718708.html", "text": "НАТО прекратява тренировъчните мисии в Ирак, съобщи говорител на Организацията. Това става след убийството на иранския военен генерал Касем Солеймани, който бе ликвидиран с американски дрон на летището в Багдад в петък, предаде БГНЕС.Мисията на НАТО в Ирак, която наброява стотици военнослужещи от различни държави, обучава силите за сигурност на страната по искане на правителството на Багдад. Основна цел е да бъде предотвратено завръщането на групировката ИДИЛ.Междувременно американските власти повишават драстично мерките за сигурност, след като Иран се закани да отмъсти за убийството на влиятелния командир Касем Солеймани.Опасенията от ответни действия след убийството на влиятелния ирански генерал накараха властите в много американски градове да предприемат мерки. От Министерството на вътрешната сигурност успокояват, че на този етап няма достоверни заплахи за нападения на американска територия. Въпреки това се подготвя повишаване нивото за терористична заплаха. В първото си изявление след атаката в Багдад Доналд Тръмп заяви, че иранският военен командир е планирал непосредствено предстоящи нападения срещу американци.Европейският съюз призова към сдържаност всички замесени страни след американския удар.Хиляди се включиха в погребалното шествие по улиците на Багдад в памет на убития Касем Солеймани. За неделя е насрочено извънредно заседание на иракския парламент заради последните събития.Интернет сайтът на Selective Service System - наборната служба на армията в Съединените щати, се срина, а причина за това е огромният трафик към него. Заради зачестилите слухове за Трета световна война все повече американци отварят сайта, за да видят какви са условията за мобилизация, пише РИА Новости, цитирана от Нова телевизия.От самата Служба съобщиха в профила си в Twitter, че \"Огромният трафик е поради разпространена дезинформация\".През седмицата един от най-популярните хаштагове в twitter беше #WWIII („Трета световна война“).", "date": "2020.01.04", "title": "НАТО прекратява мисията си в Ирак, страх от Трета световна война срина сайта за наборната служба на САЩ"}
{"url": "https://offnews.bg/dw/eto-kakvo-tceli-erdogan-s-voennata-namesa-v-libia-718717.html", "text": "Турция ще подкрепи с военна сила либийското правителство на министър-председателя Файез ас Сарадж в битката му срещу армията на генерал Халифа Хафтар. Неговата т.нар. Либийска национална армия се опитва да превземе столицата Триполи и контролира обширни райони в източната част на раздираната от гражданска война африканска държава.  Как Анкара оправдава военната операция?От лятото на 2018 г. Турция е в икономическа криза. На този фон мнозина се питат защо при това положение, и особено след военната намеса в Северна Сирия, турското правителство иска да предприеме втора скъпа военна операция. Според президента Реджеп Ердоган, турската намеса цели да защити законно избраното правителство на Либия от \"военния барон\" Хафтар. Анкара казва още, че действа по покана на Ас Сарадж, който през ноември подписа споразумение за военно сътрудничество с Турция. Но е повече от ясно, че за Ердоган залогът е по-голям.Какво иска да постигне турското правителство?Популярността на турския президент в момента отслабва с бързи темпове. Валутната и икономическата криза са причина за изтъняващата подкрепа към Ердоган от страна на турските избиратели. На местните избори през март 2019 г. той претърпя позорни изборни поражения в много турски градове - първият сериозен негов провал в дългата политическа кариера на иначе успешния турски президент.За да се противопостави на тази тенденция, Ердоган разчита на изпитани средства: той разпалва националистическите чувства на турците, представя страната за влиятелен играч в кризисния регион и така успява да спечели точки в своя полза - особено в консервативните религиозни среди. Патетично Ердоган припомня, че също и основателят на съвременната турската държава Мустафа Кемал Ататюрк е воювал в Либия по време на Османската империя. А това, че военните операции в Северна Сирия и Либия се провеждат на територията на бившата империя, у мнозина събужда блянове за стария блясък на Турция. Има предположения, че Ердоган може да се опита да изтегли редовните президентски избори, които трябва да се проведат през 2023, още за тази година. С националистическата си реторика той се опитва да стегне редиците за себе си.Каква е връзката с газовите залежи край Кипър?С военната операция в Либия турското правителство преследва също и икономически интереси. Споразумението, което Ердоган сключи с международно признатото правителство на ас Сарадж през ноември, не е само за военно сътрудничество - има и договореност за разширяване на морските граници в полза на Турция, с което Анкара получава достъп до богатите запаси от природен газ край бреговете на Кипър.Гигантското газово находище южно от Кипър беше открито преди десетина години. Находката се превърна в ябълка на раздора, тъй като от 1974 година третият по големина средиземноморски остров е разделен на гръцка (южна) и турска (северна) част, като и двете страни претендират за правото да добиват газ в региона.(Гръцката) Република Кипър се позовава на международното морско право, което гарантира на всяка държава с достъп до море „изключителна икономическа зона“ (ИИЗ), която се простира на 200 мили в открито море. Всички природни ресурси, разположени в тази морска зона, могат да бъдат добивани от страната. В случая с Кипър този регламент е по-сложен, защото Анкара разглежда т.нар. „Севернокипърска турска република“ като суверенна държава - със собствена изключителна икономическа зона.Международната общност не признава Северен Кипър за независима държава, а оттук и останалите средиземноморски държави не смятат, че Турция има права над находището на природен газ. В деня, в който турският парламент одобри военната операция в Либия, Израел, Кипър и Гърция подписаха споразумение в Атина за изграждане на Източносредиземноморски газопровод (EastMed). Близо 1 900-километровият тръбопровод е предназначен да осигурява природен газ, който се добива край бреговете на Кипър и Израел, до Гърция, и оттам до други европейски страни, например Италия. Анкара никога не е седяла на масата за преговори. Ердоган многократно е подчертавал, че не желае Турция да бъде изключена от подобни проекти. Следователно споразумението с либийското правителство цели да прекрати тази международна изолация на Анкара.Каква е ролята на Русия?В края на октомври в Сочи президентите на Русия и Турция - Владимир Путин и Реджеп Ердоган - постигнаха съгласие за прекратяване на бойните действия и на турската военна операция в Северна Сирия. Кремъл е един от ключовите играчи както в Северна Сирия, така и в Северна Африка. Москва подкрепя противоположната страна в либийската гражданска война - тази на бунтовническата армия на генерал Хафтар. Следващата сряда (8 януари) Ердоган и Путин ще се срещнат отново. Така двамата лидери ще имат възможност да обсъдят също и обстановката в Либия и евентуално да дадат насока на бъдещите събития.", "date": "2020.01.04", "title": "Ето какво цели Ердоган с военната намеса в Либия"}
{"url": "https://offnews.bg/futbol/mourinio-se-nuzhdae-ot-vreme-dade-za-primer-klop-718716.html", "text": "Мениджърът на Тотнъм Жозе Моуриньо призна, че се нуждае от време, за да направи \"шпорите\" конкурентноспособен отбор.Специалния посочи за пример наставника на Ливърпул Юрген Клоп, който остана на осмо място в първия си сезон начело на мърсисайдци.\"В момента \"червените\" са най-силни на планетата. Използвах Гугъл и се убедих, че Клоп започна работа на \"Анфийлд\" през октомври 2015 година.Сега сме 2020. Това значи, че той е разполагал е с няколко трансферни прозореца. Най-важното е, че Юрген успя да придаде своята философия, внедри методите си в тренировките.Работеше стъпка по стъпка, за да стигне до това ниво. Фантастичната работа се отплаща с прекрасни резултати. Къде завърши Ливърпул при първия сезон на Клоп? Осми! А сега е най-добрият отбор в света\", каза Моуриньо.Утре Тотнъм гостува на Мидълзбро в двубой от третия кръг на турнира ФА Къп. Срещата на стадион \"Ривърсайд\" ще започне в 16:01 часа българско време. ", "date": "2020.01.04", "title": "Моуриньо се нуждае от време, даде за пример Клоп"}
{"url": "https://offnews.bg/tenis/aleksandar-lazarov-v-daden-moment-dori-veche-ne-znaeh-kolko-e-chasat-718711.html", "text": "Младият тенисист Александър Лазаров, който вчера се превърна в герой за България, заедно с Григор Димитров, е на седмото небе от щастие след победата над Великобритания в при двойките в новия тенис трунир ATP Cup.Нашите момчета показаха страхотна воля и се наложиха над опитните Джейми Мъри и Джо Солсбъри в спираща дъха битка на корта. Лазаров даде интервю за официалния сайт на ATP и разкри, че в даден момент от срещата .\"\", каза Лазаров.", "date": "2020.01.04", "title": "Александър Лазаров: В даден момент дори вече не знаех колко е часът"}
{"url": "https://offnews.bg/ikonomika/turtcia-obmislia-da-proizvezhda-chasti-za-f-35-v-balgaria-718718.html", "text": "Турски оръжейни компании, изработващи части за изтребителя F-35, смятат да преместят производството си в България, съобщава турският всекидневник „Дюня”, цитиран от bTV.Целта им е да избегнат възможни американски санкции, след като бе прекратено участието на Турция в съвместната програма за създаването на самолета. Югоизточната ни съседка бе изхвърлена от програмата за F-35, след като получи първата доставка с руските ракети С-400 през юли 2019 г. САЩ възприемат присъствието на руско военно оборудване в отбранителната система на НАТО като възможна заплаха за сигурността, припомня изданието „Ахвал”.Турция рискува върху нея да бъдат наложени още американски санкции по силата на закона, замислен да окаже натиск на трети страни, работещи с руския военнопромишлен комплекс.„Дюня” съобщи в четвъртък, цитирайки свой източник от турската оръжейна индустрия, че отбранителни компании от централната анадолска провинция Ескишехир обмислят алтернативни места за преместването на своето производство предвид възможността от нови американски санкции.Осем турски компании произвеждат 937 части за новия американски изтребител и са директно засегнати от решението на Вашингтон да изключи Анкара от програмата за съвместно производство на F-35.Някои компании дори са започнали да разглеждат възможни производствени площадки в България, където да продължат производството на части за F-35.Отношението на турското правителство към идеята на компаниите да преместят производството на авиочастите в чужбина било положително, казва източникът на „Дюня”, който допълва, че се търсят алтернативни производствени площадки, за да не се пропилява опитът, придобит в изработването на частите за F-35.Американските санкции са насочени към Турция, но не и към турските компании, ето защо преместването на производството в България може да помогне на Анкара да запази придобивките от участието си в програмата за производството на F-35.", "date": "2020.01.04", "title": "Турция обмисля да произвежда части за F-35 в България"}
{"url": "https://offnews.bg/balgaria/italianski-bokluk-se-poiavi-i-vav-vratca-718720.html", "text": "Още едно депо с боклук от Италия се проверява от ДАНС и РИОСВ, този път във Враца. Проверката е образувана по сигнал на bTV, като телевизията е алармирана от зрители. Вчера премиерът Бойко Борисов обяви, че се готвят проверки на още няколко депа..Порталът на ул. \"Складова\" е отворен и до отпадъка се стига без проблем, а наематели и клиенти твърдят, че нямат общо. На място има над 50 тона употребявани тонер касети от принтери. Част от тях са пакетирани, а други – не. Отпадъкът се складира там от ноември. Според етикетите на контейнерите и чувалите идва от Италия и не е опасен.„По предварителна информация по документите, които прегледахме, са неопасен отпадък, но тепърва ще изясним кой е собственикът на площадката и на отпадъците”, обясни пред телевизията Христо Христов, директор на РИОСВ-Враца.Стопаните на площадката - баща и син Ангелови, твърдят, че боклукът не е техен, а на фирма, с която сключили договор за съхранение. Площадката обаче не е лицензирана, както е по закон.„Проблемът е, че тя не е регистрирана в РИОСВ, няма такъв издаден документ за съхранение, за което фирмата ще си понесе санкцията”, обясни още Христов.По информация на bTV от Италия пластмасата е препродадена три пъти, преди да стигне до склада във Враца. Собствениците на въпросните фирми предстои да бъдат разпитани.В първите дни на тази година беше проведена мащабна полицейска операция във връзка със стотиците тонове италиански боклук, предназначен за внос в България. Акцията е част от разследването срещу членовете на калабрийската мафия Ндрангета.", "date": "2020.01.04", "title": "Италиански боклук се появи и във Враца"}
{"url": "https://offnews.bg/zimni/petra-vlahova-otvia-konkurentciata-v-zagreb-video-718719.html", "text": "Петра Влъхова бе най-бърза в слалома от Световната купа по ски-алпийски дисциплини, който се проведе в хърватската столица Загреб.Словашката състезателка спря хронометрите с време 1:57.98 минута, след като беше най-бърза и в двата манша (57.25 секунди в първия и с 1:00.73 във втория). Това е втора победа за сезона и общо 11-а в кариерата на Влъхова.Американската суперзвезда в ските Микаела Шифрин завърши на второ място с изоставане от 1.31 секунда. Трета остана австрийката Катарина Лийнсбергер с 3.49 след Влъхова.Въпреки второто място днес, Шифрин остава лидерка в генералното класиране. Американката разполага с 826 точки на сметката си, следвана от Влъхова с 513 точки и от специалистката в скоростните дисциплини Федерика Бриньоне с 451 точки.", "date": "2020.01.04", "title": "Петра Влъхова отвя конкуренцията в Загреб (видео)"}
{"url": "https://offnews.bg/sviat/gorskite-pozhari-v-avstralia-sazdavat-svoia-klimatichna-sistema-718722.html", "text": "Горските пожари, които бушуват в Австралия, генерират толкова много горещина, че създават собствени климатични системи, включително и сухи светкавични бури и огнени торнада. Това съобщи противопожарната служба на щата Нов Южен Уелс, цитирана от \"Ройтерс\".Посочва се и конкретното място, където е забелязано явлението, то се намира на по-малко от 300 км южно от Сидни.\"Над пожара Къроуън пламъците са оформили гръмотевична буря. Ситуацията е много опасна. Следете положението около вас и предприемайте съответните действия\", се казва в инструкциите на службата, разпространявани в социалните мрежи.Причината е оформянето на нещо, което НАСА нарича \"огнедишащ облак\" - вариант на купесто-дъждовни облаци, но предизвикани не от влага, а от изгорели газове. Името на това явление на латински е pyrocumulonimbus и се появява преди около 20 години. То е регистрирано по цял свят и през миналата година австралийският Съвет за климата обяви в доклада си, че в страната ще се появява все по-често.Списание \"Тайм\" описва явлението, като огнения стълб над Хирошима, само че предизвикан от пожари. Височината на огнените облаци достига 7 км и като всмукват към пламъците студен въздух от околността те не само захранват още пожари, но и са изключително променливи.Миналата седмица пожарникар бе погълнат в Нов Южен Уелс от огнено торнадо, предизвикването от \"рухването\" на такъв облак върху пожарната му кола.Австралийската метоослужба обясни, че когато горещият дим стигне студената атмосфера и ледените кристали в нея, започват мълнии. Това, от своя страна, прави пожарите още по-опасни, тъй като мълниите подпалват нови и нови места на земята.По данни към събота изгорели са над 60 000 кв. км и над 200 пожара се разрастват, като някои от тях се сливат в нови мегапожари. Жертвите поне 23 (половината от тях само тази седмица), а за природата последиците са катастрофални - около 500 милиона убити животни. Температурите в района са изключително високи - само в Сидни днес регистрираха 45 градуса по Целзий.Пожарите в югоизточната част на континента продължават месеци, предшествани от дълъг период на жега и суша. Над 100 000 жители са евакуирани от трите най-критични щата – Нов Южен Уелс, Виктория и Южна Австралия.", "date": "2020.01.04", "title": "Горските пожари в Австралия създават своя климатична система"}
{"url": "https://offnews.bg/112/api-ochakvat-se-poleditci-tragvajte-podgotveni-718723.html", "text": "От неделя се очаква понижение на температурите и силен северен вятър. На места ще превалява, предимно слаб сняг, като с това се увеличават и предпоставките за поледици, съобщиха от Агенция \"Пътна инфраструктура\".Те призовават шофьорите да тръгват на път с автомобили, подготвени за зимни условия, да карат със скорост, съобразена с пътните условия и да не предприемат рискови изпреварвания и маневри.За повишаване безопасността на движение е възможно затваряне на определени участъци за обработване на настилките с химически вещества и инертни материали.Поради очакваното застудяване и обилен снеговалеж, по решение на гръцките власти, от 6 часа на 5 януари, няма да се пропускат автомобили с товароносимост над 1.5 т. през граничните пунктове \"Кулата-Промахон\", \"Илинден-Ексохи\" и \"Капитан Петко Войвода-Орменион\", съобщи .Гражданите и транспортни фирми могат да получават информация за актуалната пътна обстановка в страната от интернет страницата на АПИ - api.bg, както и по всяко време на денонощието на телефон 0700 130 20 в АПИ.", "date": "2020.01.04", "title": "АПИ: Очакват се поледици, тръгвайте подготвени"}
{"url": "https://offnews.bg/ikonomika/zaradi-snega-gartcia-zatvaria-osnovnite-granichni-punktove-za-kamioni-718710.html", "text": "Поради очакваното застудяване и обилен снеговалеж, по решение на гръцките власти, от 6 часа утре, на 5 януари, няма да се пропускат автомобили с товароносимост над 1.5 т. през граничните пунктове \"Кулата-Промахон\", \"Илинден-Ексохи\" и \"Капитан Петко Войвода-Орменион\", съобщи пресцентърът на МВР. България има само още два гранични пункта с Гърция при Златоград и Маказа. През този до Златоград по принцип не се допускат тежки камиони заради тежкия планински път.  През следващото денонощие над България ще премине студен атмосферен фронт, прогнозират синоптиците от Националния институт по метеорология и хидрология. Ще духа умерен, временно и силен вятър от север-северозапад и с него температурите значително ще се понижат. Ще бъде облачно и на места в планинските и източните райони на България ще превали сняг. Минималните температури ще са предимно между минус 2 и 3 градуса, малко по-ниски в котловините. Дневните температури чувствително ще се понижат и ще са между 1 и 6 градуса, а в комбинация със силния вятър усещането ще е за по-студено време.  В понеделник застудяването ще продължи. Все още на отделни места, главно в южните и планинските райони, слабо ще превалява. Във вторник от север облачността ще се разкъса и ще намалее.", "date": "2020.01.04", "title": "Заради снега Гърция затваря основните гранични пунктове за камиони"}
{"url": "https://offnews.bg/tenis/britantcite-se-opravdavat-za-zagubata-s-kasnia-chas-718701.html", "text": "Бившият номер 1 в света при двойките в тениса Джейми Мъри бе раздазнен и от факта, че срещата между България и Великобритания в новия турнир ATP Cup завърши в 2:47 часа сутринта австралийско време.Припомняме, че първо Григор Димитров надви с 2:6, 6:4, 6:1 Даниел Еванс, а малко след това звездата ни излезе отново на корта, за да може в екип с Алекс Лазаров да надвие Джейми Мъри и Джо Салсбъри със 7:6, 6:7, 11-9.\"Дразнещо е мачовете да са толкова късно, не е ли? Нека сме честни. Дразнещо е за всички в турнира. Жалко е, защото започват срещите на сингъл и има 6000 души по трибуните, но докато ти дойде ред вече са само стотина. Не би трябвало да бъде така\", каза Мъри.Треньорът на британците Тим Хенман предпочете да не се оправдава с късния час и призна, че класата на Григор Димитров се е оказала решаваща в срещата между двете държави.\"В тениса разликата на най-високо ниво е минимална. Накрая всичко опря до една или две точки. И Димитров прави точка от бекхенд, която може да отиде навсякъде.Но той заслужаваше победата, защото игра брилянтно. Сега е трудно да асимилирам загубата\", каза Хенман.", "date": "2020.01.04", "title": "Британците се оправдават за загубата с късния час"}
{"url": "https://offnews.bg/obshtestvo/planat-za-poveche-voda-za-pernik-ima-izvesten-uspeh-718712.html", "text": "Вече има резултати от мерките, които бяха предприети, заедно със спелеолога Атанас Русев, по добив на вода от пещерите. Дебитът е нисък, но се полагат усилия за неговото увеличаване. Това съобщиха от Министерството на регионалното развитие и благоустройството.  за довеждане на повече вода до празния язовир Студена предвижда да се извади вода от пещерите в които влиза през губилищата на река \"Струма\". Критиците на този план твърдят, че водата от тези губилища, така или иначе стига до язовира, тъй като излиза по-нататък над повърхността и това изпомпване ще разруши естествения воден цикъл. Перник е на воден режим от началото на декември след, като нивото на \"Студена\" падна критично ниско. Спирането на водата води до тежки аварии на амортизираната водопороводна мрежа, което води до допълнителна загуба на вода.  Министърът на икономиката Емил Караниколов и заместник- министърът на МРРБ Николай Нанков са инспектирали днес ремонтите на водопреносната мрежа в квартал „Църква\" в Перник. До обяд аварийни екипи отстраниха една от двете големи аварии в квартала и водата бе пусната. Продължава работата по отстраняването на другата авария с помощта на екипи от други градове, съобщиха от МРРБ.. „С 30-те милиона лева, които правителството отпусна спешно предстои ремонт на водопроводната мрежа в този квартал, както и на други части на града\", каза при проверката заместник – министър Нанков. На среща с кмета на Перник Станислав Владимиров е обсъдена и нуждата общината да ускори процедурите по избор на изпълнители на аварийните дейности. Кметът е уверил представителите на изпълнителната власт, че преди края на следващата седмица вече ще бъде възложен ремонтът на квартал \"Църква\". Поетапно общината ще възлага аварийните ремонти и по останалата част от ВиК мрежата, за които правителството, на 31 декември 2019 г., преведе на община Перник над 30 млн.лв.Заради аварията в квартал \"Църква\" днес е раздадена и част от минералната вода, която се осигурява на бедстващия град в координация с Главна дирекция „Пожарна безопасност и защита на населението\" и се разпространява по график на община Перник.", "date": "2020.01.04", "title": "Планът за повече вода за Перник има известен успех"}
{"url": "https://mamaninja.bg/%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE/%D0%BA%D1%83%D0%BB%D0%B8%D0%BD%D0%B0%D1%80%D0%BD%D0%BE/item/3905-valshebnite-sladki-na-yana", "text": "", "date": "2020.01.04", "title": null}
{"url": "https://offnews.bg/futbol/igrach-na-barsa-sadi-kluba-za-neizplateni-bonusi-718709.html", "text": "Халфът на Барселона Артуро Видал е завел дело срещу каталунците за неплатени бонуси в размер на почти 2 милиона и половина евро.Чилиецът е трябвало да получи общо над 4 млн. евро допълнителни финансови стимули, докато от клуба твърдят, че той няма право на тях.Испански издания твърдят, че Видал е входирал иска под давлението на агентите, които искат да ускорят напускането на футболиста.Този негов ход засилва още повече слуховете, че трансферът му през януари е сигурен, като се смята, че италианският гранд Интер е фаворит за подписа му.", "date": "2020.01.04", "title": "Играч на Барса съди клуба за неизплатени бонуси"}
{"url": "https://offnews.bg/futbol/rozhdenikat-georgi-dermendzhiev-si-pozhela-klasirane-na-evropejskoto-718703.html", "text": "Навръх рождения си ден, селекционерът на българския национален отбор по футбол Георги Дерменджиев говори пред \"Меридиан Мач\" за изминалата година и пожела успешна 2020-а за българския футбол.\"За новата година си пожелавам шаблонни неща - здраве, семейството ми да е живо, здраво и сплотено. 2020-а година е изключително важна за българския футбол.\"Искам да се класираме на Европейското първенство. Моят екип, играчите, ръководството на БФС заслужават след толкова години на лоши резултати нещо положително\", заяви Дерменджиев.Селекционерът на България призна, че е направил своите анализи за изминалата 2019-а година.\"За мен всяка година е ползотворна. Всяка година правя анализи на това, което беше добре, на това, което беше лошо. В Левски попаднах в тежка ситуация, но истината е, че се отхвърли много работа.\"Мога да адмирирам и всичко, което се случва в Левски сега. Тези фенове, които са верни на отбора, ще продължават да го подкрепят и дано видят тима в позицията, в която искат да е той\", коментира специалистът.", "date": "2020.01.04", "title": "Рожденикът Георги Дерменджиев си пожела класиране на европейското"}
{"url": "https://offnews.bg/psihologia/za-smartnata-opasnost-ot-smartonosnoto-lego-i-smartta-718707.html", "text": "Преди години ми се наложи да съобщя на цял клас третокласници за смъртта на без време починалото им другарче. Психологичната работа в индивидуален и групов план продължи повече от една учебна година. Тогава родителите взеха най-доброто решение и оставиха нещата в ръцете на специалистите – детски психолог и педагози, които да свършат работата си.Смело мога да заявя, че учебният процес продължи адекватно, именно защото травматичната ситуация не беше премълчана типично по нашенски. Нарушавайки традициите, специалисти и родители съумяхме да въздействаме адекватно върху психичното здраве на децата. Трябваше да говорим за смъртта. Сакън на „традиционалистите“...Съвременният български самец често е възпитаван по модела: „Какъв мъж си ти, че ще плачеш, бе!“, както и „Я бъди мъж, бе – я стегни! Какво ми цивриш тука – все едно си момиче“. С други думи, на една огромна част от мъжкото ни съсловие е вменено от най-ранно детство да не споделя и да не говори за проблемите си. Тази неспособност е продиктувана от систематично насажданото чувство за вина, че човек трябва да носи товара на тегобите си безмълвно и обезателно. За символичната кастрация и чувството за малоценност в подобни случаи няма да говоря.Има статистически данни (о, ужас – на западни, но, спокойствие и здрава храна – и на руски психолози!), които обвързват ранната смърт на хората с неспособността им да споделят. Но, не – българският мъж е дълголетник и това няма абсолютно, ама абсолютно нищо общо с психичното здраве. Друго си е да премълчаваш, да изтласкваш проблемите си дълбоко в себе си или да отричаш тяхното съществуване. До голяма степен съдържателните компоненти на следствието се пресъздават в любимата на много от нас сентенция „Преклонена главица сабля не я сече!“.Неспособността да споделяш означава до голяма степен, че и в живота си безгласна буква. Споделянето на маса не се брои – едва ли някой може да получи нещо адекватно по този начин. Често след такива разговори не остава свободно място по гърбината за поредния остър нож.Днес се натъкнах на информацията, че някои наши медии изказват острото си възмущение от новия комплект на „Лего“, който виенският гробищен парк предлага на децата (с изричното разрешение на родителите!) за по-бързото асимилиране на болката от травмата, наречена физическа и емоционална смърт. Темата на комплекта е опечаленото семейство и много австрийски родители споделят в социалните мрежи, че отдават безусловната си подкрепа към всичко, което е в помощ на децата им. И, о ужас – защо органите в държавата ни все още не са се самосезирали!Мисля, че е крайно време след норвежките композиции да ни връхлетят и австрийските такива.Скъпи колеги, смъртта е естественият 100-процентов завършек на живота ни. В нормалните училища по света се правят дисекции на жаби и дори смъртта присъства като урок още в началното училище. Но бъдете сигурни – не само като комуникативен процес, а всичко това е придружено и с интерактивни методи. Каквото например е едно „Лего“. Но, нека отново замълчим услужливо по темата за смъртта... Бъдете сигурни, че именно по този начин това, което премълчаваме ще дойде по-бързо – и пряко, и преносно. Доказали са го дори и руските учени!.", "date": "2020.01.04", "title": "За смъртната опасност от смъртоносното 'Лего' и смъртта"}
{"url": "https://offnews.bg/kultura/preporachvame-vi-alo-alo-v-teatar-vazrazhdane-718669.html", "text": "На сцената на Театър \"Възраждане\" публиката ще се срещне с любимите си герои от сериала Ало, ало: Рене, лейтенант Грубер, преданата секретарка Хелга и решителната Мишел.Какво ли не се е случвало на човек по време на Втората световна война в съжителство с „откачени” нацисти и под наблюдението на “активните” дейци на френската съпротива.  Действието се развива в малкото френско градче Нувийон. Персонажите сякаш са родени, за да забавляват и очароват.Малко хора знаят, че пиесата „Ало, ало!” е писана преди сценария на филма, който според някои класации е най-продаваният сериал в света. Превод: Златна КостоваРежисьор: Роберт ЯнакиевСценография: Невена БелеваУчастват: Ивет Радулова, Свежен Младенов, Донка Аврамова - Бочева, Анатоли Лазаров, Мариана Жикич, Мира Върбанова, Георги Златарев, Христо Ботев Станчев, Лили Шомова, Йордан Ръсин, Ивайло Драгиев, Ивайло Добрев, Виттория Николова, Боян Младенов, Мира Върбанова", "date": "2020.01.04", "title": "Препоръчваме ви: 'Ало, ало' в Театър 'Възраждане'"}
{"url": "https://offnews.bg/temida/vas-kmetat-na-septemvri-e-v-konflikt-na-interesi-718706.html", "text": "Със свое решение от днес, 3 януари, Върховен административен съд (ВАС) отмени решение от 10.12.2018 г. на Административен съд – София-град, и вместо него постанови: отхвърля жалбата на кмета на община Септември Марин Рачев срещу решение от 31.05.2018 г. на Комисията за противодействие на корупцията и за отнемане на незаконно придобитото имущество (КПКОНПИ) и осъжда Рачев да заплати на КПКОНПИ юрисконсултско възнаграждение 200 лева за производството пред двете съдебни инстанции. Решението е окончателно и не подлежи на обжалване, съобщава сайтът .След произнасянето на ВАС, ОИК – Септември е длъжна да отстрани Марин Рачев от кметския пост.Според върховните магистрати: „От представените по делото доказателства се установява, че и трите предпоставки са налице. С издаването на заповед № 57/15.09.2017 г. М. Рачев, в качеството си на лице, заемащо публична длъжност, е извършил нарушение на чл. 8 от ЗПУКИ (отм.), като не се е съобразил със забраната да участва в издаването на актове при изпълнение на правомощията или задълженията си по служба, когато по конкретен повод е налице частен интерес. Съгласно § 1, ал. 3 от ДР на ЗУТ кметът на общината може да предостави свои функции по този закон на заместниците си, на главния архитект на общината и на други длъжностни лица от общинската (районната) администрация.При издаването на заповед № 57/15.09.2017 г. кметът е следвало да се отстрани от изпълнение на правомощията си, поради наличие на частен интерес по конкретен повод, съгласно разпоредбата на чл. 19, ал. 1 от ЗПУКИ (отм.), и да изпълни предвидената в § 1, ал. 3 от ДР на ЗУТ възможност да предостави функциите си на заместник-кмета на общината. Законодателят в нормата на чл. 19, ал. 1 от ЗПУКИ (отм.) е въвел задължението лице, заемащо публична длъжност, само да се отстрани от изпълнение на правомощията си по служба, когато по конкретен повод е налице частен интерес.Освен това, на основание чл. 16, ал. 1 от ЗПУКИ (отм.) е следвало на 15.09.2017 г. да подаде и декларация по чл. 12, т. 4 от същия закон за наличие на частен интерес от упражняване на свое правомощие по служба, което не е сторил. Изводът за наличие на частен интерес произтича от обстоятелството, че М. Рачев е свързано лице по смисъла на § 1, т. 1 от ДР на ЗПУКИ (отм.) със С. Рачева (негова майка), роднина по права линия, в качеството й на едноличен собственик на капитала на „Ръжанков“ ЕООД, чието придобиване е отразено на 17.09.2016 г. в Търговския регистър – една година преди издаване на заповедта на кмета.Частният интерес по смисъла на чл. 2, ал. 2 от ЗПУКИ (отм.) е повлиял върху безпристрастното и обективно изпълнение на правомощията и задълженията по служба на М. Рачев, в качеството му на лице, заемащо публична длъжност, при издаването на негова заповед № 57/15.09.2017 г. Интересът на едноличния собственик на капитала на търговското дружество, свързан с промяната на устройствения статус на имота и реализирането на инвестиционното му намерение в случая съвпада с интереса на дружеството.Необоснован е изводът на съда (Бел. ред.: Административен съд – София-град), че с издаването на заповед № 78/13.12.2017 г. по реда на чл. 99, ал. 1 от АПК, с която е отменена заповедта за одобряване на ПУП, кметът е отстранил последиците от упражняване на правомощията си в условията на конфликт на интереси, а установяването му впоследствие се явява лишено от предмет. Възприемането на такова становище обезсмисля провеждането на производство за установяване на конфликт на интереси, в случай като настоящия, защото всяко лице, заемащо публична длъжност, може да оправдава действията си с прилагането на чл. 99, ал. 1 от АПК. Отделно от това, отмяната или изменението на административния акт по реда на чл. 99, ал. 1 от АПК не може да засегне правата, придобити от трети добросъвестни лица – чл. 105 от АПК. Тоест, не може да се приеме, че последиците от един акт, постановен в условията на конфликт на интереси, могат да бъдат отстранени във всеки един случай. Релевантно в случая е, че към момента на издаване на заповед № 57/15.09.2017 г. М. Рачев е бил в конфликт на интереси по смисъла на чл. 2, ал. 1 от ЗПУКИ (отм.)“.Припомняме, че на 10 декември 2018 г. Административен съд – София отмени решението КПКОНПИ по отношение на кмета на Септември Марин Рачев.Припомняме също, че със свое решение от 31 май 2018 г. КПКОНПИ постанови, че кметът на община Септември Марин Рачев е бил в конфликт на интереси относно издаването на заповед №57/15.09.2017 г., с която е одобрен проект за ПУП - ПРЗ за ПИ №069028 в местността ”Селска кория” в землището на гр. Ветрен. Въпросната заповед е обслужвала „частен интерес на свързано с него лице по смисъла на §1, т. 1 от ДР на ЗПУКИ (отм.), с което е нарушил разпоредбата на чл. 8, изречение първо, хипотеза четвърта от ЗПУКИ (отм.)”, се казва в решението на комисията. Рачев не е подал задължителната декларация по чл. 12, т. 4 от ЗПУКИ (отм.), което е в нарушение на чл. 16, ал. 1 от ЗПУКИ (отм.).На 26 декември 2017 г. „Виделина” публикува материал, базиран на собствено разследване, в който беше подробно описана предисторията, довела до подаване на сигнала до комисията. Същият е дело на адвокат Николай Баташки и е от 8 януари 2018 г. Тя започва с приемането с пълно мнозинство от присъствалите 18 общински съветници на Решение №229, взето с протокол №8 от редовно заседание на Общински съвет - Септември, проведено на 30.03.2016 г. С това свое решение местните народни избраници са разрешили изработване на проект за ПУП-ПРЗ на част от ПИ №069028, местност ”Селска кория” в землището на гр. Ветрен. Предложението до тях е направено от кмета Марин Рачев. От текста на документа става ясно, че целта е да се проведе процедура по промяна на предназначението на част от имот №069028, с начин на трайно ползване „Дървопроизводителни горски площи” в УПИ „За семеен хотел”. За него трябва да се предвиди свободностояща нискоетажна застройка.Пътният достъп до обекта в новообразуваният УПИ ще се осъществи чрез съществуващи горски пътища и съществуващ на място път в дигата на язовирната стена.Проектът пък трябва да отговаря на следните изисквания:- Устройствената зона да бъде – „Ов” (Рекреационна устройствена зона за вилен отдих);- Изработването му да е за сметка на „Ръжанков” ЕООД – Пазарджик.На основание чл.124б, ал.4 от ЗУТ въпросното решение не подлежало на оспорване, гласуват вкупом съветниците и възлагат изпълнението му на кмета на община Септември Марин Рачев.Ето какво е последвало след решението на ОбС – Септември. Комисия в Регионална дирекция по горите (РДГ) – Пазарджик, със свое решение № 2-I-1 от 21 декември 2017 г., почти предколедно, е променила предназначението на поземлен имот в горски територии – собственост на юридическото лице „Ръжанков” ЕООД. Фирмата е внесла надлежно изискуемите документи в държавното ведомство, а от тях става ясно, че инвестиционното й предложение е „Изграждане на обект „Семеен хотел”.От решението на комисията към РДГ – Пазарджик, става ясно, че се променя предназначението на поземлен имот в горски територии с обща площ 5 дка и се касае за същия имот с номер 069028 в землището на гр. Ветрен.В тримесечен срок от съобщаване на решението, „Ръжанков” ЕООД трябва да заплати цена за промяна предназначението на поземления имот в горски територии, възлизаща на обща стойност 20 035 лева. Дървесината от имота е на собственика му и добивът и разпореждането с нея се организира от него и за негова сметка. Разрешава се сеч на дървета в площта с променено предназначение по реда на Наредба № 8 от 05.08.2011 г. за сечите в горите (обн. ДВ бр. 64 от 19.08.2011 г.) след заплащане на горната сума, се казва още в решението на комисията към РДГ – Пазарджик.Коя е фирмата „Ръжанков” ЕООД. Справка в търговския регистър тогава показа, че тя е собственост на Спаска Тодорова Рачева, майка на кмета Марин Рачев, а нейният управител към онзи момент е бил 37-годишният Иван Георгиев Ръжанков – втори братовчед на градоначалника на Септември. Адресната регистрация на дружеството е в с. Карабунар, ул. „Двадесет и пета” № 16, а адресът, даден за кореспонденция, кой знае защо съвпада с този на офиса на съпругата на Марин Рачев – Васка Рачева: гр. Пазарджик, ул. „Братя Миладинови” № 3, ет. 1, ап. 3. На същия адрес са регистрирани или е даден за кореспонденция на още редица дружества, между които и вече заличеното от съда „Стройкомерс”, „Чепинска кариера”, „Плам ойл” и т.н. Със запорно съобщение от 31.10.2017 г. НАП – Пловдив, офис Пазарджик е запорирал дяловете на фирмата заради налични публични задължения на същата.", "date": "2020.01.04", "title": "ВАС: Кметът на Септември е в конфликт на интереси"}
{"url": "https://offnews.bg/evropa/prez-2019-g-na-patia-v-oslo-e-zaginal-1-chovek-ruski-diplomat-718714.html", "text": "Само 1 човек е загинал по пътищата на столицата на Норвегия - Осло, през изминалата 2019 година. За първи път в статистиките за цялата страна не присъстват деца под 16-годишна възраст, съобщава местният вестник Аftenposten. През 2017 г. трима души са убити при пътни инциденти в Осло. През последните 50 години, столицата на Норвегия отчита драстичен спад на катастрофите по пътищата си. Най-тежка е била 1975 г., когато загиналите са 41 души. Извън Осло на пътя са загинали 110 души, в стравнение с 2018 г., когато загиват 108 души. Също така, през 2017 година, Норвегия отбелязва и най-ниския брой хора, загинали на пътя в Европа - 20 смъртни случая на 1 милион души.Според Independent, най-опасните държави в ЕС остават България и Румъния, които имат средно повече от 90 смъртни случая на 1 милион души. Осло има 673 000 жители. За сравние, за първите 9 месеца на миналата година в Пловдив, който е с население от 505 663 души, загиналите на пътя са 12.  Най-популярният руски блогър Иля Варламов си е направил труда да провери кой е загиналият в Осло и при какви обстоятелства. Това е руски дипломат, който е загинал зад волана на колата, която е управлявал, като се е забил в трамвайна спирка. Инцидентът се е случил на 20 юни 2019 г.  Успехът на Норвегия е в следствие на план Vision Zero, който страната въвежда през 2002 година за намаляване на жертвите на пътя. Норвегия намалява ограничението за скоростта по пътищата си и насърчава закупуването на коли, с висока оценка при краш тестовете. Обмисля се планът на Норвегия да бъде приложен от Европейската комисия. От началото на миналата година в центъра на Осло не е възможно паркирането в центъра. Премахнати са последните 700 точки за паркиране и са заменени от велоалеи, растения и пейки, като част от визия за градски център без коли.", "date": "2020.01.04", "title": "През 2019 г. на пътя в Осло е загинал 1 човек - руски дипломат"}
{"url": "https://offnews.bg/sviat/velikobritania-predupredi-svoite-grazhdani-da-izbiagvat-patuvania-do-i-718704.html", "text": "Великобритания предупреди своите граждани да избягват всякакви пътувания до Иран и Ирак, освен района на Иракски Кюрдистан, предаде Ройтерс.Британските граждани са посъветвани да не пътуват до Ирак зад пределите на региона на Кюрдистан, а тези, които вече са там, да обмислят начин да напуснат страната. Властите също предупредиха хората в региона да „останат бдителни“, след като САЩ обявиха, че ще изпратят близо 3 хил. допълнителни войски в Близкия изток.Външният министър на Обединеното кралство Доминик Рааб заяви, че съветът е издаден заради „засиленото напрежение в региона“. „Първата работа на правителството е да пази британците в безопасност“, каза той.", "date": "2020.01.04", "title": "Великобритания предупреди своите граждани да избягват пътувания до Ирак и Иран"}
{"url": "https://offnews.bg/nashite-avtori/da-osaznaesh-che-dosega-si-bil-gluh-718632.html", "text": "Преди доста време четох един музикантски виц, който, на практика беше по-скоро тъжен, отколкото смешен.Вицът гласеше нещо от типа - купуваш кондензаторен микрофон за 10 000 лева. Купуваш аналогово-дигитални конвертори за няколко хиляди лева. Инвестираш в софтуер за няколко бона, в инструменти за още 10 000, в скъпи кабели. Накрая произвеждаш продукт, който... се слуша на телефона със слушалки за 10 лева.Впрочем, колко от вас слушат музиката си на качествени апаратури?Не ми отговаряйте, наясно съм, че ползваме телефона или лаптопа с вградените колонки за всичко - от писане на екселски таблици до скайп и... слушане на музика.Слушането на музика се е превърнало в ширпотреба.Преди доста години Бах е трябвало да върви пеша 400 километра от Арнщадт до Любек, за да чуе как свири Дитрих Букстехуде. А днес можем да съберем цялото творчество на Бах, плюс това на Букстехуде, че и няколко албума на Амед допълнително на една флашка.Е, да, с лошо качество, с неясен източник, ама нали е for free... кой ти гледа.Е, аз познавам едни момчета, за които слушането на музика не е просто евтина флашка с телефонни слушалки.И сега ще ви разкажа за тях.Стаята на СашоЗапочвам отзад-напред.Денят е 27 декември. Коледа.В родния ми Кюстендил е пълно с хора, които са се прибрали при мама и тате. Кой от чужбина, кой от София, хапват, пийват и хич не им се занимава с каквото и да било друго.Аз обаче съм в стаята на Сашо.Сашо е един от \"аудиофилите\" - хора, които са решили да \"отпушат\" ушите си и да слушат музиката така, както трябва да се слуша. С онова уважение, с което Бах е извървял 400 километра пеша от домът си до Любек, за да слуша импровизациите на любимият си органист.Стаята на Сашо е специален проект. Стените ѝ са изработени от 5 различни пласта изолации - от дърво през вата до въздушни джобове. Таванът пък представлява различни по големина малки правоъгълници, събрани в някакви сегменти със специална, прецизно изчислена акустична прогресия в повтарящи се клъстери.В тях е вградено и осветление, което придава на стаята напълно извънземен вид.Но най-важното нещо са колоните и усилвателите, които тези пичове от аудиофилското общество си правят сами (отзад виждате едни от най-големите колони, изработвани от тях).Всичко, което не знаете за колоните и ви е срам да попитате за негоСигурно често ви се случва да ходите на кино.И да не ви се случва често, все сте отишли на някой филм и сте усетили, че звукът в киносалона може да убие всичката ви стомашно-чревна микрофлора за няколко минути.Е, имам новина за вас. Силен звук не означава качествен звук.Това са разбрали момчетата от аудиофилското общество преди доста години.В началото на 90-те някои от двигателите на аудиофуилското общество попаднат на поредица от статии, които разказват за това как усилвателите и многолентовите колони, вместо да възпроизвеждат прецизно, всъщност не са добър източник на звука. Сложната изработка, многото електроника и различни филтри, направени, грубо казано, за да разделят звука в различни \"ленти\" (знаете, че много от колоните са многолентови), променят звученето, добавят някои несъществуващи ултраниски честоти, отрязват други такива.В резултат имаме звук като в кинозала - бумтящ, свистящ, но далеч от истинския.Тогава аудиофилите започват да общуват помежду си. Най-напред се оказва, че няколко момчета - Кирил Кирилов (който е инженер по образование), Сашо Ташов, Стефан Стефанов започват да пишат в един от форумите на dir.bg, в който се изявяват и други млади хора, интересуващи се от Hi Fi аудио.Така се раждат сайтът и форумът .На страниците на този сайт младите аудиофили започват да обменят информация и да произвеждат своите самоделни колони и усилватели.Основната идея - простота.Наричат усилвателите си \"еднотактови\", а всичко, което постигат като звук, е подчинено не на сложна електроника, а на просто измислени, но направени с много труд усилватели.Колоните на аудиофилите имат... само един говорител. Този говорител обаче е в състояние да възпроизведе всичко с невероятна прецизност - от най-високите до най-ниските тонове.Как се случва това ли?Ето как.Използвайте формата на човешкото ухоАудиофилското общество изработва колони, които не са толкова прости, колкото изглеждат отвън.Но звукът им се дължи не на много говорители и електроника а на... природните закони и законите на акустиката.Как един музикален инструмент звучи добре? Той звучи добре поради формата си и поради материала, с който е направен и поради майсторлъка на изработка.Как една колона с един говорител звучи добре?Тя звучи добре поради същите причини.Ето каква форма има една колона на българското аудиофилско общество отвътре:Да, това е форма на саксофон. Този тип озвучителни тела се наричат от някои \"хорни\", но истината е, че структурата им следва и донякъде структурата на човешкото ухо.Така, с експерименти и много бачкане (и много неуспехи) аудиофилското неформално братство успява да достигне до сериозни резултати. В лабораторията им - Етераудио -  - освен колони те си модифицират и различни други неща - грамофони, на които добавят качествени конвертови, CD плеъри, в които се добавя допълнителен хардуер.Дори кабелите, които ползват, са специални.И всичко е ръчна изработка.Включително това (усилвател):Лампите, които светят в акустичния мрак\"Работим предимно с руски лампи\" - разказва ми Кирил Кирилов, част от аудиофилското общество. - \"Не, че в това има някаква русофилска нотка. Просто там голяма част от производството е било под надзора на военните. Не са пестили материал, което за изработката на един качествен усилвател е много важно. И да, лампи като тези, които са ни нужни, вече не се правят. Но, слава богу, са направени и произведени такива количества, че няма проблем да се намерят.\"Впрочем Кирил Кирилов е душата и сърцето на bgaudio.org и заедно със своите съмишленици доскоро бе сред участниците на аудио Hi Fi изложенията в София.Там чух за първи път гордостта им - огромната им система за слушане на музика, направена от лейбъла Етераудио.Чудовищен звук, направен от няколко български момчета, работещи в свободното си време:Питам Кирил - каква е себестойността на подобен проект.Отговорът е - на практика тази система е непродаваема у нас. Стойността ѝ надвишава половин милион лева и би могла да се продаде единствено навън, но за целта е нужен маркетинг, мениджмънт, реклама и куп други фактори, които биха превърнали аудиофилите в предприятие.Каквото те май не искат да станат.Слушам музика Да, това съм аз...Слушам \"Трилър\" на Майкъл Джексън на колоните на един от пичовете от аудиофилското общество.Това се случва в един дърводелски цех в село Граница, на 10 километра от Кюстендил.Цехът скоро ще бъде превърнат в специална стая за слушане на музика. Вече има акустичен модел за звукоизолация:По-интересното е, че вече има и декор. Декорът е от събирани различни усилватели и грамофони \"геройски паднали в битката за качествен звук\" - се шегуват пичовете от аудиофилското братство:В тази стая в това малко село (в което има и манастирче) ще има и едно аудио светилище, в което всеки желаещ може да отиде и да чуе, че досега нищо не е чувал.Отново в стаята на Сашо\"Да направя тази стая ми отне точно половин година\" - разказва Сашо и ми пуска класическа музика, за да чуя как звучи симфоничен оркестър с неговата апаратура. \"Някои неща ги нямаше. Други ги имаше, но трябваше в движение да се уча как да ги направя. Например въздушните джобове в стените. В крайна сметка се получи добре\" - с гордост казва Сашо. И пуска един албум на швейцарците Yello.Звукът е повече от убийствен.Слушам още някакви неща и си мисля за това колко глухи сме и как не искаме да отворим ушите си.И че няколко момчета се опитват да отворят и нашите уши, но ние си слушаме скапаните безплатни MP3-ки и си мислим, че слушаме музика.Впрочем, само преди месец, на подобна апаратура Кирил ми пуска онази до болка втръснала песен на комунистите от Rage Against the Machine - \"Killing in the Name\", и аз за първи път чувам, че гласът на Zack de la Rocha е изкривен с дисторшън. Досега бях чувал песента хиляди пъти, но нито веднъж не бях уловил този детайл.Душичката на цигулкатаЗнаете ли...Музиката е странно нещо.И звукът - и той.Понякога правиш всичко както трябва. А не се получава.И в звука е така.Например - не знам дали знаете, но във всяка цигулка, някъде вътре има по една малка клечица.Къде се намира тя - това е тайната на лютиера.Клечицата се нарича \"душичка\" и колкото и добър да е инструментyt, ако тази клечица не е на точно определено място, цигулката ще звучи като котката ви, която, без да искате, сте настъпили.Така е и с озвучителната апаратура, която слушаме.Ако тя няма \"душичка\", то ние няма да чуем нищо.А момчетата от Българското аудиофилско общество са призвани да ни покажат, че знаят къде се намира душичката.И винаги можете да ги потърсите за съвет.Или просто за да ви поканят да чуете техните произведения.Повярвайте ми - заслужава си.Почти толкова, колкото са си стрували онези 400 километра, които е извървял Бах, за да чуе Букстехуде.С Българското аудиофилско общество можете да се свържете, като им пишете в техния фейсбук профил - А аз ви оставям...В годината на Бетовен всички кабелни провайдери спряха каналът за класическа музика Mezzo Live HD.Но това е обект за друг разговор, в който не бих запазил своята политкоректност...", "date": "2020.01.04", "title": "Да осъзнаеш, че досега си бил глух"}
{"url": "https://offnews.bg/obshtestvo/deniat-zapochva-sas-slantce-i-temperaturi-ot-minus-6-gradusa-718668.html", "text": "Днес времето ще е слънчево, но от запад облачността, предимно средна и висока, ще се увеличава и вплътнява. Ще духа слаб до умерен вятър от запад-северозапад.Минималните температури ще бъдат между минус 6° и минус 1°, а максималните – между 7° и 12°.Атмосферното налягане ще се понижава и ще е близко до средното за месеца.Над планините ще бъде предимно слънчево. Ще духа умерен, по високите части временно силен вятър от север-северозапад. Максимална температура на височина 1200 метра 6°, на 2000 метра около минус 2°.", "date": "2020.01.04", "title": "Денят започва със слънце и температури от минус 6 градуса"}
{"url": "https://offnews.bg/zdrave/nov-sluchaj-na-grip-e-registriran-v-burgas-718686.html", "text": "Нов случай на грип е регистриран в Бургас. Това съобщи за Нова телевизия д-р Величка Григорова от РЗИ – Бургас. Вчера беше потвърден грип при 85-годишна жена от Бургас и двама възрастни от град София.\"Дълга и топла есен беше в нашата страна. Обстановката у нас се следи по два начина. Първият начин е броят на хората, които се обръщат за медицинска помощ. От анализа виждаме къде се е увеличила заболяемостта. В края на годината най-много случаи има в южните области на България - Ямбол, Хасково, Бургас. Имаме около 30% по-малко болни за същия период от миналата година\", коментира проф. Тодор Кантарджиев.Според него епидемично разпространение във втората половина на януари, а пикът на грипа ще бъде през втората половина на февруари. Положителното е, че тази година имаме 30% по-малко случаи на болни. \"Вече си мием ръцете и ползваме кърпички. При настъпване на грипа хората трябва да избягват здрависването, за да не се стигне до заболяване\", каза проф. Кантарджиев.", "date": "2020.01.04", "title": "Нов случай на грип е регистриран в Бургас"}
{"url": "https://offnews.bg/obshtestvo/umartviavat-vsichki-24-000-praseta-ot-fermata-v-s-nikola-kozlevo-sht-718705.html", "text": "Всичките около 24 000 прасета в индустриалната ферма в с. Никола Козлево, където е констатирано огнище на Африканска чума по свинете (АЧС), ще бъдат умъртвени. Това бе съобщено на днешното извънредно заседание на Областната епизоотична комисия в Шумен, предава Нова телевизия.На него присъстваха изпълнителният директор на Българската агенция по безопасност на храните (БАБХ) проф. Паскал Желязков, заместникът му д-р Цвятко Александров, директорът на Центъра за оценка на риска по хранителната верига проф. Георги Георгиев, представители на Министерството на земеделието, горите и храните и други институции.Прасетата ще бъдат умъртвени по хуманен начин, при спазване на нормативните изисквания. Мястото на загробване на труповете е съгласувано със съответните институциите, бе съобщено на заседанието.Предполага се, че вирусът може да е пренесен в предприятието от гризачи. Не се предвижда да бъдат съкратени около 70-те работници в индустриалната ферма, каза на заседанието неин представител.Предприети са мерките за контрол и ликвидиране на заболяването, съгласно правилата на европейското и националното законодателство и Плана за спешни действия при контрол на АЧС. Определена е трикилометрова предпазна зона около огнището, в община Никола Козлево, както и десеткилометрова наблюдавана зона.", "date": "2020.01.04", "title": "Умъртвяват всички 24 000 прасета от фермата в с. Никола Козлево, щетите са около 10 млн. лв."}
{"url": "https://offnews.bg/izvan-terena/kupon-v-diskotekata-na-bg-ronaldo-zavarshi-s-masov-boj-718692.html", "text": "С яко меле приключи новогодишната нощ в дискотека на Кулата, която в момента се стопанисва от футболиста Даниел Златков, известен с прозвището БГ Роналдо.Тежко е пострадал 26-годишен мъж от петричкото село Марикостиново, той е бил пребит от небезизвестните братя от с. Тополница Дафин и Венелин Николов, съобщава struma.Николай Хиджев, който е син на бизнесмена от с. Кулата Красимир Хиджев, посрещал с компания новата година. Около 4 ч. сутринта той влязъл в конфликт със синовете на Митко Джак от село Тополница – Дафин и Венелин, които седели на съседна маса с друга компания.Дафин първоначално се спречкал с по-малкия брат на Николай – Мартин. Младежите, изплашени от агресивното поведение на тополнишката компания, се обадили на баща им Красимир. След като той пристигнал в заведението, буквално за минути се заформило истинско меле. Голямата тополнишка компания начело с двамата братя Дафин и Венелин започнали с бухалки и пособие за изстрелване на пиратки да бият синовете на Хиджев.Най-пострадал от всички се оказал Николай Хиджев, който е транспортиран в петричката болница с множество травми по главата. Направени са му медицински изследвания, скенер и рентгенови снимки, след което е приет за лечение в хирургично отделение с комоцио. Разкъсно-контузните рани по главата му са обработени и зашити.Бащата на пострадалия Николай – Красимир Хиджев, от дълги години се занимава с бизнес, има хотел в с. Кулата, който в момента се ръководи от най големия му син Стефан.Тополнишката група – Дафин, Венелин и баща им Митко, са стари познайници на полицията.", "date": "2020.01.04", "title": "Купон в дискотеката на БГ Роналдо завърши с масов бой"}
{"url": "https://offnews.bg/tenis/stiskame-paltci-na-nashite-v-sidni-prez-noshtta-sreshtu-nedelia-718693.html", "text": "Безсънна нощ очаква феновете на тениса у нас. Мачовете на отбора ни в турнира ATP Cup срещу Молдова в Сидни започват от 01:00 часа българско време в нощта на 4 срещу 5 януари (събота срещу неделя).Тогава пръв на корта излиза Димитър Кузманов, който ще се изправи срещу Александър Козбинов. След него е мачът на първата ни ракета Григор Димитров срещу Раду Албот. Кога ще е мача на двойки предстои да се реши.Молдовците загубиха от Белгия с 0-3 в първия ден и ще търси успех срещу нашите, които в първия ден успяха да надделеят над Великобритания.С основен принос беше играещият ни капитан Григор Димитров. Той постигна победа на сингъл, а заедно с третия ни най-добър състезател Александър Лазаров спечелиха решителния мач на двойки срещу Великобритания, отразявайки два мачбола и надигравайки изненадващо опитните Джейми Мъри и Джо Солзбъри със 7:6(5) 6:7(2) (11:9).", "date": "2020.01.04", "title": "Стискаме палци на нашите в Сидни през нощта срещу неделя"}
{"url": "https://offnews.bg/sviat/tramp-dejstvahme-za-da-predotvratim-vojna-a-ne-za-da-zapochvame-tak-718687.html", "text": "Президентът на САЩ Доналд Тръмп заяви, че е наредил Касем Сюлеймани да бъде ликвидиран, за да предотврати война, а не за да започва такава. Той допълни, че иранският военен командир е планирал непосредствено предстоящи нападения срещу американци, съобщават световните агенции.„Сюлеймани планираше непосредствено предстоящи зловещи нападения срещу американски дипломати и военни, но ние го хванахме на местопрестъплението и го ликвидирахме\", каза Тръмп пред репортери в имението си Мар а Лаго в щата Флорида.„Снощи предприехме действия, за да предотвратим война, а не за да започваме такава\", заяви президентът на САЩ. Тръмп посочи, че САЩ не се стремят към смяна на режима в Иран.", "date": "2020.01.04", "title": "Тръмп: Действахме, за да предотвратим война, а не за да започваме такава"}
{"url": "https://offnews.bg/obshtestvo/kmetat-na-pernik-shte-izzhiveem-bolezneno-tazi-kriza-718690.html", "text": "Болезнена, но наложителна е мярката за въведения вчера още по-строг воден режим в Перник, който предвижда с час по-малко вода, отколкото и досега. Това обяви пред БиТиВи кметът на Перник Станислав Владимиров.„Нормално е хората да не приемат добре тази мярка, не може да мине без нея. Предложение на ВиК дружеството е, за да можем да минем под 300 литра в секунда, за да можем да имаме в най-студените месеци: януари и февруари, достъп до питейна вода, защото това са най-критичните месеци. Падна добър сняг във водосборната зона на Перник. Всички се надяваме да започне по-рано снеготопенето. Да бъде поетапно, да не бъде наведнъж, защото и при най-малкия по-голям приток в момента се получава замътяване. Трудно старата ни пречиствателна станция може да обработи това замътяване и тогава вече възниква проблемът не всички квартали да имат достъп до питейна вода“, обясни Владимиров.По думите му, един от сериозните проблеми на ВиК в Перник е не само остарялата инфраструктура, но и липсата на квалифицирани кадри, които да адресират проблемите с водоснабдяването.,,Истината е, че имаме дефицит на добри кадри, защото и в предишния режим имахме много проблеми. Лошо финансово състояние, лоша организация и изобщо трудно се смогва поради липсата на добри кадри. Въпреки всичко ние ще изживеем тази криза, макар и болезнено'', допълни той.Владимиров увери, че с отпуснатите пари от Министерски съвет канализационната и водопроводната система в града ще бъдат подменени.Според него до това положение, в което се намира миньорският град, нямаше да се стигне, ако още през лятото е бил въведен такъв режим, но само в рамките на нощта.Надявам се в парламента да се случи дебат по проблемите във ВиК сектора, каза Владимиров в коментар за поискания вот на недоверие от страна на БСП.„Да влагаме политика в тази кризисна ситуация не смятам, че е правилно, но да направим дебат за проблемите във ВиК сектора, е изключително належащо. Не мисля, че БСП се заиграва със страховете на хората. Ролята на опозицията е да постави даден проблем, особено в парламента. Аз се надявам да нямаме лични нападки и лични сблъсъци – да има дебат по същество за това, което не сме свършили назад във времето, защото само глупаците винаги започват отначало. Аз се надявам тази криза да направи така че ВиК секторът да бъде доста по-подреден”, коментира Владимиров", "date": "2020.01.04", "title": "Кметът на Перник: Ще изживеем болезнено тази криза"}
{"url": "https://offnews.bg/112/pozhar-v-hotel-vav-velingrad-evakuiraha-169-dushi-718694.html", "text": "Пожар е възникнал в хотел във Велинград, съобщават от пресцентъра на Главна дирекция \"Пожарна безопасност и защита на населението\". Сигналът е получен в 21.48 ч. Незабавно е изпратен екип с противопожарен автомобил.Заради обгазяването са били евакуирани 169 души - 156 гости на хотела и 13 души от персонала.Пожарът е изгасен за минути. Изгоряла е помпа филтър, опушени са стените на помещението, в което е била помпата. При инцидента няма пострадали.По първоначални данни причината за пожара е техническа неизправност.", "date": "2020.01.04", "title": "Пожар в хотел във Велинград, евакуираха 169 души"}
{"url": "https://offnews.bg/volejbol/volejbolistkite-zavarshiha-kontrolite-s-pobeda-718697.html", "text": "Женският национален отбор на България завърши с успех в контролите с Хърватия, които са част от подготовката и на двата тима за олимпийската квалификация в Апелдоорн (Нидерландия), която ще се проведе от 7 до 12 януари.Националките, водени от Иван Петков, отбелязаха категоричен успех в последната контрола с Хърватия. \"Лъвиците\" победиха съперника с 3:0 (28:26, 25:14, 25:22) в третия мач помежду им, който се игра в столичната зала \"Христо Ботев\". Проверката бе затворена за публика.Така българските волейболистки загряха за европейската олимпийска квалификация с два успеха и един равен резултат (2:2 гейма).С най-голям актив за победата на България бе капитанът Елица Василева с 19 точки, Мира Тодорова добави 10 точки (4 блокади). За хърватския тим Николина Божичевич завърши с 12 точки (3 аса, 2 блокади).България е в предварителна група А на турнира, заедно с Полша, Азербайджан и Нидерландия. Тимът на Хърватия е в другата група В, като съперници са Турция, Белгия и Германия. Само първенецът от турнира получава квота за олимпийските игри в Токио 2020.", "date": "2020.01.04", "title": "Волейболистките завършиха контролите с победа"}
{"url": "https://offnews.bg/futbol/poliatci-izbrali-petev-pred-bivsh-selektcioner-na-anglia-718696.html", "text": "Президентът на Ягелония Цезари Кулеша разкри подробности около сделката с Ивайло Петев. Българският специалист беше назначен за треньор на тима.Бизнесменът заяви, че е преговарял със световноизвестния специалист Свен-Горан Ериксон и е бил много близо да го убеди да поеме отбора. В крайна сметка обаче босът е взел решение вместо на бившия селекционер на Англия да се довери на Петев.\"Ериксон знаеше какви са финансовите реалности в полската лига. Имахме споразумение с него преди седмица.Въпреки това взехме решение да се доверим на по-младия треньор Ивайло Петев\", обясни Кулеша пред Interia.pl.", "date": "2020.01.04", "title": "Поляци избрали Петев пред бивш селекционер на Англия"}
{"url": "https://offnews.bg/112/zadarzhan-e-uchastnik-v-grupa-za-telefonni-izmami-razbita-prez-avgust-718695.html", "text": "24-годишен от Кресна, обявен за издирване във връзка с телефонни измами, е задържан от служители на ГДГП и ГДНП на столичната аерогара при пристигане от Германия. Мъжът е привлечен като обвиняем по досъдебното производство за организирана престъпна група, извършвала телефонни измами. Седем от участниците в групата бяха задържани след операцията на ГДНП и Спецпрокуратурата на 30 август 2019 г., проведена в градовете Левски и София.24-годишният е привлечен в качеството на обвиняем за участие в организирана престъпна група, заедно с останалите 7 задържани по време на операцията на 30 август. В хода на досъдебното производство са събрани доказателства за съпричастността му към извършена на 1 август в София телефонна измама. В схемата той е участвал като куриер, като е взел от млада жена инкриминираната сума от 11 000 лв. в района на Семинарията. След това заминал за Германия със семейството си, където се е укривал.Мъжът е с наложена от прокуратурата мярка за задържане под стража за срок до 72 часа. Работата продължава под надзора на Специализираната прокуратура.", "date": "2020.01.04", "title": "Задържан е участник в група за телефонни измами, разбита през август 2019 г."}
{"url": "https://offnews.bg/obshtestvo/sofia-praznuva-142-godini-ot-osvobozhdenieto-si-718685.html", "text": "София. Столична община, Софийска света митрополия, Сдружение на приятелите на Русия „Александър Невски” и Фондация „Героите на България” организират на 4 януари 2020 г. (събота) тържествени събития, посветени на 142 години от Освобождението на София. Това съобщиха от пресцентъра на Общината.Програма на събитията:- 10.00 ч. - благодарствен молебен в храм „Света Неделя”;- 10.30 ч. - литийно шествие и поднасяне цветя и венци на признателност пред паметниците на генерал Гурко и Цар Освободител;- 11.15 ч. - литературно-музикална програма и поднасяне на венци пред паметника на Българския опълченец.Честването е част от Календара на културните събития на Столична община.", "date": "2020.01.04", "title": "София празнува 142 години от Освобождението си"}
{"url": "https://offnews.bg/sviat/hiliadi-se-sboguvat-s-kasem-siulejmani-v-bagdad-718689.html", "text": "Хиляди иракчани, скандирайки „Смърт на Америка“, се включиха днес в траурна процесия в Багдад за иранския командир Касем Солеймани и иракския паравоенен лидер Абу Махди ал Мухандис, убити при въздушен удар от американски дрон, предава Ройтерс.Кортежът се събра в Кадимия – шиитски квартал на иракската столица, преди да потегли за Зелената зона – район с правителствени и дипломатически мисии в иракската столица, където на държавната церемония ще присъстват висши официални лица.Общо 10 души – 5-има иракчани и 5 иранци, бяха убити при американски въздушен удар по колите им до летището на Багдад в петък сутринта.Мъртвите бяха транспортирани до Кадимия с пикапи в ковчези, покрити с националните им знамена.Конвоят пълзеше през море от облечени в черно опечалени, някои от които носеха портрети на иранския върховен водач Али Хаменей.По-късно днес телата на иранците ще бъдат транспортирани по въздух до Иран, който обяви 3-дневен траур за Солеймани.Той ще бъде погребан във вторник в родния си град Керман в централен Иран.", "date": "2020.01.04", "title": "Хиляди се сбогуват с Касем Сюлеймани в Багдад"}
{"url": "https://offnews.bg/obshtestvo/pochitame-sv-onufrij-gabrovski-tihomir-posreshta-gosti-za-imen-den-718442.html", "text": "Църквата отбелязва днес Събор на 70-те апостоли. Имен ден празнуват всички, които са кръстени Тихомир и Тихомира. Името е славянско и означава \"тих и смирен живот\". Освен дванадесетте апостоли Христос имал и други - седемдесет, които също изпращал на проповед. След възкресението му ведно с дванадесетте апостоли и те се разпръснали по света да проповядват и са страдали за Христа. Проповядвали не само със слово, но и с примера на добродетелния си живот, търпение, кротост, дела на християнска любов и вършили чудеса.Събор на 70-те апостоли означава общо празнуване.На 4 януари църквата почита и преподобни Онуфрий Габровски, родом от Габрово, Великотърновска епархия. Като юноша той бил наказан от баща си за буйство и, ядосан, заявил, че ще се потурчи. Разкаял се за това, отишъл в Света гора и Хилендарския манастир. Приел монашество с име Манасий, подвизавал се строго. Отишъл на остров Хиос и пред съда с отвращение отрекъл мохамеданството и за Христовата вяра бил обезглавен на 32-годишна възраст.", "date": "2020.01.04", "title": "Почитаме св. Онуфрий Габровски, Тихомир посреща гости за имен ден"}
{"url": "https://mamaninja.bg/%D0%B4%D0%B5%D1%86%D0%B0/%D0%BE%D0%B1%D1%80%D0%B0%D0%B7%D0%BE%D0%B2%D0%B0%D0%BD%D0%B8%D0%B5/item/3900-operatsiya-oh-i-ugolemena-nauka-dva-seriala-za-malkite-ucheni", "text": "", "date": "2020.01.04", "title": null}
{"url": "https://offnews.bg/futbol/kiril-despodov-se-zavrashta-v-seria-a-718691.html", "text": "Футболист на България за 2018 година Кирил Десподов ще се завърне в Каляри. Спортният директор на клуба от Серия \"А\" Марчело Карли обясни, че той отново ще бъде част от тима след края на настоящия сезон.В момента 23-годишният Десподов е под наем в австрийския Щурм (Грац), където се представя много силно.Към бившата звезда на ЦСКА има сериозен интерес от Спарта (Прага), както и няколко отбора от Италия. От изказването на Карли става ясно, че в Каляри ще залагат на българина в бъдеще.\"Следим много внимателно развитието на Десподов. Той израства добре и ще се върне при нас след края на сезона. Той е наш футболист\", категоричен е спортният директор на Каляри, цитиран от Гонг.Карли категорично отхвърли на този етап вероятността Десподов да бъде продаден на друг клуб през януарския трансферен прозорец.", "date": "2020.01.04", "title": "Кирил Десподов се завръща в Серия А"}
{"url": "https://offnews.bg/litca/koj-e-kasem-siulejmani-718684.html", "text": "Кой е ликвидираният от американската армия ирански генерал Касем Сюлеймани и защо след неговата смърт Иран обеща отмъщение на САЩ, а светът се опасява от опасно разрастване на конфликта и нова голяма война?След върховния лидер на Иран Касем Сюлеймани е втората най-влиятелна фигура в ислямската република. Описват го като забележителен командир, всяващ едновременно почит и страх - смел, харизматичен и обичан от военните. Върховният водач на Иран Аятолах Али Али Хаменей веднъж го нарича \"живия мъченик на революцията\". САЩ го виждат като безмилостен убиец, чиито ръце са изцапани с американска кръв.Като главнокомандващ на корпуса \"Ал Кудс\" на Иранската революционна гвардия, отговорен за операциите зад граница, Сюлеймани е мозъкът зад дейността на Иран в Близкия изток и де факто - действащ външен министър на страната, що се отнася до въпросите на мира и войната.Смятан е за архитект на войната на сирийския президент Башар Асад срещу бунтовниците в Сирия, на възхода на проиранските паравоенни в Ирак, на борбата срещу Ислямска държава и на още много битки.62-годишният командир със сребърни коси е силно почитан от едни, също толкова силно ненавиждан от други и митологизиран - дори с мемета в социалните мрежи.В последните години фигурата му стана популярна, след като ръководеше тайни операции, донесли му слава в Иран. След серия такива митът за него го направи герой в документални филми, медийни репортажи и дори песни.През 2013 г. бившият агент на ФБР Джон Магуайър каза пред \"Ню Йорк таймс\", че Сюлеймани е абсолютно \"най-влиятелният човек в Близкия изток\".Пентагонът обяви на 3 януари, че е провел успешна операция по ликвидирането му в Багдад, Ирак, по заповед на президента Доналд Тръмп.Сюлеймани е роден на 11 март 1957 г. в Иран. Започва военната си кариера в началото на 80-те в Ирано-иракската война, а преди това работи в строителството и като ВиК техник. Няма религиозно образование. Има пет деца. Не обича да дава интервюта.\"Целият му живот е минал в битки. Войниците му го обичат. Тих, харизматичен мъж, гениален стратег и тактически боец - така го описва американският генерал-лейтенант Марк Хертлинг пред Си Ен Ен. \"Всичко това, изхождайки от гледната точка на врага, ще създаде огромен гняв в тази част на света\", добавя генерал Хертлинг.Американските власти смятат, че по време на войната в Ирак именно отрядите на Сюлеймани предоставят на иракските бунтовници специално направени бомби, които могат да пробият брони - смъртоносно оръжие срещу американските сили. Това твърдение е отречено от Иран.Служителите на Министерството на финансите на САЩ твърдят, че Сюлеймани е участвал в прословут заговор на американска земя. Негов отряд през 2011 г. е трябвало, но без успех, да убие посланика на Саудитска Арабия в САЩ Адел Ал Джубайр в \"Кафе Милано\" във Вашингтон.Америка обяви, че е планирала покушението над Сюлеймани, за да предотрати атака срещу американски дипломати и военни, в която са могли да загинат стотици хора. Сюлеймани е убит след кацане в Багдад - групата му е атакувана от ракета, изстреляна от дрон. Смята се, че загинали са поне 10 души.", "date": "2020.01.04", "title": "Кой е Касем Сюлеймани"}
{"url": "https://offnews.bg/horoskop/horoskop-za-4-10-ianuari-ot-antonia-mechkova-717927.html", "text": "Пак се задават празници, та още през уикенда обмислете програмата си. На Богоявление Овните май ще поемат и част от задължения на рода и познати, това ги изнервя и през следващите дни, от сряда до петък се очертават поводи за разправии с околни. По-добре се съсредоточете в лични дела и ограничете общуването до най-близки и обичани хора. Не че те са идеални, но с други ще изглаждате неразбирателствата дълго. Верни приятели помагат за компромис. Влюбените сериозно да анализират кое поражда противоречия във връзката...Хубаво 7-дневие, макар проблемите да не са малко. За деловите неща е редно да имате ясен план дори и да не се разбирате много с някои шефове и колеги. Телците да не се увличат по купони и празници, поводи за наздравици има, но работата няма да ги чака. На Ивановден следвайте точно графика си, сряда ще бъде напрегната и от усилията ви зависи успехът и на екипа. Четвъртък може да ви отведе на път и сред непознати, периодът подсказва нови шансове за изява, доход. Обвързаните да ценят повече избраника си, истинска опора им е.Предстоят динамични дни, а и промени, за които може би се готвите отдавна. Така че през уикенда се мъчете да заздравите връзките си с колеги, познати и близки. Подкрепата е важна за Близнаците, а и те правят доста за общия успех. От Богоявление задачите ви се множат, но сега старанието ви няма да остане невъзнаградено, сряда ви предлага нови шансове за дейност, печалби, съюзи. В четвъртък се включвайте и в чужди проекти, петък ще ви радва с хармония у дома. Ако сте пред труден личен избор, семейството ви неотстъпно ще е с вас.Празнични поводи току ви събират с повече хора, вероятно е да ви търсят и за услуги. Е, бързо ще се убедите, че така пилеете сили и време за чужда полза. Група Раци ще свият кръга на общуването си още в сряда – едно, че в работата възникват редица пречки, второ, доста лични въпроси чакат решение. Новите възможности за изява и печалби, които ви разкрива началото на тази делова седмица, изискват задълбочен анализ и планиране, петък е за контакти с онези, с които свързвате бъдещите си стъпки. Любовта очаква цялото ви внимание...Тези 7 дни ви изпълват с енергия за професионална изява и промени, обаче не забравяйте и грижите за тонуса, щадете силите си. Лъвовете да отделят повече време за най-близки, май трябва да парират ревност, опити за намеса в личните им неща. Още от уикенда сте дискретни за такива грижи. Богоявление и Ивановден ви подтикват да рискувате в работа, а позитивните промени зависят от укрепване на ефективни съюзи с влиятелни хора, обновяване на методи и идеи. Припряността ще носи критики, тревоги за пари, защо да не ги спестите?Сега празничните поводи са доста, но вие не се поддавате на купонджийското настроение в кръга си. Девите са наясно, че в деловата сфера ги чакат доста задачи, а и трудностите пред изявата им няма да са малко. Е, в понеделник не прекалявайте с придирчивостта, всички имат слабости, вие също. На Ивановден заздравявате важни партньорства, но от сряда бъдете много бдителни, възникват сериозни пречки, не бива да надценявате свои знания и умения. Петък е за близките, уважават приноса ви и ако други го премълчават.За вас това 7-дневие е динамично и по-напрегнато, но благодатно за укрепване на делови и лични партньорства. Още уикендът изправя доста Везни пред куп сериозни пречки, да не прибързват с решения, а да търсят мнение на близки, на които държат. На Йордановден някои от знака ще дадат заден ход, ще се мъчат да заобиколят трудностите. На Ивановден помагате на познати, ако трябва, намирате посредници. Сряда ви радва с резултати и равностойни съюзи, в следващите дни се уверявате колко ви ценят околните. В любовта е очевидно.До Ивановден трябва да събирате търпение и да ви се струва, че за дела и лични неща околните не ценят приноса ви. Скорпионите не се предават пред трудностите, които уикендът очертава. В понеделник не споделяйте идеи и планове, случаят ще изненада по-дискретните с още възможности. Вторник и сряда ще ви карат да работите с равномерно темпо, задачите валят, а шефовете си гледат свои грижи. Четвъртък ще ви увери: действате в правилната посока, но резултатът се бави заради други фактори. Помощта на близки е незаменима.Поводи за купони бол, та не е зле да се придържате към някакви ограничения. Иначе хапване, пийване, компании могат да докарат и яд. Е, ако Стрелците не прекаляват в нищо, да внимават и в каква среда попадат, тревоги може да имат и заради неподходящо обкръжение в понеделник и вторник. От сряда дълбаете в работа, но задачите са трудни, възникват пречки, дано разчитате на подкрепа от влиятелни хора. Преценете какво можете, къде ви трябват помощници, до петък ще намерите. Необвързаните да не рискуват с авантюри, не водят връзка.До Ивановден ще положите значителни усилия да туширате поводи за спор с близки и познати, някои от знака временно замразяват делови начинания, за се включат в чужд проект. Козирозите наистина да не прибързват, за доста задачи ще им трябват услуги от околни, а в други случаи предварително ще се мъчат да си осигурят закрила за решаване на болните административни въпроси. В сряда стриктно уреждайте детайлите в самостоятелни начинания, в четвъртък убедете колеги в правотата си, за лични неща и в петък разправия не е нужна.Периодът ви товари с повече делови задължения, а вие сте готови да давате и нови обещания за услуги. Водолеите да внимават да не си създадат проблеми с бизнес партньори или с близки, на Богоявление е добре даже да забавят темпо, да обмислят по-грижливо действията си. На Ивановден сте сред онези, които следва строго да си подбират компании, възникват ненадейни проблеми. Сряда предлага условия за изява и печалби, но нека да не са на гърба на познати и колеги, уреждайте стриктно финанси и правни детайли и през следващите дни.Тези дни идват с много празнични поводи, можете умело да съчетаете полезно с приятно. Още през уикенда Рибите уговарят на маса делови партньорства и изяви, важно е от понеделник да търсят най-прагматичен начин за реализиране на идеите. На Ивановден не оставяйте недовършени неща, макар че спънките в работата ви са доста. Няма защо да бързате до четвъртък, до тогава всеки детайл в начинанията показва умения, находчивост и постигнатото много ви радва. В любовта ценете топлотата, която ви дават, времето не е за авантюри...", "date": "2020.01.04", "title": "Хороскоп за 4 – 10 януари от Антония Мечкова"}
{"url": "https://offnews.bg/112/8-dushi-sred-koito-i-dete-sa-postradali-ot-pirotehnicheski-izdelia-p-718700.html", "text": "3990 проверки са направени от служители на Охранителна полиция за недопускане на нерегламентирана продажба на пиротехнически изделия преди и по време на коледните и новогодишните празници.Констатирани са 40 нарушения – 34 от тях - за нерегламентирана търговска дейност, а 6 - за неправомерна употреба на пиротехнически изделия. За съответните нарушения са съставени 39 акта и е образувано едно досъдебно производство. Това съобщават от пресцентъра на МВР.В хода на инспекциите полицейските органи са издали 445 разпореждания, предупредени са 1277 лица, изпратени са 329 уведомителни писма. Иззети са и 7958 стандартни опаковки с пиротехнически изделия.Заради неправилно боравене с пиротехнически изделия са пострадали 8 души, сред които и едно дете, няма допуснат смъртен случай.", "date": "2020.01.04", "title": "8 души, сред които и дете, са пострадали от пиротехнически изделия по време на празниците"}
{"url": "https://offnews.bg/obshtestvo/remont-na-am-trakia-dvizhenieto-shte-se-izvarshva-v-edna-lenta-718688.html", "text": "До 6 януари от 8.00 до 17.00 часа движението от км 156 до км 208 на АМ „Тракия“ в двете посоки ще се извършва в една лента поради ремонт на мантинела в средната разделителна ивица. Това съобщиха от пресцентъра на Агенция „Пътна инфраструктура“.Поетапно ще се ограничава трафикът в изпреварващата лента, а моторните превозни средства ще се пренасочват в активната.Шофьорите е необходимо да се движат с повишено внимание и съобразена скорост, като спазват стриктно поставената сигнализация.", "date": "2020.01.04", "title": "Ремонт на АМ 'Тракия', движението ще се извършва в една лента"}
{"url": "https://offnews.bg/112/22-godishen-zaspa-zad-volana-i-predizvika-chelna-katastrofa-718699.html", "text": "Челен сблъсък на два автомобила на главния път Пловдив - Хасково. Катастрофата се е случила около 8.20 тази сутрин на 1 км от изхода на Пловдив в посока Садово, съобщава Нова телевизия.Екип на Бърза помощ е установил, че е пострадал само виновният водач, който е откаран в болница със счупен крак, но е контактен. Алкохолната проба на водача на БМВ-то е отрицателна.Лек автомобил се блъска челно в джип, който се движи срещу него. В автомобила е пътувал 22-годишен мъж от град Садово. По информация на полицията той е заспал и се е блъснал в джипа. Наложило се е екип на пожарната да реже ламарините, за да извади младия мъж.Той е откаран в болница с множество наранявания, но няма опасност за живота му. Водачът на джипа също е без опасност за живота, няма наранявания. Алкохолната му проба е отрицателна.Движението в района е затруднено.", "date": "2020.01.04", "title": "22-годишен заспа зад волана и предизвика челна катастрофа"}
