{"url": "https://offnews.bg/obshtestvo/poslanik-hero-mustafa-napravi-banitca-za-parvata-si-koleda-u-nas-718263.html", "text": "Посланикът на САЩ в България Херо Мустафа направи традиционна баница за първата си Коледа у нас. \"Обичам българска баница. Хайде да направим една\", казва Херо Мустафа ня помощника си в кухнята - готвачът Станислав Петков-Стенка, съобщи на официалната фейсбук страница на Американското посолство в София. \"Храната е важна част от всяка култура. За да разбереш истински една култура, трябва да разбереш и оцениш храната\", заяви още посланик Мустафа. Обожавам да готвя, признава тя и допълва, че със съпруга си се отдават на кулинария, когато имат свободно време.", "date": "2019.12.25", "title": "Посланик Херо Мустафа направи баница за първата си Коледа у нас"}
{"url": "https://offnews.bg/futbol/poredno-priznanie-za-klasata-na-popeto-v-rusia-718261.html", "text": "Бившият капитан на българския национален отбор Ивелин Попов получи поредно признание в Русия, след като попадна в топ 30 на най-добрите футболисти за 2019 година от всички играчи в 16-те отбора от Премиер лигата.Капитанът на Ростов Ивелин Попов се нареди под номер 30 в ранглистата.Класацията за най-добър футболист на годината в Русия се организира от Руския футболен съюз и \"Спорт Експрес\" за четвърти пореден сезон.Общо 41 футболисти от елита - руснаци и чужденци - получават гласове в тазгодишното издание. Номер едно в класацията стана нападателят на Зенит Артьом Дзюба.Тимът на Попов - Ростов е приятната изненада в руската Премиер лига и в момента е на трета позиция в първенството, на само една от втория Краснодар и на 11 от лидера Зенит.", "date": "2019.12.25", "title": "Поредно признание за класата на Попето в Русия"}
{"url": "https://offnews.bg/evropa/frantcia-pod-blokada-i-na-koleda-718266.html", "text": "Придвижването във Франция остава затруднено и на Коледа заради продължаващата транспортна стачка, съобщи Франспрес, цитирана от БТА.Днес се движат само 30% от високоскоростните влакове (TGV), регионалните и 15% от крайградските влакове.Използването на метрото също е затруднено, тъй като работят само две напълно автоматизирани линии, а останалите 14 са затворени.Поредицата стачки, по призива на френските профсъюзи, започна на 5 декември. Протестиращите недоволстват срещу решението за отмяна на специалните условия за пенсиониране на 20 категории граждани и намерението за увеличаване на пенсионната възраст до 64 години.Призивът на френския президент Еманюел Макрон стачките да бъдат прекратени по празниците останаха без отговор. Преговорите между правителството и синдикатите трябва да започнат на 7 януари догодина.", "date": "2019.12.25", "title": "Франция под блокада и на Коледа"}
{"url": "https://offnews.bg/sviat/prezidentite-na-turtcia-i-tunis-obsadiha-prekratiavaneto-na-ogania-v-l-718267.html", "text": "Президентите на Турция Реджеп Ердоган и на Тунис Каис Сайед са обсъдили необходимите стъпки за прекратяване на огъня в Либия, предадоха Ройтерс и ТАСС, цитирани от БТА.Ердоган пристигна по-рано днес на изненадваща визита в Тунис. Петнайсет минути след него в Тунис е пристигнал и ръководителят на международно признатото правителство на Либия Файез ел Сарадж, съобщи арабският телевизионен канал Ал Хадас, цитиран от ТАСС.На съвместна пресконференция с Каис Сайед, турският президент Ердоган изрази увереност, че Тунис може да има \"ценен и конструктивен\" принос за постигането на стабилност в Либия. Ердоган се обяви за възможно най-скорошно прекратяване на огъня в Либия.\"Ние вярваме, че Тунис ще помогне за постигането на стабилност в Либия. Обсъдихме със Сайед стъпките, които можем да предприемем заедно, за да постигнем прекратяване на огъня в Либия и да се премине към политическо решение на конфликта. Негативният развой на събитията в Либия се отразява не само на страната, но и на съседите, на първо място Тунис\", посочи Ердоган, цитиран от ТАСС.В Либия съществуват два органа на изпълнителната власт: международно признатото Правителство на националното съгласие на Файез ел Сарадж и временният кабинет на Абдула Абдуррахман ат Тани, действащ в Източна Либия съвместно с парламента и поддържан от Либийската национална армия на маршал Халифа Хафтар.На 12 декември Хафтар обяви, че неговите сили започват \"решаващата битка за столицата\". Командването на Либийската национална армия неколкократно е подчертавало, че ще се противопостави на всяка чуждестранна намеса във вътрешните работи на Либия и заплаши да потопи корабите и да свали самолетите с турска военна помощ.", "date": "2019.12.25", "title": "Президентите на Турция и Тунис обсъдиха прекратяването на огъня в Либия"}
{"url": "https://offnews.bg/nashite-avtori/bogoslovskiat-fakultet-i-zashto-go-niama-kupolat-mu-718258.html", "text": "Има немалко бели петна в историята ни и то само поради липса на извори. Kнигохранилищата и архивите на София, а дори и в страната, приютяват хиляди документи, ръкописи, както и стотици старопечатни книги, чернови и дори скици. А във всички тях се пазят не само историческото ни минало, ами и възрожденските тласъци на обществото. Да, в превод от османски записи съм попадал на твърде интересни настроения на жителите, има дори описания на недоволството им от управлението на града. Например нежеланието им да приемат прекаленото според тях наставничество на владика или некадърието на някой местен водач. Колкото повече надничам между страниците на старите документи, толкова повече разбирам, че живелите преди нас хора като че ли са били по-дейни, много по-трезво мислещи, а и май в пъти по-критични. Кой знае? Дори си мисля, че формираното градско тогава общество, на което днес казваме „гражданско общество“, през оня далечен пред-Освобожденски 19-ти век е било май доста по-силно и много по-оптимистично настроено за развитие, отколкото е то днес. Тъжно е, че всички извори на информация за града и обитателите му, все още лежат скрити може би по ред субективни причини или финансови такива. Освен устните апокрифни градски историйки и легенди, тези уникални писмени исторически извори, ако изскочат на бял свят - може да ни покажат отделни фрагменти от миналото, написани и разказани от участвалите истински очевидци.За да проверим дали е така, и дали всичките герои от миналото днес ще оживеят измежду страниците на някоя стара книга със стар обков и кожена подвързия, ще се насочим към южната част на площад „Света Неделя“. Там се намира сградата на Богословския Факултет към Софийския университет, така неречената „бивша Духовна Академия“. В същата сграда се помещава и Църковния музей. Бих ви посъветвал някой ден да го посетите, ще видите ред много старинни икони, както и някои възстановени интересни фрагменти от стари стенописи.Въпросната сграда днес е покрита с рекламна тъкан, която прикрива всичко онова, което търпеливо чака да бъде възстановено.Историята на постройката е все още недостатъчно изучена, но всичко започва с това, че на 27 февруари, петък, 1870 г. султан Абдул Азис подписал ферман (декрет) за учредяването на Самостоятелна църковна йерархия под формата на Българска Екзархия, донякъде независима от Вселенската Цариградска гръцка патриаршия. В София след получаването на телеграмата ликуващите наши предци и съграждани, веднага се организирали и избрали комисия, която изработила програма за тържеството. Датата била определена за 4 март 1870 г. Османските власти разрешили това, все пак е логично следствие на пряк султански указ.След точно четвърт век, през 1895 г. в Цариград (Истанбул) тържествено е бил честван юбилея от създаването на Българската Екзархия. Което е ключовия момент и тук, в София, където се заражда идеята за въздигане на сграда-паметник, посветен на това наистина велико събитие. Междувременно, през това време в София вече се е строял храм-паметника Александър Невски (1882 – 1912), а правителството по това време отхвърлило идеята за още един такъв голям и прекалено скъпо струващ строеж. Дълго време, административно решение за започване на строеж все още нямало. Странно, нали, ако сравним как днес никнат търговски центрове на всеки ъгъл. Но, нека да не излизаме от миналото за да се сърдим на настоящето. Та, раздвижването започнало едва през 1912, когато министър-председателят Иван Гешов внесъл в Народното събрание законопроект за разрешение на паметния градеж. За всеобща радост на столичани проектът бил одобрен, а за проектант Светия Синод привлякъл опитния австрийски архитект Фридрих Грюнангер, за който знаем от предишните материали, че още от 1878 г. работел в България (за таланта му писах в една от миналите статии, ще го срещнем и по-натам). Тъй като по това време арх. Грюнангер вече живеел в Залцбург, се наложило да идва няколко пъти в София за да планира чертежите на место. Идването съчетавал и с проверката на здравината на почвата за основите. Когато започнали изкопните работи, се оказало, че тук лежат различни основи от антични римски сгради. Каквито впрочем намираме и до днес в района (и каквито останки ще се намерят най-вероятно при стартирането на спечелилия проект за обновяването на площад Света Неделя).Ето, че градежът тогава най-сетне тръгнал. Само че, влизането на България в Първата световна война забавило окончателното му довършване....И така, незаченалият учебен факултет вече е приспособен за военна лечебница, в която в продължение на повече от 2 години ще карат за лечение ранени войници и офицери. Но, дори и след края на войната обстоятелствата отново не позволили довършването на сградата за дългоочакваното Богословско училище.Харалампи Тачев е нает да извърши изписването на фасадата и изготвянето на художествения проект. На фасадата има ниши за фигурите на светиите Кирил и Методий. Стенописът е извършен от Никола Ганушев, който изписал композицията от общо 17 фигури. Вдигайки глава нагоре няма да ги видите, но ще забележите липсата на големия стъклен купол, който се вижда само и единствено на снимките.Изчезването му е в един нов епизод, за съжаление доста кошмарен не само за сградата, но и за родния ни град. Това са датите 10 януари и 30 март 1944 г., когато разрушителни и запалителни бомби превръщат в руини половината църковен сграден фонд, както и ценното имущество в него. При януарската бомбардировка е разрушена цяла четириетажна сграда в двора на Софийската митрополия, в която се помещавала Свещоливницата и изключително ценна библиотечна сбирка. Свещоливницата била триетажна постройка със салон и помещение за митрополитската библиотека, имала топла връзка със съседното здание. Минавайки всеки ден по ул. “Вито Позитано” гледам празното сега място, и винаги се сещам за изгубените безценни книги станали на прах в бушуващата огнена стихия. Общо взето, изгорялата богата библиотека на Св. Синод наброявала над 20 000 ценни книги, някои от които както споменах са били истински уникати. Жалко, но нали помните началото – времето жадно засмуква…От втората бомбардировка сериозно пострадало и самото здание на Богословския факултет пред който сме застанали. Тогава пада и стъкления покрив. Там за щастие ценностите, съхранявани в сградата предварително и далновидно били евакуирани малко преди това чак в Рилския манастир. Да, за щастие са спасени. Интересен факт, който ми подсказа доц. Христо Темелски, е че от пожара е била пощадена огнеупорната метална каса, но пък в която били унищожени няколко твърде ценни документи от високата температура, и са станали на пепел. Това са били оставените там на съхранение оригинал на султанския ферман от 27 февруари 1870 г., с който била създадена Българската екзархия, и в чиято памет е строена сградата както описах по-горе. А другият твърде интересен документ - е бил Свидетелството на Негово Величество Цар Борис III, удостоверяващо православното му кръщение. Ето извадка от доклада на главния секретар на Св. Синод архимандрит Дамаскин: \"…Архивата цялата изгоря. Запазени са и изнесените по-рано, преди още да бъде бомбардирана София ценни екзархийски книжа, оригиналните протоколи на Св. Синод от всички години. Всички тия книжа са пренесени и съхранени в св. Рилска обител. Изгорели са в огнеупорната каса два ценни исторически документа, за които ще трябва твърде много да се съжалява...\"Завършвам с един интересен факт, свързан именно с Рилския Манастир и неговия музей, където са били евакуирани въпросните стотици експонати от сградата. Ако бяхте посетили музея му през 60-те години, то човека със загадъчната усмивка, който щеше да ви поеме за разходка от входа, и търпеливо да ви развежда като обикновен екскурзовод - е летеца-герой, бранил небето на София, с няколко награди, българския въздушен ас от Втората световна война Стоян Стоянов.Следващият път ще се отдалечим от района, защото планирам да ви разкажа малко повече за паметника на Васил Левски. Ще разберем планирано ли е по проект да има камера за още някой освен за Апостола, както и други интересни свидетелства.* архитект Киро Маричков е дядото на музиканта Кирил Маричков*историята с Карл Хайнрих, арх.Киро Маричков и разлятата боя по стълбите е плод на фантазията на автора, но е свързана с автентичен, истински случай от момента на строежа.Снимки: личен архив, картички издание „Пасков“, Национален Военно-исторически музей.", "date": "2019.12.25", "title": "Богословският факултет и защо го няма куполът му"}
{"url": "https://offnews.bg/sviat/erdogan-na-neobiaveno-poseshtenie-v-tunis-718262.html", "text": "Турският президент Реджеп Тайип Ердоган пристигна днес на необявено предварително посещение в Тунис. Това съобщи съобщи президентски говорител, цитиран от Ройтерс.Ердоган ще разговаря с колегата си Каис Сайед в Тунис.Целта на посещението не е уточнена, допълва БТА.", "date": "2019.12.25", "title": "Ердоган на необявено посещение в Тунис"}
{"url": "https://offnews.bg/zdrave/universitetskata-detska-klinika-v-pleven-s-darenie-ot-balgarskata-kol-718268.html", "text": "Университетската детска клиника на УМБАЛ \"Д-р Георги Странски\" в Плевен получи ново дарение от \"Българската Коледа\", съобщи БТА.Доставени са три монитора за следене на жизнени показатели, холтер за кръвно налягане и холтер за сърдечна честота, пояснява началникът на клиниката, проф. д-р Ваня Недкова.Детската клиника в Плевен получава ежегодно подкрепа от инициативата \"Българската Коледа\" за обновяване на апаратурата си. Първото дарение е направено през 2005 година.Новата техника е жизненоважна, тъй като помага в работата на медиците и има решаващо значение за по-бързото поставяне на точна диагноза, което при най-малките пациенти е много трудно, посочва проф. Недкова. В клиниката се лекуват хиляди деца годишно не само от Плевен и региона, но и от съседните области в Централна и Северозападна България.", "date": "2019.12.25", "title": "Университетската детска клиника в Плевен с дарение от 'Българската Коледа'"}
{"url": "https://offnews.bg/evropa/britanskoto-kralsko-semejstvo-na-koledna-sluzhba-bez-printc-filip-718269.html", "text": "Членовете на британското кралско семейство присъстваха на коледна църковна служба в тяхното имение Сандрингам, графство Норфък, без участието на Херцога на Единбург, съобщи БНР.Британската кралица пристигна в църквата без нейния съпруг принц Филип. Херцогът на Единбург вчера бе изписан след четиридневен престой в болницата и прекара Бъдни вечер в обкръжението на най-близките си в Сандрингам.98-годишният Филип се оттегли от обществения живот през август 2017 година, поради невъзможност да изпълнява задълженията си, в резултат на влошеното му здравословно състояние. Елизабет Втора бе придружена в църквата от синовете си принц Чарлз и принц Андрю.Правнуците на кралицата принц Джордж и принцеса Шарлът за първи път присъстваха на коледна служба.В коледното си послание, което се излъчва днес, британската кралица Елизабет Втора отбелязва, че Великобритания и нейното семейство са преживели трудна година, изминалият период е бил \"с неравности\", информира по-рано Асошиейтед прес.Посланието беше записано предварително преди съпругът на кралицата - принц Филип, да постъпи в болница в Лондон като предпазна мярка.В цитирания от Асошиейтед прес текст кралицата най-вероятно има предвид неравния път на Обединеното кралство за напускането на Европейския съюз, както и неблагополучията в кралското семейство.От продължителната политическа безизходица беше намерен изход едва по-рано този месец, когато гласоподавателите дадоха на борещите се за Брекзит консерватори достатъчно мнозинство в парламента.Проблемите на кралското семейство са свързани с оттеглянето на принц Андрю от обществени задължения заради катастрофалното му телевизионно интервю, в което той защити приятелството си с осъдения за сексуални престъпления Джефри Епстийн.Семейството преживя и разрив между принц Уилям и принц Хари, който замина със съпругата си Меган и малкия им син Арчи за Канада, вместо да прекара коледните празници в имението Сандрингам.\"Пътят невинаги е равен, но с малки крачки могат да се „излекуват“ различията\", смята Елизабет Втора.Кралицата, която е неутрална по политически въпроси, използва словото си и за да припомни 75-та годишнина от десанта на съюзниците през Втората световна война.", "date": "2019.12.25", "title": "Британското кралско семейство на коледна служба без принц Филип"}
{"url": "https://offnews.bg/sviat/absurd-biznesmen-prodava-sibirsko-selo-zaedno-s-zhitelite-mu-718270.html", "text": "Руски предприемач обяви себе си за собственик на цяло село в Красноярския край и го предложи за продажба. На потенциалните купувачи се предлагат ферма за гъски, склад, нефтобаза, животновъден комплекс и 45 къщи заедно с обитателите им, съобщи тв канал НТВ.Обявата се появи в сайта на една от големите агенции за недвижими имоти. В нея продавачът пише: „Ще го дам в добри ръце, почти даром – за 20 милиона рубли. Уместно е да се проведе малък търг“.Рекламният ефект надскочи всички очаквания, жителите на съседните села се развълнуваха и започнаха да звънят на посочения в обявата телефон.Отсреща им отговаряли, че там живеят хора, но те са свободни, не са крепостни, да купуват и после да правят, каквото искат. В самото село Васильовка обаче са изключително разтревожени.„Дали ще ни изселят оттук или няма, но ще дойдат и ще ни изметат под брега“, казва Василий Монгилев от селото.Историята за това как Васильовка попадна в частни ръце, е мистериозна. Според НТВ, още по времето на Горбачов за възстановяването на умиращото село държавата е отделила голяма финансова помощ, строителен комбинат е бил подизпълнител на проекта за възкресяването му.През 90-те години строителният шеф получил земя за производство на селскостопанска продукция за безсрочно ползване, а после неочаквано за хората се оказал пълновластен собственик.„Той не се свенеше да настоява, че ние сме длъжни да работим при него. Не се стърпях и го попитах – а ние ваши аргати ли сме?“, разказва местният Николай Земцев.Представители на собственика на селото уверявали по телефона, че селото ще бъде продадено само на добри ръце, на този, който ще може да го възроди. Предприемачите обаче не казват какво им е пречило по-рано да възродят селото, обаче са убедени, че второ възраждане то няма да преживее.Краварниците пустеят отдавна, техниката е разпродадена, изградената сушилня за зърно така и не заработила, пасищата са превърнати в гори. В районната администрация са стъписани. От 90-те години руският поземлен кодекс е основно променен. А строителният шеф сякаш не е забелязал, че според закона е невъзможно да му принадлежат горите, пътищата, електропреносната мрежа, още по-малко населено място.А и бизнесменът не притежава задължителната пререгистрация, съдът е отказал да продължи арендата за земята. На практика той не може да продава абсолютно нищо.Следственият комитет на Русия проверява информацията, публикувана в медиите, ръководителят му е възложил на регионалното следствено управление да проучи всичко и да докладва за ситуацията в централния апарат, съобщава в сайта си ведомството.", "date": "2019.12.25", "title": "Абсурд: Бизнесмен продава сибирско село заедно с жителите му"}
{"url": "https://offnews.bg/evropa/za-parvi-pat-ot-216-godini-rozhdestvenskata-mesa-v-parizh-ne-beshe-ots-718272.html", "text": "За първи път от 216 години насам коледната меса не беше отслужена в парижката катедрала \"Нотр Дам\". Архиепископ Мишел Опти отслужи тази сутрин традиционната литургия в циркова шатра пред около 2500 вярващи, предаде ДПА.Днешната литургия беше отслужена под шапитото на цирк \"Грюс\" в Булонската гора - парк в западната част на френската столица.Освен в шапитото, парижани и гостите на града можеха да присъстват на коледна литургия в църквите \"Сен Жермен л'Оксероа\" близо до Лувъра и \"Сен Сюлпис\" близо до Люксембургската градина.Пожарът в \"Нотр дам\" предизвика мощна вълна от съпричастие във Франция и по целия свят - досега са потвърдени дарения и заявки за дарения в размер на 922 милиона евро.Осем месеца след пожара от 15 април огромен строителен кран, изчаква момента да махне скелето, което застрашава конструкцията.Акцията трябва да започне в началото на февруари. Предстои да бъдат демонтирани една по една 10 000 тръби - общо 250 тона метал, споени и заварени от априлския пожар.За да се изпълни пожеланието на президента Еманюел Макрон, храмът да бъде възстановен за пет години, строителите няма да имат коледно-новогодишна ваканция. Редица дейности текат и в момента, при все че други са прекъснати, съобщи специалният представител на президента Макрон за реконструкцията генерал Жан-Луи Жоржлен.", "date": "2019.12.25", "title": "За първи път от 216 години Рождественската меса в Париж не беше отслужена в Нотр Дам"}
{"url": "https://offnews.bg/kultura/pochina-avtorkata-emblematichnata-pesen-ot-seriala-priateli-718265.html", "text": "Авторката на основната песен от сериала „Приятели\" - Али Уилис, е починала на 72-годишна възраст, съобщава сп. \"Варайъти\", цитирано от БТА.Тя е композиторът на \"I'll Be There for You\" - легендарната песен, с която започваше всеки епизод на популярното телевизионно шоу (1994-2004).Носителка е на две награди \"Грами\". През 1984 г. получава приза за саундтрака на филма \"Ченгето от Бевърли хилс\", а през 2016 година е наградена в категорията \"Най-добър албум за мюзикъл\" за \"The Color Purple\".Али Уилис е починала във вторник вечерта в Лос Анджелис от инфаркт.", "date": "2019.12.25", "title": "Почина авторката емблематичната песен от сериала \"Приятели\""}
{"url": "https://offnews.bg/tehnologii/apple-raboti-varhu-sobstvena-satelitna-sistema-718273.html", "text": "Apple разполага със „секретен и таен“ екип, който работи по нова сателитна технология, която ще позволи на производителя на iPhone да предава интернет директно на устройства без участието на безжични мрежи, съобщава “Блумбърг“, цитирана от БГНЕС.Според статията Apple има десетки инженери в областта на авиацията и сателитните мрежи, като целта им е в рамките на пет години да реализират идеята на практика.Това означава, че Apple може да използва спътници, за да наблюдава по-точно местоположенията на своите устройства, което би могло да даде възможност за подобрени карти и нови функции.Вече е известно, че Amazon планира да разположи над 3000 спътника през следващите години.През последните месеци Apple започна да наема нови специалисти по софтуер и хардуер, търсейки предимно инженери с опит в проектирането на комуникационно оборудване.Компанията значително увеличи и бюджета си за научни изследвания и разработки, похарчвайки 16 милиарда долара през 2019 г. – с 14 % повече, отколкото предходната година.", "date": "2019.12.25", "title": "Apple работи върху собствена сателитна система"}
{"url": "https://offnews.bg/zdrave/d-r-nikolaj-sharkov-pravo-na-bezplatni-protezi-imat-vsichki-ne-samo-718255.html", "text": "В подписания Национален рамков договор са предвидени безплатни протези за всички възрасти, не само за хората над 65 години, заяви по bTV председателят на Българския зъболекарски съюз (БЗС) д-р Николай Шарков.За тези протези, чиято цена се поема от НЗОК, ще се доплаща само за труд.По думите на Шарков договорените за 2020 г. пари за дентална помощ ще стигнат за децата до 18-годишна възраст. Те имат право на 1 безплатен преглед годишно и 4 дентални дейности – пломби, лечение на усложнения от зъбен кариес като пулпит, вадене на зъб.Д-р Шарков констатира, че ваденето на постоянен зъб при децата през последните години намалява, но като цяло зъбният статус на българина не е добър.Той напомни, че за здрави зъби е важна и добрата храна, и оралната хигиена", "date": "2019.12.25", "title": "Д-р Николай Шарков: Право на безплатни протези имат всички, не само най-възрастните"}
{"url": "https://offnews.bg/sviat/belobrad-mazh-ograbi-banka-hvarlia-banknoti-na-minuvachite-za-vesela-718252.html", "text": "Белобрад мъж, заподозрян че е ограбил банка в американския щат Колорадо, е задържан в кафене до финансовата институция, където чакал полицията. 65-годишният Дейвид Уейн Оливър заплашил, че ще използва оръжие, и отнесъл не малка, но неуточнена сума от банката. След като излязъл на улицата с парите, той започнал да хвърля банкноти към минувачите. Очевидец разказа пред KKTV, че пари са летели наляво и надясно, а Оливър крещял \"Весела Коледа\", съобщи БТА. Минувачи събрали част от парите и ги върнали в банката, докато Оливър отивал към кафенето \"Старбъкс\", където седнал и започнал да чака полицията да го арестува.Вестник \"Денвър пост\" цитира полицай, че все още \"хиляди долари\" не са открити и посочи, че няма данни Оливър да е използвал оръжие при обира.Той е отведен в затвор в Ел Пасо преди насроченото му за четвъртък първо явяване в съда.", "date": "2019.12.25", "title": "Белобрад мъж ограби банка, хвърля банкноти на минувачите за Весела Коледа"}
{"url": "https://offnews.bg/obshtestvo/snezhinki-za-koleda-biala-pokrivka-i-buren-viatar-v-planinite-718235.html", "text": "Облаци и дъжд, примесен със сняг в западната част от страната, прогнозират синоптиците за днес. Ще продължи да духа умерен, временно и силен северозападен вятър. Температурите още ще се понижават, максималните ще са между 3 и 8 градуса.Над планините ще е предимно облачно с валежи от слаб сняг. Ще духа силен до бурен северозападен вятър. Максимална температура на височина 1200 метра около нулата, а на 2000 метра – около минус 7 градуса. Над Черноморието облачността ще е значителна. Ще духа умерен северозападен вятър. Максимални температури на въздуха: 8-10 градуса, а сред вълните до 2 бала термометрите ще се качат до 13-14 градуса. И през втория и третия ден от Коледа ще преобладава облачно време, на места със слаби превалявания от дъжд и сняг. Ще продължи да духа умерен вятър от запад-северозапад.", "date": "2019.12.25", "title": "Снежинки за Коледа, бяла покривка и бурен вятър в планините"}
{"url": "https://offnews.bg/obshtestvo/rozhdestvo-hristovo-e-hristianite-praznuvat-718157.html", "text": "Християнският свят празнува днес един от най-големите църковни празници – Рождество Христово, на който се чества рождението на Божия син Исус Христос. Според eвангелието раждането на Христос станало в град Витлеем, в римската провинция Юдея. В мига на Рождеството в небето пламнала чудна светлина, явил се ангел, който съобщил на намиращите се наблизо пастири, че на света е дошъл Спасителят.С Рождеството си Христос донася частица от светостта на небесния мир. С неговото идване на земята се отбелязва началото на новата ера.Народът ни празнува Коледа още от полунощ след Бъдни вечер. В обичая Коледуване според традициите участват само млади мъже.Днес свършват постите. В храмовете има празнична служба. Българският патриарх Неофит ще отслужи света литургия за Рождество Христово в катедралата \"Св. Александър Невски\".На 25 декември имен ден празнуват Христо, Радослава, Радослав, Радостина, Радостин, Божидар, Емил, Емануил, Християн, Ренета, Християна, Кристиян, Кристияна, Кристина, Христина и др.", "date": "2019.12.25", "title": "Рождество Христово е, християните празнуват"}
{"url": "https://offnews.bg/obshtestvo/sluzhbata-za-rozhdestvo-i-balgarskata-koleda-promeniat-dvizhenieto-718213.html", "text": "Движението в София се променя във връзка с отслужване на празничното богослужение в катедралния храм „Св.Александър Невски“ днес. Забранява престоят и паркирането на пътни превозни средства на паркингите на пл. „Св. Ал. Невски“, на ул. „Оборище” между ул. „Г.С.Раковски” и бул. „Васил Левски”; на ул. „Дунав” между ул. „Московска” и пл. „Св. Ал. Невски“ и на ул. „11-ти август“ между ул. „Московска” и пл. „Св. Ал. Невски“. Забранява влизането на пътни превозни средства, само по преценка на отдел „Пътна полиция” при СДВР, както следва: по ул. „Оборище” между ул. „Г.С.Раковски” и бул. „Васил Левски”; по ул. „15-ти ноември“ между бул. „Цар Освободител“ и пл. „Св. Ал.Невски“.Организация на движението се въвежда и за провеждането на инициативата Българскатаколеда в Народен театър „Иван Вазов”. От 12.00 часа до приключване на мероприятието се забранява престоят и паркирането напътни превозни средства, с изключение на гостите на благотворителния концерт на ул. „Иван Вазов” между ул. „Георги Бенковски” и ул. „Кузман Шапкарев”; на ул. „Славянска” между ул. „Дякон Игнатий” и ул. „Георги Бенковски”; на ул. „Георги Бенковски” между ул. „Иван Вазов” и ул. „Славянска”.От 19.00 часа до приключване на мероприятието се забранява влизането на пътни превознисредства, само по преценка на отдел „Пътна полиция” при СДВР, по същите улици. ", "date": "2019.12.25", "title": "Службата за Рождество и Българската Коледа променят движението"}
{"url": "https://offnews.bg/politika/borisov-neka-vsichki-sme-shtastlivi-718245.html", "text": "Министър-председателят Бойко Борисов честити Коледа на всички християни. \"Честито Рождество Христово! Днес е време да бъдем заедно с нашите близки. Нека всички да сме здрави, щастливи и с добри сърца\", написа премиерът във Фейсбук. Снощи той посрещна Бъдни вечер заедно със семейството си.Борисов пусна снимка във фейсбук, заобиколен от двете си внучета, облечени като коледарчета. \"По традиция на Бъдни вечер в родната къща в Банкя\", написа премиерът под снимката. ", "date": "2019.12.25", "title": "Борисов: Нека всички сме щастливи"}
{"url": "https://offnews.bg/sviat/papa-frantcisk-da-ne-chakame-saseda-da-bade-dobar-s-nas-da-napravim-718243.html", "text": "В снощното си коледно послание към вярващите по време на тържествената литургия в базиликата Св. Петър папа Франциск възхвали безкористната християнска щедрост. Хиляди богомолци изпълниха базиликата и площад Св. Петър, за да присъстват. \"Нека не чакаме нашите съседи да бъдат добри с нас, преди ние да им направим добро, да не чакаме църквата да стане съвършена, преди да я заобичаме, да не чакаме други да ни зачитат, преди ние да им служим\", каза светият отец в проповедта си, цитиран от БТА. Да водиш живот, който е дар за другите е \"най-добрият начин да промениш света\", каза папата и благодари на Бог за начина, по който той обича всеки, дори \"най-лошите от нас\". Преди да започне литургията, Франциск махна покривалото на нова статуя на младенеца, а 12 деца от Италия, Япония, Венецуела, Кения, Уганда, Филипините и Ирак положиха цветя пред нея. По-късно днес 83-годишният папа ще произнесе традиционното си обедно послание Урби ет орби от централния балкон на базиликата Св. Петър. В дните до Нова година папата ще има обедни молитви, ще участва в бдение в новогодишната нощ и ще служи литургия на 1 януари", "date": "2019.12.25", "title": "Папа Франциск: Да не чакаме съседа да бъде добър с нас, да направим първи добро"}
{"url": "https://offnews.bg/obshtestvo/motoristi-v-kostiumi-na-diado-koleda-razdavat-podaratci-v-plovdiv-718247.html", "text": "Коледно благотворително мотошествие под мотото „Отвори сърцето си, дари усмивка“ се провежда в Пловдив. Първата му спирка е Центърът за настаняване от семеен тип „Майка Тереза” на „Коматевско шосе“. Там ще бъдат раздадени подаръци на децата и ще се даде официален старт на „Мото Коледа 2019″, съобщи Радио „Фокус“ – Пловдив.Благотворителното коледно мотошествие ще продължи с посещение на Центъра за настаняване от семеен тип за деца и младежи с увреждания на ул. „Ген. Тотлебен“. След предаване на подаръците, мотористите ще се насочат към Комплекса за социални услуги „Олга Скобелева“ на бул. „Марица“, където ще завърши и първата част от благотворителната обиколка.Втората част на мотошествието ще включва посещение на Кукленския манастир „Свети Безсребреници Козма и Дамян“.Мъжете с мотори са в костюми на Дядо Коледа, а техните придружителки са облечени като Снежанка.", "date": "2019.12.25", "title": "Мотористи в костюми на Дядо Коледа раздават подаръци в Пловдив"}
{"url": "https://offnews.bg/obshtestvo/nad-137-hil-balgari-cherpiat-za-imen-den-hristo-e-pomazan-718246.html", "text": "Над 137 хиляди българи черпят за имен ден днес. На Коледа празнуват Христо, Христина, Християн, Божидар, Божидара, Божин, Кристиян, Младен, Радомир, Радостин, Радослав, Звезда и др. За името си посрещат гости 90 643 мъже и 46 619 дами. Според данните на националната статистика у нас 57 809 мъже носят името Христо, съобщи Дарик. Христо е гръцко име, което означава \"помазан, благ\". С такова значение са и всички негови производни. Христов и Христова пък са едни от най-разпространените фамилии, която носят над 100 хиляди българи. ", "date": "2019.12.25", "title": "Над 137 хил. българи черпят за имен ден, Христо е помазан"}
{"url": "https://offnews.bg/obshtestvo/10-metrova-banitca-za-zhiteli-i-gosti-na-rodopsko-selo-718249.html", "text": "Кметицата на село Давидково, община Баните, за поредна година ще почерпи жители и гости на града със специално приготвена от нея 10-метрова баница, съобщи БНР.Навръх Коледа, на специално тържество в центъра на селото, ще пристигне с каручка Дядо Коледа със Снежанка. Всички деца, написали писма до обичания старец, ще получат подаръци.Традиционното тържество в Давидково е очаквано от всички, защото за празниците селото се пълни със стотици гости от страната и чужбина. Веселието включва още кулинарна изложба, приготвена от сръчни родопски домакини.", "date": "2019.12.25", "title": "10-метрова баница за жители и гости на родопско село"}
{"url": "https://offnews.bg/futbol/berbatov-posochi-svoia-futbolist-1-na-ostrova-718260.html", "text": "Бившият капитан на националния отбор на България Димитър Бербатов посочи кой според него е най-добрият футболист във Висшата лига от началото на сезона.Изборът на бившия нападател на Манчестър Юнайтед се спря върху сенегалския голмайстор на Ливърпул Садио Мане, който от началото на кампанията има на сметката си девет гола и четири асистенции.\"Гледайки сезона до този момент и говорейки за футболисти, един е този, който се откроява за мен и това е Садио Мане. Той е изключителен, прогресът, който направи от миналия сезон, представянето му във всеки мач, головете и асистенциите.Той има всичко това, а в момента е само на 27 години. Мане има невероятна скорост, издръжливост и баланс – той все още може да се развива и това, че попадна в Топ 4 за „Златната топка” е фантастично постижение за него.Мисля, че е доволен от този факт и това си личи на терена. Всеки един момент, в който той има пространство да премие през защитата с топка в крака, го прави с лекота. Мане прави невероятен сезон”, каза още Димитър Бербатов.", "date": "2019.12.25", "title": "Бербатов посочи своя футболист №1 на Острова"}
{"url": "https://offnews.bg/sviat/germantcite-smiatat-che-tramp-e-po-opasen-ot-putin-i-kim-chen-un-718264.html", "text": "Германците смятат, че американският президент Доналд Тръмп е по-опасен от руския държавен глава Владимир Путин или северно-корейския лидер Ким Чен Ун, според социологическо проучване на Института Югав (YouGov), предаде ДПА, цитирана от БТА.Анкетираните 2000 души виждат Тръмп и като по-опасен от иранския върховен лидер аятолах Али Хаменей и китайския президент Си Дзинпин.41% от участвалите в проучването казват, че сред петимата лидери Тръмп представлява най-голяма заплаха за световния мир. Според 17 % най-опасен е Ким Чен Ун, 8% са посочили Путин и Хаменей, а седем на сто - Си Дзинпин.Резултатите са почти същите като в миналогодишното проучване, когато \"Югав\" помоли анкетирани да избират само между Тръмп, Ким и Путин. Тогава 48 % посочиха Тръмп като най-голяма заплаха.Анкета, извършена от друг германски институт, показва, че германците са по-склонни да имат доверие на френския президент Еманюел Макрон (57 %), отколкото на собствения им лидер, канцлера Ангела Меркел.", "date": "2019.12.25", "title": "Германците смятат, че Тръмп е по-опасен от Путин и Ким Чен Ун"}
{"url": "https://offnews.bg/zdrave/obezvodniavane-prez-zimata-vazmozhno-e-718253.html", "text": "Опасността от отбезводняване през зимата се подценява, но това не означава, че проблемът не съществува, пише The Health Sit.Съприкосновението с хладния и сух въздух принуждава организма да губи съществени количества влага. Рискът от обезводняване е дори по-висок, тъй като човек не осъзнава, че през този сезон трябва редовно да пие вода.Причините за обезводняване са различни. Излишното количество изразходена енергия, носенето на тежки дрехи, честото уриниране могат да доведат до загуба на течности в студено време. През зимата не се потим така интензивно, но ако се навличаме прекалено или сме в топло помещение, изпотяването не е изключено. Водата съставя 70% от теглото ни и поддържането на нивото й е необходимо за регулиране на метаболизма. Затова е много важно да не подценяваме обезводняването пред зимата.На първо място трябва да се пие вода, дори да не чувстваме жажда. Добре е да се следи цвета на урината. В норма той би трябвало да е светложълт. Тъмният цвят на урината е сигнал за недостатъчно оводняване.Друга препоръка е да се пие по-малко алкохол, който води до често уриниране. За предпочитане е храната, която съдъжа повече течности. Ябълката например съдържа 84% вода.Хапването на солени храни е препоръчително, тъй като солта задържа водата в тялото. Не се препоръчва консумацията на пържена и преработена храна.Адекватното облекло изисква дрехите да са от дишащи материи. Топлите напитки в хладно време са препоръчителни.", "date": "2019.12.25", "title": "Обезводняване през зимата? Възможно е!"}
{"url": "https://offnews.bg/sviat/tramp-shte-podpishem-targovskoto-sporazumenie-s-kitaj-skoro-718271.html", "text": "Президентът на САЩ Доналд Тръмп заяви, че той и китайският му колега Си Дзинпин скоро ще проведат церемония по подписването на първата фаза от търговското споразумение между Вашингтон и Пекин, тъй като сделката е готова и в момента само се превежда.„Ще подпишем търговското споразумение скоро, защото искаме вече да го осъществим“, заяви президентът Доналд Тръмп, цитиран от Ройтерс.На 13 декември американският представител по търговията Робърт Лайтхайзер заяви, че делегации на двете страни ще подпишат първата фаза от търговското споразумение и това ще се случи в първите дни на януари 2020 г., съобщи агенция „Фокус“.На 25 декември от китайското външно министерство потвърдиха, че и двете страни поддържат близък контакт.„Търговски и икономически екипи и на двете страни комуникират и разглеждат в детайли споразуменията за новата сделка, както и други дейности по нея“, каза говорител на китайското министерство, без да съобщи детайли по темата.Китай все още не е потвърдил съгласието си по отношение на някои ключови компоненти от сделката, които бяха оповестени от американските власти. Говорител на министерството на търговията на Китай по-рано заяви, че всички детайли по споразумението ще бъдат разкрити след официалното й подписване.", "date": "2019.12.25", "title": "Тръмп: Ще подпишем търговското споразумение с Китай скоро"}
{"url": "https://offnews.bg/sviat/zemestresenia-s-magnitud-nad-6-v-kanada-kolumbia-i-arzhentina-718257.html", "text": "Земетресение с магнитуд от 6,2 е било регистрирано на 177 километра западно от канадския град Порт Харди в провинция Британска Колумбия, съобщава Американският геологически институт.Епицентърът е бил на 10 километра дълбочина. Според Европейско-Средиземноморския сеизмологичен център трусът е бил на 518 километра западно от Ванкувър.  Няма данни за жертви и разрушения.Земетресение с магнитуд 6.0 е разтърсило и централната част на Колумбия. Епицентърът на труса бил на около 150 км от столицата Богота. По данни на колумбийската геоложка служба земетресението било с магнитуд 6,2, с епицентър в централния окръг Мета и на дълбочина 70 км.Трусовете били усетени в Богота, където прозвучали сирени за евакуация, но няма данни за пострадали хора и разрушения. Земетресение с магнитуд от 6 е регистрирано и в Аржентина.", "date": "2019.12.25", "title": "Земестресения с магнитуд над 6 в Канада, Колумбия и Аржентина"}
{"url": "https://offnews.bg/sviat/godenitcata-na-kashogi-prizova-da-ne-badat-ekzekutirani-osadenite-za-u-718259.html", "text": "Годеницата на убития саудитски журналист Джамал Кашоги осъди делото за убийството му през 2018 г. в Истанбул и призова петимата подсъдими, осъдени на смърт, да не бъдат екзекутирани, предаде ДПА. Хатидже Дженгиз заяви, че делото се е гледало \"при закрити врата\" и попита: \"Кой им даде заповеди за убийството? Защо не им беше позволено да говорят публично? За това решение няма мотиви, нито каквото и да било обяснение\", посочи Дженгиз, цитирана от БТА. Кашоги беше убит, след като влезе в саудитското посолство в Истанбул на 2 октомври миналата година. В понеделник съд в Рияд осъди петима души на смърт след едногодишен процес, критикуван заради пълната си секретност.Убийството на Кашоги беше широко осъдено в чужбина. То засенчи реформите, лансирани отпрестолонаследника принц Мохамед бин Салман и целящи привличане на инвеститори и туристи вконсервативното кралство. \"Ако тези хора бъдат екзекутирани без никаква възможност да говорят открито или да дадат обяснения, може никога да не разберем истината за това убийство\", каза Дженгиз.Европейският съюз вчера осъди смъртните присъди, наложени в края на процеса, и наблегна нанеобходимостта всички замесени в убийството да бъдат съдени.", "date": "2019.12.25", "title": "Годеницата на Кашоги призова да не бъдат екзекутирани осъдените за убийството му"}
{"url": "https://offnews.bg/sviat/diado-koleda-razdade-podaratcite-i-se-pribra-vkashti-718275.html", "text": "Дядо Коледа се прибра вкъщи на Северния полюс. Обиколката на белобрадия старец завършва с над 7,5 милиарда подаръци, раздадени на деца и възрастни, съобщиха от Северноамериканското военновъздушно-космическо командване NORAD.“Дядо Коледа се завърна у дома на Северния полюс! .. Ще се видим догодина!”, пише в профила на Дядо Коледа в Twitter, цитиран от БГНЕС.Както бе отбелязано на сайта на командването, тази година Дядо Коледа е доставил 7 574 576 003 подаръци на жителите на нашата планета.Той излетя от резиденцията си на Северния полюс на 24 декември на шейна, теглена от девет елена. Размерът на шейната се измерва в сладкиши - 75 захарни пръчки или 150 бонбони дължина, ширина – 40 пръчки или 80 бонбони.Височината на шейната също се измерва в сладкиши и се равнява на 55 захарни пръчици или 110 сладки, теглото на шейната по време на излитане е колкото на 75 хиляди бонбона. Превозното средство возеше свръхтовар над целия свят, тъй като Дядо Коледа тежи около 117 килограма, а теглото на подаръците е стотици десетки тона.Проектът NORAD Santa Follows стартира през 1955 г., когато популярен универсален магазин в Колорадо публикува реклама, призоваваща децата да се обадят на Дядо Коледа. Въпреки това в телефонния номер, посочен в съобщението, се появява грешка и вместо с Дядо Коледа, операторът свързва повикванията с горещата линия на континенталния отряд на противовъздушната отбрана (предшественик на NORAD).Оттогава всяка година на Бъдни вечер военновъздушната база в Колорадо става Коледен център за проследяване на пътуванията на Дядо Коледа. За бързо проследяване на маршрута NORAD използва четири системи за управление – спътници, радари, изтребители в небето над САЩ и Канада и специални „камери на Дядо Коледа“, видеоклипове от които са достъпни в YouTube.", "date": "2019.12.25", "title": "Дядо Коледа раздаде подаръците и се прибра вкъщи"}
{"url": "https://offnews.bg/sviat/frantcuzin-specheli-15-mln-evro-v-koledna-tombola-718274.html", "text": "Джакпот от 15 милиона евро спечели французин от коледна томбола, предаде БГНЕС.Според уебсайта на лотарията, късметлията е жител на градче в северозападната част на страната. Това е втората най-голяма печалба в историята на лотарията. Титлата за най-голям късметлия принадлежи на участник в лотарията “Евромилиони”, който спечели 42 милиона евро през 2010 г.Информацията за тазгодишния победител и дори мястото, където е продаден билетът, се пазят в тайна. Организаторите на играта подчертават, че не могат да я оповестяват без разрешението на победителя.Печелившите комбинации в коледната томбола бяха 1,2 милиона билета. Най-голямата печалба, без да се брои джакпотът, е 183,8 хил. евро. Четирима са късметлиите, които ще се зарадват с такава сума. Други 100 души трябва да получат по 20 хил. евро специален бонус към номера на талоните им.", "date": "2019.12.25", "title": "Французин спечели 15 млн. евро в коледна томбола"}
{"url": "https://offnews.bg/sviat/shtabat-na-blumbarg-nael-zatvornitci-da-zvaniat-na-izbiratelite-toj-n-718277.html", "text": "Милиардерът, бивш кмет на Ню Йорк и вероятен съперник на Доналд Тръмп за президентските избори в САЩ през 2020 г. призна, че позвъняванията до избиратели от негово име са правени от осъдени от кол-центрове в затворите, предаде Би Би Си.Пръв за това, че демократът използва труда на затворници по време на предизборната си кампания, съобщи новинарският сайт The Intercept, а самият Блумбърг е научил от журналисти.Предизборният щаб на Майкъл Блумбърг незабавно е разтрогнал договора с компанията, наела за изпълнението на голямата поръчка за агитационните позвънявания /случаен избор по списък от телефонни номера/ още един подизпълнител.Блумбърг неочаквано заяви намерението си да се бори за номинацията на кандидат-президент от Демократическата партия през ноември т.г и мигом постави рекорд по финансови загуби за политическа реклама.Прессекретарят му Стю Лозер съобщи в Туитър, че в щаба не е било известно, че се ползва затворнически труд. „Ние не поддържаме подобна практика и оттук нататък щателно ще проверяваме партньорите и изпълнителите“, заяви самият Блумбърг.По данните на The Intercept телефонните разговори с граждани с призива да гласуват за Блумбърг са дело на компанията ProCom. Тя управлява два кол-центъра, разположени в държавни затвори в щата Оклахома.Източникът на изданието е потвърдил, че тази работа е изпълнявана от жени в един от двата затвора – женският с облекчен режим, където дамите са 900.Представителят на департамента по изпълнение на наказанията в Оклахома Мат Елиът казва пред CBS, че за работата си в кол-центъра затворничките получават 1, 45 долара на час. Според него подобна работа ще подготви затворничките за живота след освобождаването им.„Форбс“ оценява състоянието на Блумбърг на 52 млрд.долара – това е 17 пъти повече от президента Доналд Тръмп. Той е основател и собственик на международна медийна корпорация за бизнес и политическа информация, носеща неговото име. До основаването на Bloomberg News той е печелил милиарди от продажбата на терминали, които в непрекъснат режим доставяха на клиентите борсова информация.Само за първите 6 месеца от предизборната кампания щабът му похарчи 59 млн. долара за реклама и агитация. Настоящият му рейтинг сред поддръжниците на Демократическата партия е едва 5%.Лидери в предизборната надпревара за кандидат-президентската номинация сред демократите остават бившият вицепрезидент Джо Байдън, сенаторите Бърни Сандърс и Елизабет Уорън.Конституцията на САЩ забранява робския труд, само 13-ата поправка позволява привличането на осъдени престъпници за принудителна работа.Трудът на хората зад решетки се използва в много отрасли – от опаковките за кафе за веригата Starbucks да шиенето на долно бельо. Миналата година затворници бяха включени в гасенето на пожари в Калифорния, заплащането им беше по 1 долар на час.", "date": "2019.12.25", "title": "Щабът на Блумбърг наел затворници да звънят на избирателите, той не знае"}
{"url": "https://offnews.bg/politika/prezidentat-pozhelavam-zdrave-i-radost-vav-vsiako-balgarsko-semejstvo-718244.html", "text": "Честито Рождество Христово! Пожелавам здраве и радост във всяко българско семейство. Нека бъдем по-добри и даряваме с топлина и усмивка хората около нас! Това написа президентът Румен Радев във Фейсбук.В 20.00 часа в Народния театър „Иван Вазов“ президентът Румен Радев и неговата съпруга Десислава Радева ще присъстват на традиционния благотворителен спектакъл „Българската Коледа“, който се провежда за 17-а поредна година. Благотворителната инициатива има за цел да подпомогне лечението на деца и да осигури високотехнологична медицинска апаратура за диагностика, лечение и рехабилитация.", "date": "2019.12.25", "title": "Президентът: Пожелавам здраве и радост във всяко българско семейство"}
{"url": "https://offnews.bg/sviat/bashta-i-detcata-mu-se-udaviha-v-basejn-v-ispania-bili-na-pochivka-za-718242.html", "text": "Трима членове на британско семейство - баща и две деца, бяха открити мъртви в плувен басейн в южния испански курорт Коста дел Сол, където били отседнали за празниците, съобщи Ройтерс.Регионалното правителство на Андалусия съобщи в Туитър, че полицията е пристигнала на мястото в градчето Михас, край Малага, след телефонно обаждане, и открила в басейна телата на 53-годишен британец, 9-годишно момиче и 16-годишен тинейджър.Местни медии цитират свидетели, че бащата и 16-годишният му син скочили един след друг във водата да спасяват момичето, която се давела, но и те загинали.Местният в. \"Сур\" пише, че причината за злополуката вероятно е проблем в системата за оттичане на водата от басейна, предаде Франс прес, цитирана от БТА. Полицията разследва инцидента. ", "date": "2019.12.25", "title": "Баща и децата му се удавиха в басейн в Испания, били на почивка за празниците"}
{"url": "https://offnews.bg/sviat/odrin-spria-rekorden-broj-migranti-v-opit-da-se-prehvarliat-u-nas-i-v-718276.html", "text": "Одринските гранични власти счупиха рекорда на всички времена по броя на заловените мигранти, опитващи незаконно да се прехвърлят в България и Гърция по суша, предаде турската агенция IHA.По данните на местната дирекция по миграцията само там през 2019 г. са задържани общо 123 377 души срещу 74 824 през 2018 г.Общо по границите на Турция заловените през годината са почти половин милион – 441 532 души, тръгнали към Европа. Така се оказва, че пазителите на сухопътната граница от отрядите „Гранични орли“ в Одрин са разкрили всеки трети беглец.Прави впечатление, че при всекидневния „улов“ сирийците са много по-малко или единици. Доминират хора, предимно млади мъже от Пакистан, Афганистан, Бангладеш, Шри Ланка и много други страни. Като причина за опитите им да се доберат до Западна Европа те посочват икономическа криза или вътрешни войни. Заловените са предавани на одринската дирекция по миграцията и после се депортират извън страната, обикновено в родните им държави.От началото на ноември, когато започна обстрелът в северозападната част на Сирия, домовете си в провинция Идлиб напуснаха над 217 000 души, които прииждат към Турция, съобщи Анадолската агенция днес. Само през последното денонощие още 2 000 души са били принудени да избягат от зоната на бойните действия. Напоследък президентът Реджеп Ердоган многократно предупреждава ЕС за бежанския натиск, както и че е готов да отвори границите, и милиони мигранти да потърсят убежище в европейските страни.", "date": "2019.12.25", "title": "Одрин спря рекорден брой мигранти в опит да се прехвърлят у нас и в Гърция"}
{"url": "https://offnews.bg/obshtestvo/patriarh-neofit-blagoslovi-balgarite-718251.html", "text": "На тържествената Света литургия в катедралата \"Св. Александър Невски\" българският патриарх и Софийски митрополит Неофит прочете патриаршеското и синодално послание за големия християнски празник Рождество Христово. \"Отечески приветстваме и поздравяваме с Христовото Рождество всички верни чеда на Светата ни Православна църква, в Родината и далеч от нея, като на всички всесърдечно благопожелаваме душевно и телесно здраве, апостолски дух и богоблагословени успехи във всяко богоугодно и доброполезно начинание\", каза Негово светейшество, прочитайки обръщението на БПЦ към българите. Благодатта и мирът на раждащия се днес Богомладенец, и общението в Светия Дух да бъдат с всички нас, отправи благослов българският патриарх. В посланието се припомнят евангелските събития от Светата нощ във Витлеем, през която се ражда Божият син - Исус Христос.Посрещайки днес Богомладенеца, Който идва, за да ни помири с небесата, ние също ликуваме, заедно с небесното войнство, и казваме: \"Слава във висините Богу, и на земята мир, между човеците благоволение!\" (Лука. 2:14). Със светлата радост и с удивлението на витлеемските пастири, ние също притихваме пред нечуваната вест за Неговото раждане (Лука. 2:8-20) и подражавайки на мъдреците от Изтока, ние също Му се покланяме (Мат. 2:1-12), защото днес се изпълнява древното пророчество за спасението на човешкия род. Славим Го и изповядваме Светото Му име, защото с Неговото Рождество за изстрадалия и потънал в грехове свят, на нашите праотци, започва нова епоха - епоха на светлината и на надеждата, епоха на Божието присъствие сред човеците, в която ние вече не сме сами, защото \"с нас е Бог\" (Ис. 8:10), се казва в посланието, прочетено от патриарх Неофит.Той отбеляза, че в тази епоха живеем и ние днес, и затова от нас Исус Христос очаква да бъдем верни Негови изповедници и свидетели в нашия свят, съвременни Негови апостоли и носители на тази божествена светлина, която със Своето въплъщение Той донесе за всички: на светлината, която божественият евангелист свидетелства, че \"в мрака свети, и мракът я не обзе\" (Йоан.1:5). А не я обзе и не може да я обземе затова, защото тази светлина извира не от ръкотворен източник, а от Самия Извор на живота, Който от Син Божи днес става и Син Човешки, Богочовек. \"Бог става човек, за да може човекът да стане бог\" - както казва през четвъртото столетие дивният отец на Църквата свети Атанасий Велики. \"Нека в нощта на Рождеството всички ние, които сме Христови, сторим място на раждащия се заради нас и за нашето спасение божествен Младенец, като отворим за Него нашите домове и нашите сърца. Нека не само със слово, но и с дела на милосърдие да покажем принадлежността си към Неговата Света Църква, като според силите и възможностите си се погрижим сред нас да няма вече страдащи и нуждаещи се, гладни и жадни, не само за храна или питие, а и за топла дума, за най-елементарно човешко внимание. Към това ни призовава не само в тази свята нощ, но и във всички дни от живота ни, християнската ни съвест, това очаква от нас раждащият се днес Господ и Спасител наш Исус Христос\", се казва в посланието на патриарх Неофит и на архиереите от Светия синод на БПЦ. Тържествената литургия за Рождество Христово продължава в патриаршеската катедрала \"Св. Александър Невски\". На нея присъстват президентът Румен Радев, директорът на Дирекцията по вероизповеданията Емил Велинов, представители на църковното настоятелство на храма и много вярващи, дошли да почетат Рождеството Христово.В посланието се припомнят евангелските събития от Светата нощ във Витлеем, през която се ражда Божият син - Исус Христос. ", "date": "2019.12.25", "title": "Патриарх Неофит благослови българите"}
{"url": "https://offnews.bg/obshtestvo/koleda-po-ofitcerski-v-iambolsko-718254.html", "text": "Традиции на повече от век оживяват в Ямбол. Коледарите са облечени \"по офицерски\".Фестивалът на коледарските групи събира поколения, които представят характерни за региона танци и наричания, съобщи bTV.Коледарските групи се наричат \"куди\". Групата се води от станиник. Кудата е организирана по подобие на армията. Облеклото е червена кърпа, елече с кожи или гайтани, ботуши с шпори, войнишки панталони, бяла риза, кожен ремък за колан и астарганена шапка.Посещавайки къща след къща, коледарите танцуват ямболски буенек. Най-малкият участник е на 6 години, а най-възрастният на 75.Фестивалът продължава през целия ден. В края му ще бъдат отличени най-добрите коледарски групи.", "date": "2019.12.25", "title": "Коледа 'по офицерски' в Ямболско"}
{"url": "https://offnews.bg/obshtestvo/kmetat-na-pernik-za-proverkata-v-stomana-ne-mozhe-da-se-tvardi-che-718250.html", "text": "Не може да се твърди, че става въпрос за кражба, заяви кметът на Перник Станислав Владимиров, пред Нова телевизия.Вчера в завод \"Стомана\" влязоха полиция и експерти, за да търсят точните места на течовете от водопреносното трасе. Целта на акцията е била да се установи дали става въпрос за авария или за нерегламентирано включване.По-рано през деня, във вторник, премиерът Бойко Борисов се срещна в Министерския съвет с представителите на кризисния щаб на Перник. На срещата беше решено, че трябва да се направи обследване по мрежата на Клон 2, където по моментни изследвания се губят по около 90 л/с. Няколко часа по-късно в завода влязоха багери и тежка техника. На място бяха министърът на вътрешните работи Младен Маринов и министърът на икономиката Емил Караниколов.„Последните няколко дни се локализираха големите течове, които са по водопроводната мрежа. В участъка, който минава покрай индустриалната зона, се установи голям теч на питейна вода. Затова във вторник бе взето решението да започнат изкопи и с временна апаратура да се локализира мястото, откъдето изтича вода\", коментира Станислав Владимиров относно проверката в пернишкия завод „Стомана”.Кметът увери, че по време на празниците Перник ще бъде на облекчен воден режим. „Перничани ще имат вода малко преди обяд до 22.00 ч.”, обясни Владимиров.Той коментира и сигнала за ешерихия коли в два от кварталите на града. „Аварията в кв. „Проучване” ще бъде отстранена още днес. В окръжната болница всички, които имат оплаквания, ще бъдат прегледани”, поясни Станислав Владимиров.По думите му увеличениeто на водата е абсурдно и нелепо в създалата се ситуация.", "date": "2019.12.25", "title": "Кметът на Перник за проверката в 'Стомана': Не може да се твърди, че става въпрос за кражба"}
