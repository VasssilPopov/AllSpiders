{"url": "https://offnews.bg/112/avtomobil-pregazi-mazh-na-vhoda-na-iuzhnia-park-v-sofia-692196.html", "text": "Автомобил блъсна мъж на входа на Южния парк в София.Мъжът е починал на място, съобщиха от МВР, цитирани от \"Фокус\". Инцидента е станал около 20 часа. В момента се извършва оглед на местопроизшествието. Шофьорът на автомобила също е на място.", "date": "2018.11.18", "title": "Автомобил прегази мъж на входа на Южния парк в София"}
{"url": "https://offnews.bg/sviat/nad-400-dushi-sa-postradali-pri-vcherashnite-protesti-vav-frantcia-692182.html", "text": "Над 400 души са били ранени, 14 от които тежко, на вчерашните протести в цяла Франция срещу увеличаването на цените на горивото и спадането на покупателната способност, съобщи вътрешният министър Кристоф Кастанер, цитиран от Франс прес и БТА.По думите му вчера е имало 2034 протестни акции, в които са взели участие над 287 000 души.Силите на реда са задържали общо 282 души.Сред ранените има 28 полицаи, жандармеристи и пожарникари.По време на вчерашните протести загина жена. Тя е била блъсната от паникьосан шофьор, който се блъснал в събралите се демонстранти край град Пон-дьо-Бовоазен, северно от Гренобъл.От 1 януари 2019 г. цената на бензина ще се покачи с 3 евроцента, а на дизела - с 6,5.Една от причините за поскъпването на горивата е въвеждането на екологична такса за отделяните парникови емисии. В сряда премиерът Едуар Филип изтъкна, че правителството възнамерява да въведе този налог въпреки протестите.", "date": "2018.11.18", "title": "Над 400 души са пострадали при вчерашните протести във Франция"}
{"url": "https://offnews.bg/zimni/albert-popov-prenapisa-istoriata-v-skite-ni-692183.html", "text": "Водещият ни алпиец Алберт Попов пренаписа историята на българските ски днес в Леви (Финландия). На пистата \"Леви Блек\" 21-годишният софиянец стартира с №75 в първия манш и след перфектно каране завърши 22-и и така за първи път намери място в топ 30 за втория манш.В него Алберт също кара много добре и зае 20-о място в крайното класиране с което спечели и 11 точки за Световната купа. Исторически погледнато това са първите точки в слалома на наш скиор от ерата на Петър Попангелов. За последно Пепо взима точки на 16 декември в Мадона ди Кампилио (Ит), където завършва 14-и през 1986 година.Натурализираният австриец Килиан Албрехт също спечели точки за България за последно на 1 март 2009-а година, когато бе 20-и на слалома в Кранска Гора (Слвн). Успехът на Аби идва в годината която спечели и бронзов медал от световното младежко в Давос и влезе в топ 25 на олимпиадата в ПьонгЧанг.Точно преди 3 години и един ден Алберт пострада сериозно в катастрофата в Зьолден при която загина и треньора на националите Драго Грубелник. Тази седмица Попов и Камен Златков направиха квалификация за единствената квота която има България за слалома в Леви. Въпреки болките които Алберт имаше и съмнения за счупване той кара на обезболяващи и изпревари с малко Камен, а с това си заслужи и мястото на слалома в Леви.\"Чувствам се супер, коментира след днешното състезание Попов. - За втория манш бях развълнуван, но не се притеснявах. Може би бях малко предпазлив във финала, но в трудната стръмна част карах много добре. След състезанието всички участници ме поздравиха за класирането. Те знаят кой съм и вече все по-често ще ме виждат в топ 30 на Световната купа\". За Попов днешният старт бе едва девети за световната купа, като той бе и най-младия завършил състезанието и то с най-задния стартов номер.", "date": "2018.11.18", "title": "Алберт Попов пренаписа историята в ските ни"}
{"url": "https://offnews.bg/tenis/federer-ne-triabvashe-da-osvirkvat-zverev-692178.html", "text": "Швейцарската легенда в мъжкия тенис Роджър Федерер прие достойно загубата от Александър Зверев на 1/2-финалите на финалния турнир в Лондон. Маестрото защити германеца след неприятната случка във втория сет.При тайбрека младият играч с руски корени спря да играе, след като едно от момчетата, които подават топките, изпусна топката и поиска точката да бъде преиграна. Осъзнал, че може би не е много прав той се извини на мрежата на Федерер след края на мача, а след това и в интервютата поднесе извиненията си към своя противник и всички фенове публично, тъй като бе сериозно осривкан от публиката.\"Разбирам, че има хора, които са разочаровани от този резултат, но и аз не правя разлика в случая. И аз съм разочарован. Не ми харесва когато обаче публиката освирква играчите. Тенисистите взимат присърце тези неща.Съжалявам, че това се случи, тъй като Саша не заслужаваше такова отношение. Той няма за какво да ми се извинява. Изигра наистина прекрасен мач и си заслужи победата.Зверев ми се извини на мрежата, но наистина нямаше за какво да го прави. Пожелавам му късмет на финала. Не мисля, че е направил нищо лошо. Мисля, че съдията трябваше по-скоро да обясни на феновете какво се случва в този момент, за да разберат добре. Това са неща от играта.Да, това е неприятно, но пък какво да се прави. Сигурен съм, че на другия ден всичко ще бъде наред и ще бъде забравено. Аз лично нямам търпение да започна новата година в Австралия. Знаете, че напоследък играя много силно в Мелбърн и се надявам и този път да е така.Може би през сезона загубих малко нелепо няколко мача, но като цяло си мисля, че втората половина на годината бе по-добра за мен. Сега обаче съм тук, малко съм разочарован, защото бях близо до по-добро представяне, но продължавам напред\", каза Федерер.Иначе днес не преди 20:00 часа българско време Зверев и Новак Джокович ще се изправят един срещу друг на финала на турнира. Двамата ще се изправят в четвъртия си пряк сблъсък. Преди двубоя Джокера има предимство от 2:1 победи. Това ще бъде и втори техен мач само в рамките на няколко дни, след като сърбинът победи германеца в груповата фаза на надпреварата без особени трудности.", "date": "2018.11.18", "title": "Федерер: Не трябваше да освиркват Зверев"}
{"url": "https://offnews.bg/politika/svilenski-za-dve-godini-upravliavashtite-vdignaha-nad-20-taksi-692175.html", "text": "„Оставката на Валери Симеонов е твърде закъсняла, с цел спасяване на властта“. Това заяви зам.-председателят на ПГ на „БСП за България“ Георги Свиленски пред БНР. Той подчерта, че БСП е поискала тази оставка още преди месец.Според него ставаме свидетели на тясно партийни интереси, а не на защита на националните интереси и българското общество.Той е на мнение, че тази оставка няма да спаси нито патриотите, нито ГЕРБ. Свиленски припомни думите на Борисов, че ако вицепремиерът подаде оставка, рухва конструкцията на правителството.Георги Свиленски подчерта, че ГЕРБ са обещавали в предизборната си програма, че няма да вдигат нито един данък, а сега сме свидетели на повишаване на данъците за личните автомобили, жилищата, слагане на такси за стоки и дрехи втора употреба.По неговите думи ефектът от данъците за старите автомобили е до 20 млн. лв, ако бъдат събрани.Той обясни, че кметовете от БСП са заявили, че ако влезе в сила този закон, те ще предложат минималните размери – почти да няма увеличение, за да не бъдат натоварени хората.По повод внесеното искане до АПИ за независима експертиза за строежа на пътища и магистрали, Свиленски обясни, че първият документ е бил подписан от 23 народни представители, като е внесен от петима.Свиленски благодари на цялата парламентарна група на „БСП за България“, които още на следващия ден са взели да решение да преподпишат отново, всички, същото искане, за да се покаже, че цялата парламентарна група стои за него. ", "date": "2018.11.18", "title": "Свиленски: За две години управляващите вдигнаха над 20 такси"}
{"url": "https://offnews.bg/protesti/protestat-v-sofia-blokira-za-kratko-orlov-most-692184.html", "text": "Протестиращите в София за оставка на правителството и смяна на политическия модел блокираха за кратко Орлов мост. Около 100 души се събраха на площад “Александър 1”. Протестът започна пред парламента в 11 ч.Говорител на протеста е бившият служител на ДАНС Росен Миланов. Той беше организатор и на тридневния протест от 15-18 септември.“Искаме нашата страна да пребъде. Децата ни да живеят в свободна страна. Искаме по-добър живот. Крайно време е народът да се обедини”, заяви един от протестиращите.Демонстрантите развяват български знамена и са вдигнали лозунг “Народа срещу партиите” и “Системата ни убива”.След това протестиращите преминаха по бул. \"Цар Освободител\" до Орлов мост, където блокираха движението. Към 16:30 ч. движението е възстановено. Демонстрантите се намират на пл. \"Александър 1\" до БНБ. Полицейското присъствие е засилено, но обстановката е спокойна Очаква се към тях да се присъедини автошествие от цяла България и протестите да се обединят.", "date": "2018.11.18", "title": "Протестът в София блокира за кратко Орлов мост"}
{"url": "https://offnews.bg/politika/dimitar-delchev-vodim-razgovori-za-goliamo-diasno-obedinenie-692177.html", "text": "Валери Симеонов беше отстранен от поста си на вицепремиер, въпреки твърденията му че сам е решил да подаде оставката си. Това заяви в сутрешния блок на ТВ Европа председателят на \"Движение България на гражданите\" Димитър Делчев. Според него оттеглянето на Симеонов няма да доведе до спиране на протестите, както се надяват от ГЕРБ. Делчев заподозря управляващите, че се опитват да си осигурят служебна победа на следващите избори чрез прокарваните в последния момент промени в изборния кодекс, които ограничават машинното и електронно гласуване.Оставката на вицепремиера Валери Симеонов няма да доведе до промяна в управлението, няма да има никакви реформи, нито на хората ще им се повишат доходите. Освен това се съмнявам, че става дума за спонтанно и лично решение на Симеонов, коментира неочакваното решение на лидера на НФСБ председателят на \"Движение България на гражданите\" Димитър Делчев.Димитър Делчев допълни, че основното обединяващо между всички протестиращи в момента е усещането на хората, че държавата ги е изоставила и те трябва да се оправят сами. В тази ситуация със сигурност не може да се говори за стабилност в държавата, въпреки уверенията на ГЕРБ, допълни лидерът на ДБГ.Вече са водени разговори с останалите политически сили в дясно за ново голямо обединение, което да се яви на предстоящите избори. Надеждата е уроците от близкото минало да са научени и да не се повтарят повече, допълни Делчев.От \"Движение България на гражданите\" са притеснени от промените, които управляващите искат да прокарат в избирателния кодекс.Той не очаква да мине промяната в избирателния кодекс, според която отпадат номерата в бюлетините, тъй като това би било сериозен удар върху позициите на ДПС.", "date": "2018.11.18", "title": "Димитър Делчев: Водим разговори за голямо дясно обединение"}
{"url": "https://offnews.bg/futbol/roden-da-pobezhdava-692181.html", "text": "Куриозна кариера е градил третия вратар на португалския Бенфика Пауло Лопеш. Той е един от най-успешните футболисти на своя пост откъм отличия, макар и в последните 13 години да е изиграл едва 11 мача.За сметка на минутите на терена трофеите му са с доста впечатляващ брой - 12. Уникалната му статистика стана достояние на футболния свят в деня, в който той обяви, че слага край на 21-годишната си кариера.\"Хаха, истина е. Роден съм да побеждавам\", пошегува се 40-годишният Лопеш пред Би Би Си.Много вратари са правили дългогодишни кариери, но никой няма бройката на спечелените от Лопеш отличия.Той започва като юноша в Бенфика, но не стига до първия отбор. Напуска през 2002 година. Преди шест години му се обажда легендата на клуба и настоящ спортен директор Руи Коща с молба да се върне в отбора.\"Беше невероятно. Това е признание за качествата ми\", споделя Лопеш, който се е борил с жестока конкуренция в Бенфика. Само за илюстрация ще споменем няколко имена, които са били първи избор на треньора за вратарския пост - Едерсон от Манчестър Сити и Ян Облак от Атлетико Мадрид.След завършването на кариерата си Лопеш започна работа като треньор на вратарите в школата на Бенфика.", "date": "2018.11.18", "title": "Роден да побеждава"}
{"url": "https://offnews.bg/zimni/vladi-zografski-sianka-na-sebe-si-v-loshoto-vreme-692186.html", "text": "Най-добрият ни състезател по ски скок Владимир Зографски завърши на 47-о място в първото състезание за сезона от Световната купа на голямата шанца в полския зимен център Висла.Зографски, който беше девети в квалификациите в петък, днес беше затруднен от неблагоприятните метеорологични условия със снеговалеж и променлив вятър. Той получи само 88.5 точки след скромен опит от 109.5 метра.Така българинът остана далеч от място в топ 30, което гарантира продължаване във втория кръг и точки за Световната купа.Най-добър след първите скокове беше руснакът Евгени Климов със 130.0 точки след опит от 127.5 метра, а с последен 30-и резултат със 109.8 точки напред продължава чехът Роман Коуделка след пит от 119.0 метра.", "date": "2018.11.18", "title": "Влади Зографски сянка на себе си в лошото време"}
{"url": "https://offnews.bg/protesti/protesti-blokiraha-patishta-v-stranata-video-obnoena-692188.html", "text": "На много места в страната се провеждат протести с искане за оставка на правителството и подобряване на жизнения стандарт. Протести блокираха движението по международния път за Гърция край Кърджали, както и пътя Самоков-София, съобщи БНР.Протестиращи от Петрич и Сандански блокираха движението на ГКПП \"Кулата\" за повече от час. Стигна се до напрежение между демонстранти и полиция, като служителите на реда изблъскаха протестиращите и освободиха движението. При случилото се няма пострадали, но напрежението остава високо. Движението е изключително натоварено, тъй като има образували се колони от чакащи автомобили и на гръцка, и на българска територия.Блокада имаше и на пътя в района на Гоце Делчев към другия граничен пункт Илинден-Екзохи. Протестиращите от Бургас блокираха движението по магистрала \"Тракия\" в посока София при отбивката за Камено и Българово. След като блокадата на входа на града беше преодоляна и част от протестиращите се прибраха в Бургас, друга част продължиха по автомагистралата и блокираха пътният възел, който води към село Българово. Алтернативният път, който бе даден от полицията - през Камено, също бе блокиран с жива верига. Протестиращи спряха движението по магистрала \"Тракия\" при Сливен. Блокадата продължи около 90 минути, като жандармерията успя да отблъсне демонстрантите. Стигна се до напрежение, след като майка помоли да я пуснат, защото пътува с детето си. Протестиращите не се съгласиха и се стигна до сблъсъци. Ето и видео от протестното автошествие в Ямбол: Блокада имаше и на движението по магистрала \"Хемус\" в района на пътния възел \"Белокопитово\". Протестиращите от Шумен се изтеглиха от района, а в момента полицията пропуска постепенно образувалите се колони в различните направления на детелината. В ранния следобед беше спряно движението и на около 20 км от граничния пункт \"Капитан Андреево\" в посока към Турция. За кратко беше блокирано и движението към Гърция през пункта \"Капитан Петко войвода\", като на два пъти се стигна до напрежение между протестиращи и полиция. Част от автомагистрала \"Тракия\" в района на Ямбол беше затворена от протестиращи от областния град. Повече от три часа беше блокиран пътя към граничен пункт „Лесово“. Блокадата започна в обедните часове - десетки камиони и над 200 леки коли застанаха на пътя, което причини километрични колони от тирове, пътуващи от турската граница. След преговори с полицията протестиращите се съгласиха да ги пускат периодично, след което отново заставаха на пътя.Блокади имаше и на главния път София-Варна в района на пътен възел Боаза и в Русе. Протестът във Варна започна по обяд с автошествие, в което се включиха десетки коли. Близо 200 души стигнаха с шествие до катедралата.В Силистра по обяд протестното автошествие първо блокира гранично-пропускателния пункт с на границата с Румъния, а след това затвори републиканския път Силистра-Добрич, съобщи bTV.Близо сто автомобила и мотора се включиха в протеста в Добричко. Колоната, дълга около три километра, премина с развети трибагреници и надути клаксони до границата с Румъния край Кардам, но без да затварят граничния пункт. Над 40 автомобила потеглиха от Враца към София, за да се влеят в националния протест. Шествието тръгна от Областната управа с включени клаксони и развети знамена. Автошествие се проведе и в Монтана. Стигна се до блокада на бензиностанция и до затваряне на международния път Е-79 край града. Пътна блокада имаше и на прохода Петрохан. Пътят бе затворен от жители на Берковица, Вършец и Бързия. В посока София се образува километрична колона от автомобили.Във Видин протестиращите преминаха с автошествие през града и блокираха за кратко главен път Е-79.В Габрово протестиращите се събраха пред спортната зала. С призиви за оставка, клаксони и развети знамена десетки автомобили преминаха през града. ", "date": "2018.11.18", "title": "Протести блокираха пътища в страната (видео, обноена)"}
{"url": "https://offnews.bg/sviat/zaginalite-v-pozhara-v-severna-kalifornia-stanaha-76-v-neizvestnost-s-692191.html", "text": "Жертвите на огромния пожар в Северна Калифорния са вече най-малко 76, съобщи Асошиейтед прес, цитирана от БТА. Огнеборците се опитват да овладеят най-смъртоносния горски пожар от столетие, но усилията им са саботирани от поривист вятър, който заплашва да унищожи постигнатото.Установено е местонахождението на няколкостотин души, но близо 1300 са все още в неизвестност. Според шерифа на окръг Бют Кори Хъния се смята, че броят не е съвсем точен, тъй като в списъците има дублиращи се имена, а вероятно има и такива, които не са уведомили, че са добре. Шерифът призова хората, които са се евакуирали, да проверяват списъка.Пожарът е унищожил близо 10 000 жилища и 600 кв. км площи, откакто избухна на 8 ноември. В момента е овладян до 55 процента.Президентът Доналд Тръмп посети и двете части на Калифорния, където бушуват големи пожари, и обеща пълна подкрепа от страна на федералното правителство. При пожара в Южна Калифорния са загинали трима души.", "date": "2018.11.18", "title": "Загиналите в пожара в Северна Калифорния станаха 76, в неизвестност са близо 1300 души"}
{"url": "https://offnews.bg/obshtestvo/zadarzhaha-shofior-na-golf-za-drift-pred-parlamenta-692185.html", "text": "Задържаха шофьор на \"Голф\", който е дрифтирал пред Народното събрание, съобщиха от МВР.Мъжът не се е подчинил на полицейско разпореждане и е задържан от полицаите. Той е отведен в Пето РУ. Към момента протестите в страната преминават без сериозни нарушения на обществения ред, обявиха от МВР. От началото им в днешния ден са засечени няколко нарушения.В района на гр. Левски са съставени четири акта, задържан е и протестиращ, който е управлявал след употреба на наркотично вещество.", "date": "2018.11.18", "title": "Задържаха шофьор на \"Голф\" за дрифт пред парламента"}
{"url": "https://offnews.bg/politika/pargov-veche-e-iasno-kabinetat-borisov-3-pada-692176.html", "text": "Обратното броене за кабинета \"Борисов 3\" започна, а ерозията ще се засилва. Това прогнозира председателят на БСП - София Калоян Паргов в предаването \"Офанзива\" по \"Канал 3\".Според него в партия ГЕРБ вече се наблюдава процес на създаване на вътрешна опозиция, а центровете са два - единият е в парламента, а другият - на \"Дондуков\" №1.Калоян Паргов добави, че няма сила, която да изкара хората на улицата да протестират, ако властта не ги е предизвикала със своите действия или бездействие.Председателят на БСП - София е категоричен, че липсата на доверие във властта и институциите означава само едно - това управление вече е нелегитимно.Според Калоян Паргов фактът, че в малката коалиция започнаха един на друг да си искат оставките, също е доказателство за засилващата се политическа криза в държавата.", "date": "2018.11.18", "title": "Паргов: Вече е ясно, кабинетът Борисов-3 пада"}
{"url": "https://offnews.bg/protesti/naprezhenie-mezhdu-protestirashti-i-politcia-na-kulata-692187.html", "text": "Полицията разпръсна протестиращи на ГКПП \"Кулата\". Жители на Петрич и Сандански блокираха за повече от час граничния пункт. Те отказаха да освободят платната въпреки преговорите с полицията. В крайна сметка жандармеристи изблъскаха демонстрантите от двете страни на пътя и движението беше възстановено. Напрежението остава високо.По първоначални данни няма пострадали. Служители на реда са застанали пред протестиращите, за да не допуснат те да блокират отново пътя.Преди това се проведе автошествие, което обиколи по улиците на Петрич. Демонстрацията беше част от масовите протести в страната с искане за оставка на правителството и смяна на политическия модел.", "date": "2018.11.18", "title": "Напрежение между протестиращи и полиция на \"Кулата\""}
{"url": "https://offnews.bg/obshtestvo/sniag-pokri-prohodi-i-magistrali-patishtata-sa-prohodimi-pri-zimni-us-692194.html", "text": "Сняг покри проходи и магистрали. Снежната покривка около прохода \"Превала\" надхвърли 6 см. Заради снеговалежа забраниха движението на товарни автомобили през прохода. Всички пътища в страната са проходими при зимни условия, съобщиха от МВР и призоваха водачите да шофират внимателно и със съобразена с пътната обстановка скорост.Обилен снеговалеж има в района на 62-и км на автомагистрала \"Тракия\". По обед за кратко беше затворен за движение и проходът \"Петрохан\" заради аварирал тир. С помощта на техника тежкотоварният автомобил беше отстранен от пътя.Трафикът през граничните пропускателни пунктове е нормален. Сняг заваля и в София. В някои квартали се образува лека снежна покривка. Според прогнозата до утре сутринта в района на столицата ще натрупа около 5 см сняг. Повече от 160 снегорина са в готовност.", "date": "2018.11.18", "title": "Сняг покри проходи и магистрали, пътищата са проходими при зимни условия"}
{"url": "https://offnews.bg/protesti/3500-dushi-i-1780-avtomobila-sa-se-vkliuchili-v-protestite-niakolko-d-692192.html", "text": "Около 3500 протестиращи и 1780 автомобила са се включили в днешните протести, съобщи директорът на Главна дирекция „Национална полиция“ гл. комисар Христо Терзийски. Той обобщи, че на протестите не е имало сериозно инциденти, задържани са 4-5 души. Един от тях е задържаният след дрифт до сградата на парламента. Той е 20-годишен младеж, криминално проявен, уточни директорът на СДВР ст. комисар Ивайло Иванов.\"Той дрифтираше по улицата. Създаде пряка предпоставка за ПТП, имаше опасност да бъдат наранени случайно граждани и полицаи, които участваха в протеста. Той веднага беше задържан. Образувано е бързо полицейско производство за хулиганство\", обясни ст. комисар Иванов.Той посочи, че в кръвта на младежа не са установени наркотици или алкохол, полицията отдава поведението му на адреналина. „Към настоящия момент продължават протестите във Велико Търново, Бургас, Каварна. Нямаме сериозни инциденти, не са допуснати сериозни нарушавания на обществения ред. На някои пътни участъци и магистрали бяха допуснати съвсем кратковременни запушвания на пътните артерии, но след преговори с протестиращите те бяха освободени\", обясни Терзийски.Най-голяма е била блокадата в района на ГКПП \"Кулата\", където сте стиган до напрежение между протестиращи и полиция. Жандармеристи изтикаха демонстрантите, за да освободят пътя. Протести има и в този момент, но са вече значително по-малко интензивни. По думите му трафикът от провинцията към София е сериозен. ", "date": "2018.11.18", "title": "3500 души и 1780 автомобила са се включили в протестите, няколко души са задържани"}
{"url": "https://offnews.bg/futbol/anglia-obarna-dramatichno-harvatia-i-se-klasira-za-polufinalite-na-lig-692189.html", "text": "Англия победи драматично Хърватия с 2:1 в решаващ сблъсък на стадион \"Уембли\" в Лондон и завърши на първо място в крайното класиране в Група 4 в Лига А на турнира Лига на нациите.\"Трите лъва\" бяха по-добри, но след няколко пропуска през първото полувреме изостанаха в резултата малко след почивката. Автор на първото попадение в двубоя стана Андрей Крамарич. В последните минути обаче Хари Кейн излезе на сцената и първо асистира на Джеси Лингард, а след това сам отбеляза скъпоценния втори гол, за да донесе драматичния успех на своя тим.Голово равенство или загуба означаваше отпадане на Англия в по-долната група, като в крайна сметка това не се случи. Британците печелят групата, като финишират с актив от 7 точки и ще играят на полуфиналите, които ще бъдат през лятото на 2019 година.Хърватите са трети в подреждането в групата с 4 пункта, а на втора позиция финишира Испания с 6.", "date": "2018.11.18", "title": "Англия обърна драматично Хърватия и се класира за полуфиналите на Лигата на нациите"}
{"url": "https://offnews.bg/futbol/portugalia-veche-gleda-kam-sledvashtata-faza-na-liga-na-natciite-sled-692158.html", "text": "Италия и Португалия врътнаха много скучно 0:0 в среща от Лига А, Група 3 на турнира за Лигата на Нациите. Така иберийците са първият отбор, който си осигури участие във финалната фаза на елитната дивизия в надпреварата.Двубоят между двете страни се игра на стадион \"Джузепе Меаца\" в Милано, а италианците имаха нужда от победа на всяка цена, за да се надяват, че могат да финишират на първото място в групата и така да се доближат до директно класиране на Евро 2020. Като цяло и двата тима имаха интересни възможности, но голове не паднаха, което направи вечерта скучна за зрителите.Иберийците бяха без голямата си звезда Кристиано Роналдо, който не е викан за турнира по негово изрично желание, а освен това двубоят бе по-специален за бранителя на италианците Джорджо Киелини.Мачът бе специален за Джорджо Киелини. Защитникът на Ювентус записа своя мач №100 за националния отбор 14 години след дебюта си. Той е седмият човек в Клуб \"100\", а рекордьор е Джанлуиджи Буфон със своите 176 мача за \"Скуадра адзура\".Той записа своя стотен мач с националната фланелка на страната. След този мач Португалия е на върха със 7 точки, а Италия е втора с две по-малко и мач повече. С това реми \"мореплавателите\" си осигуриха първото място в групата още преди мача с Полша.", "date": "2018.11.18", "title": "Португалия вече гледа към следващата фаза на Лига на нациите след реми с Италия"}
{"url": "https://offnews.bg/politika/siderov-kam-gerb-opredelete-se-ako-ste-za-liberalno-dzhendarska-poli-692164.html", "text": "Грешка е било решението двама от тримата лидери на „Обединени патриоти” – Валери Симеонов (НФСБ) и Красимир Каракачанов (ВМРО), да влязат в правителството, защото това е нарушило комуникацията вътре в националистическото обединение. Това заяви председателят на „Атака” Волен Сидеров пред бТВ.Той още вчера отправи „дискретно предложение” към Каракачанов да последва подалия оставка Симеонов. Според лидера на „Атака” и трите партии трябва да изпратят в кабинета други лица.Той призна, че със седмици не може да се види с колегите си, но това е нормално заради големия им брой ангажименти като вицепремиери. Посочи и за какво ги е призовавал:И предупреди – „Обединени патриоти” може да споделят съдбата на Реформаторския блок:Според Сидеров „оздравителното” изтегляне на лидерите от правителството е важно, защото иначе цялата патриотична тема може да девалвира. Той не спести критики и към ГЕРБ, които трябвало да решат каква политика ще водят: „либерално-джендърска или консервативно-патриотична”.Той подчерта, че няма „да предаде четата”, но и се оплака, че в парламента като председател на ПГ на Патриотите работи с хора, „с които честно казано ми тежи”.", "date": "2018.11.18", "title": "Сидеров към ГЕРБ: Определете се, ако сте за либерално-джендърска политика"}
{"url": "https://offnews.bg/obshtestvo/dazhd-i-sniag-v-tcialata-strana-obiaviha-zhalt-kod-v-20-oblasti-692160.html", "text": "Днес ще бъде облачно и с валежи от дъжд, а в Северозападна България и в Централния Предбалкан - от сняг, показва прогнозата на НИМХ. Ще духа до умерен вятър от изток-североизток. Минималните температури ще са между минус 3 и 2 градуса. Максималните ще са от 0 до 4 градуса в северозападните и до 8-12 градуса в югоизточните райони от страната.За днес са обявени жълти кодове за сняг и дъжд в 20 области на страната.Жълт код за сняг е в сила за 10 области – Видин, Монтана, Враца, Плевен, Ловеч, Габрово, София област, София – град. Перник, Кюстендил. В по-голямата част от тези области ще има валежи от сняг и ще се образува снежна покривка с дебелина до около 10 см.Код от същата предупредителна степен, но за дъжд е в сила за 6 области – Бургас, Ямбол, Сливен, Стара Загора, Хасково и Кърджали. В тези райони на страната ще има значителни валежи от дъжд, като количествата ще са между 20-30 л/кв.м.Жълта е степента на опасност за валежи от дъжд и сняг и в Благоевград, Пазарджик, Пловдив и Смолян. В тези области ще има значителни валежи от дъжд, а в планините - от сняг. Очакваните количества на валежа са между 15 - 25 л/кв.м.През следващото денонощие времето ще се влоши. През нощта срещу понеделник валежите ще се усилят и в Родопската област и Югоизточна България количествата ще са значителни.", "date": "2018.11.18", "title": "Дъжд и сняг в цялата страна: обявиха жълт код в 20 области"}
{"url": "https://offnews.bg/politika/radev-ne-e-kanil-borisov-na-sreshta-samo-shte-go-izslusha-692180.html", "text": "Изразената от президента Румен Радев готовност за разговор с премиера Бойко Борисов не бива да се тълкува като покана за среща, заяви началникът на президентския кабинет Иво Христов пред БНР.По думите на Иво Христов има явно ценностно разминаване между разбирането на президента Румен Радев за демокрация, държавност и антикорупция, и това, което практикува правителството.", "date": "2018.11.18", "title": "Радев не е канил Борисов на среща, само ще го изслуша"}
{"url": "https://offnews.bg/obshtestvo/protestat-v-haskovo-veche-zapochna-shte-zatvaria-magistrala-maritca-692162.html", "text": "От рано сутринта жителите на Хасково се събират в центъра на града за предстоящия протест, съобщи Нова телевизия. Те са недоволни от високите цени на горивата и ниските доходи и настояват за цялостна промяна на политическия модел в България.Протестното шествие ще премине по улиците на Хасково и ще стигне до магистрала „Марица”, където ще се слее с втори голям лъч - недоволните от Димитровград. След това множеството заедно ще потекъм Свиленград.Там протестните действия ще продължат с обиколка на града. Предвижда се да стигнат на няколко километра от гръцката граница. Очакванията са пътят за Гърция да бъде затворен.", "date": "2018.11.18", "title": "Протестът в Хасково вече започна, ще затваря магистрала Марица"}
{"url": "https://offnews.bg/tenis/dzhokovich-pregazi-andersan-i-e-na-final-v-london-692166.html", "text": "Световният номер 1 Новак Джокович не срещна никакви затруднения срещу южноафриканеца Кевин Андерсън във втория полуфинал на ATP Finals в Лондон.Сърбинът разгроми своя съперник с 6:2, 6:2 за 75 минути на корта и се класира за седми път на финал.Негов съперник в спора за трофея, спечелен преди година от Григор Димитров, ще бъде германецът Александър Зверев, който отстрани Роджър Федерер в другия полуфинал.Сервисът се оказа ключовото оръжие на Ноле срещу Андерсън - той наниза шест ас, а процентът на първия му сервис беше 69. Дори и при загуба от Зверев днес, Джокович ще остане на върха в ранглистата.", "date": "2018.11.18", "title": "Джокович прегази Андерсън и е на финал в Лондон"}
{"url": "https://offnews.bg/sviat/balgarin-e-zadarzhan-pri-protestite-vav-frantcia-692193.html", "text": "Български шофьор на камион е задържан при вчерашните протести във Франция срещу поскъпването на горивата, съобщи електронното издание \"Ендепандан\", цитирано от bTV.Шофьорът е арестуван на пункт за събиране на тол-такси, блокиран от демонстранти. Той опитал да пробие блокадата, като за малко не ударил с камиона двама полицаи.Близо 300 000 души взеха участие в протестите във Франция. Една жена загина, а над 400 души пострадаха. Силите на реда са задържали общо 282 души.", "date": "2018.11.18", "title": "Българин е задържан при протестите във Франция"}
{"url": "https://offnews.bg/futbol/otchaianie-se-vaztcari-na-gerena-692168.html", "text": "Треньорът на Левски Славиша Стоянович е отчаян от вратарската криза на “Герена”. Той е разкрил пред фенове, че е смятал да разчита на младока Николай Кръстев до края на годината, но е останал разочарован от действията му в контролата с Монтана, загубена с 2:3, пише “Меридиан мач”.Двубоят съвпадна с една от славните дати в синята история - половин век от победата със 7:2 над ЦСКА, и помрачи приповдигнатото настроение на \"Герена\" в студения ноемврийски ден.Веднага след контролата с Монтана главният скаут на “сините” Кирил Вангелов е предложил на Стоянович вратар от чужбина. Славиша пък обявил, че ще се обади на свой приятел, който към този момент му е треньор, за да го проучи.Бившият национал Николай Михайлов, който вчера изгледа контролата на Левски с Монтана (2:3) в компанията на Спас Русев, продължава да е вариант №1 за нов вратар на тима, пише още „Меридиан мач\". Стражът, който от доста време не е играл и определено не е във форма, най-вероятно ще се завърне на „Герена\".При всички положения това няма да му гарантира титулярно място. Дори ако Михайлов облече отново синята фланелка, клубът ще привлече още един страж, допълва изданието.", "date": "2018.11.18", "title": "Отчаяние се възцари на Герена"}
{"url": "https://offnews.bg/bojni/nasha-debiutantka-otpadna-na-starta-v-india-692165.html", "text": "Българската националка Мелис Йонузова загуби на старта на битката в категория до 64 кг на световното първенство по бокс за жени в Делхи, Индия.Дебютантката ни на такъв форум при жените отстъпи пред чехкинята Мартина Шморанцова след добър мач и с неединодушно решение на съдиите.Шморанцова достигна до ¼-финалите на европейското в София през юни, но в по-горната категория (до 69 кг), където загуби от Елина Густафсон от Финландия. На този шампионат Мелис спечели първата си титла при жените при 64-килограмовите. Тя е и шампионка на Стария континент до 22 г. по-рано през годината.Днес за първия си мач в Индия ще излезе Стойка Петрова, която е №1 в схемата при 54-килограмовите и почива в първия кръг. Своите втори срещи ще изиграят Севда Асенова (48 кг) и Деница Елисеева (60).", "date": "2018.11.18", "title": "Наша дебютантка отпадна на старта в Индия"}
{"url": "https://offnews.bg/futbol/el-maestro-dade-svobodno-v-tcska-692167.html", "text": "Треньорът на ЦСКА Нестор Ел Маестро освободи играчите си за уикенда и ще ги събере за първа тренировка едва утре, пише “Меридиан мач”. Тогава ще започне и същинската подготовка за гостуването на Дунав, което ще бъде в събота.Ел Маестро отново се отказа от идеята да търси съперник на тима си за контрола по време на паузата за мачовете от Лигата на нациите. Младият специалист предпочита да работи повече с футболистите си и да набляга на тактическите занимания.Този път той е привилегирован, тъй като може да разчита на по-голяма част от играчите си. ЦСКА има четирима футболисти в националния тим - Николай Бодуров, Божидар Чорбаджийски, Кристиян Малинов и Кирил Десподов, но последният се контузи и бе пратен на лечение в Белград.Валентин Антов е с юношеския отбор до 19 години, а Жоржиньо ще играе за Гвинея Бисау. Всички останали се готвиха на Панчарево през седмицата и ще се съберат отново утре.", "date": "2018.11.18", "title": "Ел Маестро даде \"свободно\" в ЦСКА"}
{"url": "https://offnews.bg/analizi-i-komentari/kapanat-shtrakna-692159.html", "text": "Има един ясен и неизменен признак за обществения край на един политик - когато този политик престава да осъзнава действителността и се оказва безсилен да я разбере. Той я гледа, но не я вижда, слуша я, но не я чува.У нас нещата се усложняват от това, че десетина години с огромни медийни ресурси, пиарни действия, пропагандни усилия и дезинформационни кампании се натрапваше на обществото една друга, измислена, несъществуваща, паралелна реалност.И капанът щракна. Тези, които ни внушаваха, че има такава паралелна реалност, се самозатвориха като в клетка в нея.И загубиха досега, допира с истинската реалност. Затова не просто отказват да я приемат - те нямат сетива за нея, нямат връзка с нея, не я долавят изобщо, отказват категорично да повярват, да приемат че я има. За тях съществува само една реалност - тази, в която са се самозатворили. А тя всъщност е друга, измислена, несъществуваща, паралелна реалност.Тепърва те и най-вече Той, ще се сблъскат с безпощадния факт - има една-единствена реалност, истинската, действителната, жестоката, българската реалност. И за тях, и най-вече за Него, ще има все по-малко място в нея.А на всички нас, от единствената реалност - тежко и горко ни. Това, което бе разрушено за 10 години няма лесно да бъде възстановено. Страданието и съвземането са по формулата 1 към 3. Следователно 30 години поне ще разгребваме руините и ще възстановяваме държавата, народа, обществото и себе дори...", "date": "2018.11.18", "title": "Капанът щракна"}
{"url": "https://offnews.bg/nashite-avtori/sipvaj-razkaz-ot-zdravka-evtimova-692091.html", "text": "Ашладисаните джанки, всичките до една, бяха съсечени съвсем при корена, направо до земята. Не бяха дялкани със секири – видя Елена. Бяха ги съсипали с трион, със сигурност бензинов, мощен. Някои от затритите фиданки бяха забучени в земята, други лежаха захвърлени, пъпките още неоформени, мястото на присадката леко удебелено, стволовете грижливо варосани. По-силните дръвчета бяха расфасовани на няколко пръчки с еднаква дължина. Мъж с големи обувки, номер 44, дори 46, беше скачал върху клоните, за да ги прекърши и натроши.Елена гледаше опустошения двор, погледът ѝ докосваше отрязаните дървета, които бе присадила преди пет години. Беше се радвала на всяко прихванало се дърво, беше ги кастрила, беше ги пръскала, беше обработвала наранените места със стиктал, прескъпа овощарска замазка. Висока, тънка като змия, жената стърчеше в оголелия си двор - изсушена змийска кожа, захвърлена насред март с неговото скъперническо слънце. Стоеше парализирана, изгризан от ръжда железен кол, но скоро ръждата падна, остана желязото.Жената се наведе над едно от отрязаните дръвчета, вдигна го от земята и с ъгловати, черни като болест крачки го понесе към къщата. Върна се, натрупа едно - две - три - четири унищожени дръвчета, стисна наръча в остра вълча хватка, завлече го в плевнята, после очупи страничните клонки и подреди стеблата на спретната купчинка. Върна се обратно, наведе се, стисна зъби и подхвана да събира другите смазани дръвчета. Някъде по това време едно хлапе с кестенява коса почти до раменете, момиче в пижама на гърдите с Ана от \"Леденото кралство\", на гърба с Елза от същото кралство, излезе, напъхало боси крака в големи гумени чехли.Детето видя баба си, погледна към двора, където като замръзнали гарвани лежаха ашладисаните сливи-петровки. Детето нищо не каза. Започна да плаче, високо, като куче, което са блъснали със желязна лопата. Така скимтеше хлапето, но старата въобще не дойде да го утеши.- Бабо – прошепна то.Лицето му беше кална локва. Стъпкана в калта картинка от книга с приказки, мърляв нос и мокра яка на хубавата пижама от \"Леденото кралство\" беше това дребно хлапе.- Отрязали са ни петровките, бабо.- Отрязаха ги – отсече жената.- Няма да имаме сливи – каза детето и отново захлипа. Кучето в гласа му, смазано под лопатата, хъхреше – така се чуваше наоколо и ако човек не видеше хлапето, щеше да си каже, че, горкото, сигурно умира.- Няма да имаме – отсече високата жена. – Измий се и млъкни.Детето се опита да млъкне, не успя съвсем, все пак малко притихна.- Ела да ми помагаш, Дамянке. Ще изкопаем дупки. Ще насадим нови дръвчета. Ябълки.Хлапето замаза лицето си с ръкава от \"Леденото кралство\", после с другия, чистия ръкав на меката пижама обърса носа си и изглежда се успокои.Точно тогава, току до портата пред къщата, един висок и строен мъж с коса, която приличаше на подпалено огнище, толкова рижа беше - тоя мъж, облечен в оранжево яке, оранжеви маратонки и оранжеви джинси, не човек, а оранжева торта, извика колкото му глас държи:- Ехо-о-о!Високата жена обърна глава към него, след това отново се съсредоточи въврху овошките, които беше натрупала на внушителна купчина.- Честито, Елено! – извика мъжът и помаха с ръка.- Благодаря – каза жената. – Ще запомня.После взе правата лопата, бавно, спокойно се приведе да огледа нещо пред себе си. Без суетене заби лопатата в земята и направи дълбока копка.- Сигурно много ти е кеф – отбеляза оранжевата торта и отново махна с ръка.Елена не му отговори. Продължи равномерно, съсредоточено да копае дупката, оформи я - 50 на 50 сантиметра - и се зае да я издълбае колкото трябва. При нея дойде детето, облечено в избеляло розово яке, избелели дънки и гумени ботуши, точно както трябва да е облечен човек, когато се налага да се справи с тежка и важна работа. Донеси търнокопа – каза жената.След около две минути дребното се показа от вратата на мазето. То не можеше да повдигне тежкото желязо, и дръжката беше дълга, затова започна да тътрузи инструмента по земята. Сивокосата не отскочи да му помогне. Мъжът с оранжевата коса се подпря на лакти върху зида, който опасваше двора, и започна да си тананика мелодията „Защото снощи правих кекс”. Детето не го погледна, продължи напред - като багер, който блъска да разкопае скалист терен.Прибирай се веднага – на терасата се показа млада жена, стройна, и тя в пижама – розова, пухкава, на гърдите с Ана от \"Леденото кралство\". – Децата трябва да слушат майките си, не бабите. Децата не циврят - не се виждаше коя фея живееше върху гърба на пижамата ѝ.- Здравей, мила! – извика оранжевият мъж. – Страхотна си.- И ти – отвърна жената. Заедно с нея се усмихна и Ана от \"Леденото кралство\".- Много хубава снаха имаш, Елено! – подвикна оранжевият глас. ----- ----- ----- Намерили Риж Димитър до пощата в оранжевото му яке и оранжевите джинси. Видях го, като го докараха при баба – на места косата му беше мокра и приличаше на загасващ огън, на места беше суха и рижата печка на главата му още гореше.- Много е зле – каза баба и отвори с палец и показалец едното му око. Беше кървясало – но не това е опасно, дори аз го знаех. Опасното е, че клепачите се бяха подули като калъфки на възглавнички. И бяха жълти.- Дали са му камшик – определи баба Елена.- Да не искаш да кажеш, че са го били с камшик по очите? – попита майката на Риж Димитър.- Искам да кажа, че са му дали да пие чай от камшик и може да ослепее – обясни баба толкова спокойно, че жената, червенокоса, остра като кълбо бодлива тел, подскочи.– На - каза тя на баба. - На! – извади тесте пари. Никога не бях виждала толкоз стотачки – като съкровището от Еловия лес в една приказка по телевизията. – Излекувай го. Дано не ослепее.- Хората викат, че ти си намерила начин да налееш момчето с някаква гадост, задето ти е отсякъл джанките – подхвърли ниско бащата на Риж Димитър - толкова ниско, че гърлото му се обърна наопаки и думите паднаха, гъсти и кървави на земята.- Ако на тебе ти отрежат джанките, ти с перо ли щеше да го галиш? – попита баба. Много равно и дълбоко го изрече, сякаш казваше на мен: – „Айде заспивай. Утре рано ще копаем дупки, за да садим нови дръвчета.”- Значи ти го наля с чай от камшик? – каза обърнатото наопаки гърло на онзи човек, старият Риж, който беше по-висок от сина си с пожълтелите клепачи.- Ако аз го бях наляла, отдавна щеше да е ослепял, вярвай ми – каза баба Елена. - Искаш ли да не ослепее?Онзи мълчеше.- Питах те нещо – натърти баба Елена.- Искам да вижда.- Трийсет млади черешки утре да ми докараш в двора. Точно трийсет, колкото фиданки ми съсипа синът ти. Десет от най-ранните, десет хрущялки и десет бели.- Ама ... - гърлото на стария Риж се беше върнало на място, но още не можеше да си намери гласа.- И няма да ослепее – каза баба.- Добре! Добре! Добре! – кресна навитата на кълбо тел жена.- Добре! – викна стария Риж.- Дамянке – обърна се към мен баба. – Донеси ми шишето за очи. Бързо. Измий си ръцете и ела да му държиш очите отворени.Страх ме беше. Голям страх, клепачите му бяха дебели - колкото корицата на „Пипи Дългото чорапче”.- Стегни се да не те оставя без обяд, Дамяно – скръцна ми баба и аз забравих за Пипи. Държах отворено окото, като че беше вратата на кокошарника. Тя сипваше от шишето за очи и изведнъж:- Дамяно! Затвори му окото и не трепери, че ще те плесна през устата.- Боли го!– изтървах се, без да искам. – Той стене.- Ще те плесна през устата - каза. – Я задръж шишето.Аз го задържах и тя ме плесна през устата.- Нека дядо дойде да му държи другото око отворено – изфъфлих.Тоя път баба не каза нищо, дръпна ми ухото много силно и нареди:- Веднага отвори окото на човека.Клепачите на лявото око от жълти се бяха боядисали в страшен светло-кафяв цвят. Отворих другото око и щях да се напикая. Беше червено като червения светофар, когато все още работеше преди месец-два пред хлебарницата на двете сестри Дона и Дида.- Сипи му от шишето за очи, Дамяно.- Не мога.- Сипвай!Стиснах зъби, по-точно - не ги стиснах, а си ухапах дясната ръка да не трепери и сипах от шишето в червения светофар на окото. Червеният цвят започна постепенно да става човешки, много бавно - такъв един жълтеникав, после запълзя към розово, накрая побеля като нормален клепач.- Виждаш ли ме? – пита баба Елена. – Тебе питам, келеш. Виждаш ли ме?- Да – изстена Риж Димитър. - Виждам те.- Ако още един път стъпиш в моя двор... никого повече няма да видиш.Тогава жената, навита на макара тел, се хвърли и целуна ръката на баба ми.- Аз...аз.. щях да те заколя – каза старият Риж.- И синът ти щеше да ослепее – отсече баба, после се обърна към мене. – Дамяно, отивай да прочетеш две страници от „Пипи дългото чорапче”. Ще те изпитам. Ако заекваш, докато четеш, ще те изхвърля да спиш на пейката пред кметството.Боже, знам, че си някъде много далече оттука, но не можеш ли да кажеш на Пипи да го събуе това дълго чорапче и книгата да не е толкова дебела?- Трийсет дупки 50х50х50 сантима. Да са изкопани утре до три часа следобед – уточни баба. - На мястото, където ми бяха сливите петровки, да има засадени трийсет черешови фиданки.- Добре, Елено – измърмори старият Риж. – Ще ги имаш.", "date": "2018.11.18", "title": "Сипвай: разказ от Здравка Евтимова"}
{"url": "https://offnews.bg/drugi/mirizliv-skandal-raztarsi-dartsa-692171.html", "text": "Скандал разтърси иначе спокойния спорт дартс по време на турнира от Големия шлем в Уулвърхамптън. В 1/8-финален двубой се изправиха големият фаворит Гари Андерсън и малко известният Уесли Хармс.До сензация не се стигна - двукратният световен шампион Андерсън спечели с 10:2 срещу холандеца. Това, което последва обаче, беше изключително изненадващо. Хармс обясни, че е загубил защото съперникът му вонял неприятно.\"Андерсън определено не излъчваше най-приятните миризми. Ще ми трябват два дни, за да изчистя ароматите му от носа си\", каза холандецът.Андерсън от своя страна отрече, да е изпускал благовония по време на мача, като на свой ред обвини съперника си в лоша миризма.\"Ако си мисли, че аз съм развалил въздуха, то греши на 1000 процента. Кълна се в децата си, че не съм изпускал газове по време на мача. Той обаче миришеше на развалени яйца. Беше ужасно. Не е прав да прехвърля вината на мен. По-добре да потърси лекар, за да се справи с газовете в стомаха си\", коментира Андерсън, който е с 13 години по-голям от своя съперник.", "date": "2018.11.18", "title": "Миризлив скандал разтърси дартса"}
{"url": "https://offnews.bg/vitc-na-denia/koj-hlopa-v-tozi-kasen-chas-vitc-na-denia-692172.html", "text": "- Кой хлопа в този късен час?- Дъската моя - каза Волен.- Всички хвърлиха оставки.- Не всички - каза Волен.- Ти нещо май си се напил.- Май нещо - каза Волен.- И клекшоп пак си потрошил.- Май, май - каза Волен.- При теб Валери пращам вън- Прати, де - каза Волен- В \"Какао\" вий ще минете без сън.- Ще минем - каза Волен.- В кабинета дойдеш току - виж.- Да дойда??? - каза Волен.- До края ти ще престоиш.- След края ;) - каза Волен,- Веднъж да минеш изборния праг.- Да мина - каза Волен.- Другаде ще тропаш пак.- Ще тропам - каза Волен- Ще ти отворя, ала чуй...- Отваряй!!! - каза Волен.- Стабилноста крепиме ний.- Крепим се - каза Волен.(Автор: Мариян Иванов)", "date": "2018.11.18", "title": "Кой хлопа в този късен час? (виц на деня)"}
{"url": "https://offnews.bg/politika/karakachanov-mislil-tciala-nosht-niama-problem-da-dam-ostavka-692169.html", "text": "Вицепремиерът Красимир Каракачанов цяла нощ е мислил върху предложението да подаде оставка, обяви той пред бТВ. Вчера другия лидер на Обединени патриоти Волен Сидеров го покани към решителната стъпка.\"То е творческо предложение. Цяла нощ мислех върху него. Продължавам да мисля творчески. Ще настоявам във вторник на коалиционен съвет да разгледаме това творческо предложение и ако прерасне в подобна идея, дискретна или не, няма проблем да си подам оставката“, каза лидерът на ВМРО.Относно друг упрек на Сидеров, че Обединените патриоти вървят по пътя на Реформаторския блок, той каза:Красимир Каракачанов обясни и как се е стигнало до подаването на оставката на Валери Симеонов. В петък Симеонов му се обадил по телефона и заедно отишли при премиера Бойко Борисов. Борисов реагирал нормално на оставката, не е агитирал Симеонов за нищо.По повод протестите Каракачанов заяви, че има хора по улиците, които са там основателно, но има и такива, които са за шоуто. Според него не е нормално да се затварят магистрали и да се пречи на стотици хиляди да се придвижват.", "date": "2018.11.18", "title": "Каракачанов мислил цяла нощ: Няма проблем да дам оставка"}
{"url": "https://offnews.bg/protesti/masovi-protesti-v-tcialata-strana-blokada-na-granitci-patishta-grad-692173.html", "text": "Масови протести се провеждат в цялата страна, а основното им искане е за оставка на правителството и смяна на политическия модел.Блокирани са магистрали, градове и гранични пунктове.Протестите в страната започнаха като реакция на високите цени на горивата и „Гражданска отговорност”, но вече гражданите имат ред социални и политически искания. Всички те са внесени в президентството и в парламента за вземане на отношение.Първи се вдигнаха хората в Хасково. В центъра на града още преди 8 часа сутринта се събра голям брой недоволни, които подчертаха, че не подкрепят никоя партия, но настояват да живеят в нормална държава.Малко по-късно масови действия започнаха в почти всички големи градове на страната. Силите на полицията и жандармерията са мобилизирани до краен предел, но до момента няма сериозни провокации.СофияОколо 100 души се събраха на площад “Александър 1”. Техният протест започна пред НС от 11 ч. Говорител на протеста е бившият служител на ДАнС Росен Миланов. Той беше организатор и на тридневния протест от 15-18 септември.Очаква се към тях да се присъедини автошествие от цяла България и протестите да се обединят.Шествието по план трябва да тръгне от Народното събрание, да продължи по бул. „Цар Освободител” до Министерския съвет, за да завие по бул. „Дондуков” и през бул. „Васил Левски” и бул. „Цар Освободител” да стигне до Орлов мост. Обявеният краен час е 20:00.Към столицата вече пътуват големи групи протестиращи от Пловдив и Пазарджик.Освен оставката на кабинета, протестиращите в София настояват за промени в Конституцията и избори за Велико народно събрание; мажоритарна система; прочистване на списъците от „мъртви души”; намаляване на депутатските заплати. Освен това протестиращите искат необлагаем минимум за лицата с доходи под 800 лв. и диференцирана ДДС ставка (12% за храни, 10% за лекарства, 8% за учебници).По темата с горивата искането е държавата да регистрира и управлява акцизни складове във всички административни области с цел либерализиране на пазара, който в момента е доминиран от „Лукойл”.Под тепетата също имаше протестно шествие, което стигна до общината. Протестиращите са предимно млади хора. Те твърдят, че не са политически обвързани и протестират срещу мизерията и корупцията. Настояват за оставка на цялата политическа класа.В 13 ч. във Варна се предвижда провеждане на автошествие, което ще тръгне към сградата на Общината, където в 14 ч. ще започне протестът на жителите на града.Още сутринта в Хасково започна протест, като към него се присъединиха жители на Кърджали и Димитровград, като всички ще стигнат накрая в Свиленград, където ще има митинг. Очаква се и блокиране на границата с Гърция.Жандармерия не допусна шествието на АМ \"Марица\", като беше предложен алтернативен вариант - да минат по стария път.Жители на общините Разлог и Банско предвиждат протест и блокада на пътя Симитли – Гоце Делчев, като обявеният начален час е 12:00.Очаква се в 13 ч. жителите на Петрич да се съберат на паркинга при общинската болницата, а след това се планува да бъде затворен ГКПП „Кулата“. Очаква се в действията да се включат и групи от община Сандански, както и близките населени места.В Бургас след 12 ч. протестиращи ще блокират един от входовете на града.Протестни действия има и в Ловеч, Ямбол и Сливен, съобщава бТВ.Ето кадри и от Монтана.И от Ямбол където недоволните затвориха пътя към ГКПП Лесново.", "date": "2018.11.18", "title": "Масови протести в цялата страна: Блокада на граници, пътища, градове"}
{"url": "https://offnews.bg/futbol/kontuzii-i-nakazania-prinuzhdavat-hubchev-da-pravi-rokadi-za-macha-sas-692174.html", "text": "Селекционерът на българския национален отбор Петър Хубчев има да решава сериозен ребус в атака за утрешното решително домакинство на Словения в турнира Лига на нациите, пише \"Тема Спорт\".Тодор Неделев получи жълт картон срещу Кипър и е наказан. Аут заради контузия е Десподов. Това отваря място сред титулярите за Николай Димитров. Хичо влезе като смяна в Никозия и донесе точката с гола си от дузпа в края.Друг от резервите - Спас Делев, също се очаква да е сред 11-те утре. Той ще заеме мястото на Божидар Краев, който се представи слабо срещу Кипър.С контузия от загрявката на мача в Никозия пък е Петър Занев. Именно той е трябвало да започне като титуляр в петък вечер вместо Недялков. Травмата обаче е довела до рокадата.", "date": "2018.11.18", "title": "Контузии и наказания принуждават Хубчев да прави рокади за мача със Словения"}
{"url": "https://offnews.bg/bojni/stojka-petrova-s-uspeh-na-svetovnoto-po-boks-692179.html", "text": "Победа и загуба записаха българските боксьорки в първата сесия от днешния ден на световното първенство за жени в Ню Делхи, Индия.Стойка Петрова спечели мача си от втория кръг в кат. до 54 кг срещу Турсуной Рахимова от Узбекистан с 4:1 съдийски гласа и се класира за ¼-финалите. За Стойка, която е сребърна медалистка от предишното световно в Астана през 2016 г., това бе първи мач в Индия, тъй като тя е поставена под номер 1 в схемата на своята категория.За съжаление, загуба претърпя Севда Асенова. В среща от втория кръг при най-леките (до 48 кг) тя отстъпи с 1:4 съдийски гласа пред японката Мадока Уада.В следобедната сесия на ринга за своя втори мач в Индия ще се качи Деница Елисеева. Нейна съперничка в кат. до 60 кг ще бъде канадката Каролин Вейре.", "date": "2018.11.18", "title": "Стойка Петрова с успех на световното по бокс"}
{"url": "https://offnews.bg/sviat/makron-i-merkel-postaviha-ventci-pred-memoriala-na-zhertvite-na-vojnit-692195.html", "text": "Френският президент Еманюел Макрон заедно с германския си колега Франк-Валтер Щайнмайер и германския канцлер Ангела Меркел участваха в церемония по полагане на венци в мемориала Нойе Вахе в Берлин, издигнат за жертвите на войните и диктатурата, предаде Асошиейтед прес, цитирана от БТА. Преди церемонията по полагането на венците Макрон имаше среща с германски младежи.С тях той обсъди темата за мира. Макрон предупреди младежите, че не трябва да се повтарят грешките от миналото. Той каза, че трябва да се общува с младежта, за да не се отклони тя от правия път, да не се раздели тя и да попадне обществото във вихъра на центробежни сили.По-късно Макрон произнесе реч пред германския парламент, в която призова Берлин да започне заедно с Франция нов етап в европейското изграждане, за да се предотврати затъване в света на хаоса и да се гарантира мир. \"Нашият свят се намира на кръстопът\", допълни той, като предупреди за опасността \"безпаметният национализъм\" и \"фанатизмът без ориентири\" да вземат надмощие.\"Тази нова френско-германска отговорност изисква да се дадат на Европа инструменти за нейния суверенитет\", добави френският президент. Той спомена по-специално необходимостта да се изгради съвместна отбрана или миграционна политика с хармонизирана система за предоставяне на убежище.\"Този нов етап ни плаши, тъй като всеки ще трябва да споделя, да уеднакви с останалите своята способност да взима решения, външната и миграционната си политика и политиките си за развитие, една част от бюджета си и дори от фискалните си ресурси\", допълни Макрон, като подчерта необходимостта еврото да се превърне в международна валута със собствен бюджет на еврозоната.\"За предпочитане ли е да останем затворени в нашето бездействие?\", отбеляза той, явно отправяйки критики към колебанията и протакането на германското правителство на канцлерката Ангела Меркел от повече от една година по отношение на френските предложения за нов подем на Европа.", "date": "2018.11.18", "title": "Макрон и Меркел поставиха венци пред мемориала на жертвите на войните и потисничеството"}
{"url": "https://offnews.bg/kultura/monika-beluchi-krasiva-se-ravniava-na-idiot-kakvo-klishe-692163.html", "text": "В новия сезон на \"Dix pour cent\" /\"Десет процента\" бел.ред./\" тя играе дива, която търси нормален мъж.В реалния живот тя го е намерила.Ето и пълното интервю на френското списание с Моника Белучи. Преводът е на агенция БГНЕС.ПМ: И така, споделяте ли живота си с някой ... нормален?МБ: Аз съм с един и същ човек от известно време и всичко е наред. Някой нормален, какво би означавало това? Самата аз, не мога да предложа добре подреден, структуриран ежедневен живот. Това никога не е било така, освен за децата ми. Как да поискате от друг нещо, което не може да бъде дадено? Човекът, чийто живот споделям, няма моята професия, но пътува много. Неговият ритъм на живот му позволява да разбере моя.ПМ: В наскоро излязлата книга \"Тайни срещи\" вие казвате: \"Аз съм жена, за която мъжът е необходим, или с други думи казано ако жената е горивото, то мъжът е двигателя.\" Наистина ли мислите така?МБ: Това вероятно е културно наследено. Не мисля, че трябва да воюваме с мъжете. Жената представлява универсалната любов поради способността й да дава, без да иска нищо в замяна. Но за разлика от нашите майки и баби, когато не сме щастливи, ние казваме това, ние си тръгваме, ние се развеждаме. На 54 г. изживях великолепен момент от моето съществуване, като новооткрита свобода. Кариерата ми е изградена; всичко, което идва сега е бонус, благодаря ви, че продължава! Аз отгледах дъщерите си, те започнаха да растат: на 14 и 8 г. те стават самостоятелни. Но мъжете разбират ли тази отговорност, този товар? Когато отивам да ги взема от училището или понякога на родителски срещи, виждам, че 90% от присъстващите са жени.ПМ: Подобно на героинята си в \"Десет процента\", плашите ли мъжете, защото вие сте една икона?МБ: Икона? Вие сериозно ли? Мислите, че ходя по водата? Така че, да, беше по-сложно да се обърнат към мен, когато бях млада. Можех наистина да стресна мъжете. Днес, с малкото ми бръчки и несъвършенства, не се страхувам от тях. Вече не съм бебе, а зряла жена. Разбира се, има хора, които ме дразнят. Ако са любезни, хубаво, приемам. Понякога те са мъже, които, тъй като имат много власт, мислят, че всичко е позволено. Те ме смущават и не се притеснявам да им дам да разберат.ПМ: Синдромът Уайнстийн, някой осмели ли се с вас?МБ: Бях се сблъсквала с него като млад модел, след това като начинаеща актриса. Но никога не се налагало да се справям със ситуации на насилие. Защо? Имах финансова независимост и това е основното: мога да си позволя да кажа не. Нямах нужда от никого да плащам наем, да се храня. Силата на мъжете, не само в киното, но и навсякъде, изнудването, което понякога упражняват, се заключава в това: те могат да ни накарат да живеем или да оцеляваме, злоупотребявайки чрез някакъв вид сексуален тормоз. В по-широк смисъл, да не позволяват на момичетата да ходят на училище, на жените да шофират или работят, да отнемат всякаква свобода и да разглеждат жените само като обекти за възпроизвеждане.ПМ: Вие написахте, че не сте в мир с мъжкия пол и искате да сте по-малко отбранителни. Кое провокира това?МБ: Кой не се страхува от мъжете? Това ми се случи. Трябваше да се справя с неподходящо поведение. На кожата на жената, от зората на времето, е написан код за отбрана, който се предава в културата. Но няма нужда да се стигматизира. Не всички мъже са насилници. Някои жени също са такива.ПМ: В \"Десет процента\" минавате за една дива, която дори не може да запари чай. Преувеличено ли е?МБ: Фикция отново! Аз не съм най-добрият готвач в света, но моите дъщери никога не са умирали от глад. Нито моите гости, когато подготвям вечеря. Аз правя прекрасна паста, а на моето тирамису се наслаждават.ПМ: Един човек, който срещате, докато сте с руса перука, заявява: \"Моника, тя е прекрасна, но каква кучка е!\" Това случило ли ви се в реалния живот? ПБ: Красива се равнява на идиот, какво клише! Това е уморително. В света на киното никога не съм била изправена пред тази форма на преценка. Въпреки това, когато издържах теста по старогръцки, учителят се втренчи в мен от главата до петите, преди да пита: \"Това е, което искаш да правиш по-късно, нали? Водеща? \"Намерих това за абсолютно обидно.ПМ: Сега, можеш ли да спреш да работиш? МБ: Имам нужда да продължа. Но, да, също имам свободата да избирам, да опитам вълнуващите артистични приключения, като филма на Кустурица, чието заснемане продължи четири години и което очевидно не съм направила за пари. Участието в големи бюджетни филми позволява след това да играеш в авторски филми.ПМ: Днес, веднага щом някой известен купува или построява къща в Португалия, се казва, че той плаща по-малко данъци ... МБ: Аз притежавам ваканционен дом в Лисабон, град, който обичам, а също имам апартамент в Рим. Аз не съм французойка, имам италиански паспорт, но избрах да живея във Франция. Дължа й световната си кариера благодарение на филми като \"Апартаментът\", \"Невъзвратимо\", \"Колко ме обичаш\" и много други. Аз съм много привързана към Франция за всичко това, което ми е дала.ПМ: Но френската публика не ви е гледала в киното след филма на Кустурица през 2017 г., и поредицата \"Mozart in the Jungle\" /Моцарт в джунглата/. По-малко предложения ли ви правят? МБ: Получавам много предложения от тях. Играла съм в \"Spider in the Web\", трилър с Бен Кингсли, режисиран от Ерън Рикли и в австралийския филм \"Nekrotonic\". Участвах в последния филм на Клод Льолуш., \"Най-красивите години\", което ми позволи да преживея вълшебен момент с Жан-Луи Трентинян. И казах \"да\" за следващата реализация на Каутер Бен Хания, който създаде \"La belle et la meute\" /Красавицата и кучетата/, представен в Кан през 2017 г. Но е вярно, че вече седем години не съм снимала филм във Франция.ПМ: Може ли да говорим за това, през което преминахте в личния си живот? МБ: Защо да се връщаме към това, което е минало и изчезнало? Когато двама души са приключили съвместния си път, струва ми се нормално всеки от тях да тръгне по своя път и да направи живота си такъв, какъвто му харесва.ПМ: Все още ли, както винаги, прощавате много? МБ:По време на нашия живот срещаме хора, които са необходими за нашето пътуване, които ни позволяват да се развиваме. Трябва да им благодарим, защото при докосването с тях откриваме толкова много за себе си! Благодаря на двамата ми съпрузи за това, което ми донесоха и за това на което ме научиха за живота, по един несъзнателен и различен начин.ПМ: Можете ли отново да се изкушите за брак или си го забранявате? МБ:Как да разберем какво ще бъде бъдещето? Не можем да програмираме съществуването си. Бракът е нещо, което двама души трябва да решат заедно, в определен момент от живота си. Когато се ожените два пъти, трябва да отделите време да мислите, преди да започнете отново, да разберете защо сте го направили и защо сте се развели. Да кажем, че точно сега съм във фазата на обучение.", "date": "2018.11.18", "title": "Моника Белучи: Красива се равнява на идиот, какво клише!"}
{"url": "https://offnews.bg/offtopic/v-pustiniata-negev-otkriha-unikalno-izobrazhenie-na-iisus-hristos-692161.html", "text": "Във византийска църква в самото сърце на пустинята Негев откриха уникално изображение на Иисус Христос, съобщи БГНЕС.Историци от Университета на Хайфа откриха поразителната рисунка на тавана на почти разрушен древен християнски храм.Смята се, че църквата е била издигната още през 350 г. от нашата ера. Изкуствоведът д-р Ема Мааян-Фаар е забелязала стенописа столетие след откриването на самия храм, който е датиран от ранновизантийския период.„Оказах се на правилното място в правилното време и под ъгъл изведнъж видях око. Това беше лицето на Иисус от времето, когато е кръстен“, каза ученият.Изображението е много избедняло, така че е истинско чудо да бъде открито, добави изкуствоведът. Археолозите отбелязват, че лицето на Христос значително се отличава от това, което срещаме на иконите. На рисунката е изобразено лицето на млад човек без брада, с къси къдрави коси, големи очи и дълъг нос. Портретът е част от по-голяма картина и е „първата доиконоборческа сцена на кръщаването на Христос, защото до него е нарисувано друго лице, обкръжено с нимб“, твърдят изследователите. Втората, по-голяма фигура е идентифицирана като Йоан Кръстител.", "date": "2018.11.18", "title": "В пустинята Негев откриха уникално изображение на Иисус Христос"}
{"url": "https://offnews.bg/politika/kornelia-dava-kola-na-elena-za-da-ne-j-se-sluchi-neshto-692170.html", "text": "Ръководството на ПГ на БСП за България е решило да осигури на Елена Йончева кола и шофьор.Това е станало по предложение на Корнелия Нинова, която потърсила съгласието на ръководството. Аргументите й били, че се притеснявам се за Елена  Йончева, тъй като с разкритията си е разгневила много хора.“Не искам да шофира сама и с детето в колата. Може да я провокират на пътя”, казала още Нинова и посочила, че тя самата има опит, след като два пъти вече изневиделица коли я блъскат.На  лидерът на БСП претърпя първия странен инцидент. Колата й бе спряла на светофар, когато друга кола удари стоящото зад нея такси, а то от своя страна колата на Нинова. Заради последствията от камшичния удар Нинова известно време бе с ортопедична яка на врата.Само  автомобилът на Нинова отново бе ударен и пак от такси - този път на кръстовището на \"Княз Борис I\" и \"Денкоглу\".Поредното разкритие на журналистката Елена Йончева, която сега е депутат от БСП, бе за пътя убиец край Своге. Тя разкри, че има констративен протокол, че пътят е опасен и настилката трябва да се смени. Това обаче не се случва и 20 души загиват.В деня, в който Елена Йончева насрочва пресконференция, за да огласи документа, главният прокурор Сотир Цацаров й повдигна обвинения за източване на КТБ, а Строителната камара се срещна с Корнелия Нинова, за да я моли да спре разследването на Йонева, за да не ни лиши Европа от парите за пътища.", "date": "2018.11.18", "title": "Корнелия дава кола на Елена, за да не й се случи нещо"}
