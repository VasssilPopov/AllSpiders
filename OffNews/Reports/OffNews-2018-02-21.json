{"url": "https://offnews.bg/temida/prokuraturata-razsledva-stroezha-na-ogradata-na-granitcata-675340.html", "text": "Прокуратурата отказа да предостави поискания от БСП доклад на ДАНС за строежа на оградата на границата, като обяви, че той е част от доказателствения материал по течащото разследване. Досъдебно производство за престъпление от общ характер във връзка с оградата е образувано на 19 декември миналата година. Разследването е започнало по сигнали на бившия депутат Велизар Енчев.Сигналът на Енчев е от 10 март миналата година. В сигнала Енчев обяснява, че има нарушения при строежа на оградата и че изграждането й неправомерно се осъществява от фирми на \"Патриотичния фронт\" при наличие на данни за \"свързани лица\". Според Енчев цените по договорите са многократно завишени.След сигнала е изискана документация от областните управители на областите Хасково, Ямбол и Бургас, доколкото те предприемат и организират всички действия във връзка с проектирането, изграждането и гаранционното поддържане на временното препятстващо съоръжение. Средствата се одобряват от Министерския съвет, а изградените участъци от съоръжението преди експлоатацията им се приемат с протокол от комисия, назначена от съответния областен управител, обясняват от прокуратурата.Възложена е и проверка на възлагането, проектирането, изграждането и гаранционното поддържане на временното възпрепятстващо съоръжение на българско-турската граница.Проверка на твърденията за корупционни прояви на лица, заемащи висши държавни длъжности, и функционирането на съоръжението е възложена и на ДАНС.По делото е назначена инженерно–техническа експертиза, чието заключение се очаква.На 9 февруари 2018 г. до главния прокурор е постъпило искане от депутатите от БСП Елена Йончева и Крум Зарков за предоставяне на доклада на ДАНС с резултатите от извършената проверка.Искането е изпратено на компетентната прокуратура – Специализираната прокуратура. На 21 февруари 2018 г. наблюдаващият прокурор от Специализираната прокуратура е изпратил отговор до народните представители, като е посочил, че докладът на ДАНС представлява част от доказателствените материали и не може да им бъде предоставен.Посочено е също, че разгласяването на материалите от наказателното производство към настоящия момент сериозно би затруднило разследването и разкриването на обективната истина.", "date": "2018.02.21", "title": "Прокуратурата разследва строежа на оградата на границата"}
{"url": "https://offnews.bg/obshtestvo/nova-zelandia-e-naj-nekorumpiranata-darzhava-balgaria-posledna-v-es-675346.html", "text": "България не успява да навакса темпа в борбата с корупцията в сравнение с държавите, които са се присъединили към Европейския съюз през 2004 и 2007 г., сочи анализ на \"Прозрачност без граници\".България заема 71-во място в световната класация с индекс за възприятие на корупцията с 43 пункта през 2017 г. Страната ни показва слабо подобрение - за сравнение, през 2016 г. страната ни беше на 75-о място в световната класация. България показва и повишение на индекса с 2 пункта.Въпреки слабото подобрение обаче България продължава да заема последното място сред държавите членки на Европейския съюз. От организацията посочват, че стойностите на индекса под 50 пункта са показател за системен проблем с корупцията, като подчертават, че повишението в индекса на България с два пункта е в рамките на статистическата грешка и не е значима, защото подобни движения са отбелязвани и по-рано, без това да промени тенденцията на застой. Индексът на България е близък до средната стойност на останалите страни от Балканите - 42,27.В сравнение с държавите от Централна и Източна Европа, които се присъединиха към ЕС през 2004 и 2007 г., България все още не успява да навакса темпа на повишаване, който поддържат по-голяма част от държави в тази група, като например Чехия, Естония, Латвия и Литва, става ясно от анализа.Сравнението със страните от Югоизточна Европа през последните шест години показва, че при по-голяма част от държавите се констатира бавно, в някои случаи едва забележимо повишаване на индексите. Изключение от тази тенденция бележат индексите на три държави: Турция (-9), Македония (-8) и Босна и Херцеговина (-4). Драстичният спад в индекса на Турция се дължи на влошените оценки относно политическия риск, стабилността при функциониране на институциите, спазването на правовия ред и човешките права. Основните фактори, които стоят в основата на негативната тенденция при Македония през последните шест години, са политическата нестабилност, кризата във функционирането на институциите и неефективно функциониращата икономика на страната, обяснява организацията.Анализът на \"Прозрачност без граници\" сочи, че липсва съществен напредък в борбата с корупцията у нас, а на фона на положителното развитие на редица държави членки у нас се откроява тенденция на сериозно изоставане. \"Сравнителните резултати от изследването за България подчертават необходимостта от промяна в политиката за противодействие на корупцията, като в тази връзка трябва да бъде проявен ясен ангажимент за ефективно функциониране на институциите, които играят основна роля в тази област, включително и на новия антикорупционен орган. Дали подобрението от 2 пункта ще се превърне в устойчив тренд ще зависи от резултатите в две основни направления в краткосрочен план: ефективността на реализация на електронното управление в процеса на взаимодействие „администрация-граждани-бизнес“; ефективността на работа на новия антикорупционен орган в страната. За да бъде необратим процесът, в дългосрочен план трябва да бъде категорично преодолян проблемът с политическата корупция\", посочват от \"Прозрачност без граници\".На първо място в класацията на международната организация е Нова Зеландия. Следват Дания, Финландия, Норвегия, Швейцария и Сингапур. САЩ заемат 16-о място наред с Австрия и Белгия. Румъния е на 59-о място, като на същата позиция са още Гърция и Йордания. В сравнение с предходната година индексът на Румъния отбелязва застой, сочи анализът на \"Прозрачност без граници\". Според организацията това се дължи на изчерпване на потенциала на специализираната антикорупционна структура, както и на опитите чрез законодателни промени да се поставя „чадър“ върху политическата корупция.Наравно с България са поставени ЮАР и Вануату. С малко по-добри резултати от страната ни са Оман, Ямайка и Беларус - всички на 68-о място, и Унгария и Сенегал - на 66-о място. Русия се намира на 135-о място в световната класация. Украйна е на няколко места над нея - на 130-о място. В дъното на световната класация са Сомалия (с индекс 9), Южен Судан (с индекс 12), Сирия (с индекс 14) и Афганистан (с индекс 15). Първо място в европейската класация заема Дания, следвана от Финландия и Швеция. Оценките на тези странисвидетелстват за ефективно прилагани правила, регулиращи поведението на политиците и на държавните служители, както и за наличието на стабилни системи, осигуряващи прозрачност и отчетност при функционирането на институциите, сочи анализът. \"Прозрачност без граници\" прави и извода, че въпреки мерките за борба с корупция по целия свят по-голямата част от държавите бележат изключително слаб напредък. Повече от две трети от държавите имат резултат под 50 точки, като средната стойност в глобален мащаб е 43 точки.Анализът на резултатите от изследването за 2017 година налага извода, че държавите с най-слаба защита на свободата на пресата и на неправителствения сектор се намират в дъното на световната класация.", "date": "2018.02.21", "title": "Нова Зеландия е най-некорумпираната държава, България - последна в ЕС"}
{"url": "https://offnews.bg/obshtestvo/tarsiat-priemno-semejstvo-na-3-godishnite-bliznatci-v-plovdiv-675344.html", "text": "Започва процедура по търсене на роднини или приемно семейство на 3-годишните близнаци, които са настанени в болница в Пловдив с наранявания, при което има съмнение, че са жертва на домашно насилие, съобщи bTV. Децата бяха приети в болницата в понеделник. Момченцето е със счупен череп и хематом, наложи се да му бъде направена животоспасяваща операция. То е в кома. Състоянието на момиченцето бавно се подобрява.Двете деца са недохранени и по телата им има синини. Децата тежат по едва 9 кг. Майката - 38-годишната Иванка Стефанова отрече децата да са малтретирани. Тя обяви, че гипсов орнамент е паднал върху тях. Жената беше задържана за 24 часа, след което беше освободена. Днес тя беше потърсена от социални работници, но не ги е пуснала в дома си. В апартамента, в който Иванка е живеела с децата си, са извършени два огледа. Според полицията наистина гипсов орнамент е паднал върху леглото на децата. Няма данни за упражнено насилие. Децата обаче са неглижирани. Момиченцето не може да ходи и да говори, мускулите му са атрофирали, съобщи директорът на \"Социално подпомагане\" в Пловдив Надя Танева. Социални работници са се свързали с бабата на децата, която живее в Стамболийски. Тя е не е виждала внуците си от година и половина, тъй като майката не е позволявала контакт с тях.\"На този етап при изписването на децата, особено на момиченцето, което ще бъде по-скоро, няма да бъде предприета мярка връщане в семейна среда, тоест нито при майката, нито при близки и роднини, защото процесът на проучване няма да бъде приключил\", уточни Танева пред БНТ.", "date": "2018.02.21", "title": "Търсят приемно семейство на 3-годишните близнаци в Пловдив"}
{"url": "https://offnews.bg/112/18-godishen-s-opasnost-za-zhivota-sled-poboj-pred-diskoteka-v-burgas-675348.html", "text": "18-годишен ученик от Гимназията по туризъм в Бургас е с опасност за живота след побой пред дискотека, съобщи bTV.Инцидентът е станал миналата седмица. Илия чакал такси пред дискотеката в 5 часа сутринта, когато някой започнал да го удря и след това избягал. Момчето е прегледано в спешното отделение на бургаската болница. Дни по-късно обаче то получава кръвоизлив и състоянието му рязко се влошава. На скенера се вижда, че има счупен нос и фрактури на лицеви кости. Приятели на момчето организират спешна кръводарителска акция. Има нужда от кръв от кръвна група 0 отрицателна. Полицията издирва за побоя 22-годишен футболист.„Тренирал е футбол в отбора в Созопол, преди месец е освободен, бил е на проби и се е прибрал в София”, обясни началникът на Първо РУП-Бургас Иван Иванов. По случая е образувано досъдебно производство.", "date": "2018.02.21", "title": "18-годишен с опасност за живота след побой пред дискотека в Бургас"}
{"url": "https://offnews.bg/politika/jotova-dava-grazhdanstvo-na-spasitel-ot-lim-675328.html", "text": "На 22 февруари 2018 г., от 12.30 часа на официална церемония в Гербовата зала на „Дондуков“ 2 вицепрезидентът Илияна Йотова ще връчи български документи за самоличност на Сафет Баличевац.Сръбският гражданин получи българско гражданство на основание чл. 16 от Закона за българското гражданство за особени заслуги към Република България в обществената сфера. Баличевац активно участва в спасителната акция при автобусната катастрофа в река Лим през април 2004 г. Тогава, близо до черногорския град Биело поле и сръбския град Приеполе, на връщане от екскурзия от Дубровник, загинаха 12 деца от Свищов, а 38 души от пътниците бяха спасени.През април 2005 г., една година след трагичния инцидент, Република България пое ангажимент за предоставяне на българско гражданство на спасителите като израз на дълбока благодарност и признателност. Четирима от участниците в спасителната операция вече имат български документи за самоличност.След трагичния инцидент граждани на Република Сърбия и Черна гора, участвали в спасяването на пътниците от падналия в река Лим автобус, бяха удостоени от президента Георги Първанов с ордени „Мадарски конник“. Сред отличените бе и Сафет Баличевац, тогава 20-годишен.", "date": "2018.02.21", "title": "Йотова дава гражданство на спасител от Лим"}
{"url": "https://offnews.bg/politika/nfsb-prizova-svetia-sinod-da-obiavi-levski-za-svetetc-675331.html", "text": "Националният изпълнителен комитет на НФСБ призова Светия синод на Българската православна църква да разгледа спешно въпроса с канонизацията като светец на йеродякон Игнатий, познат със светското си име Васил Иванов Кунчев и тачен в паметта на народа ни като Апостола на свободата Васил Левски. „По повод 145 години от мъченическата смърт на Васил Левски, преди броени часове христолюбивият български народ всецяло отдаде своята почит и признание към личността и делата му, към подвига и саможертвата му в името на освобождението ни от иноверски гнет и иго, се казва в призива на НФСБ. В народната памет Васил Левски отдавна е възприет като светец заради саможертвата му в името на свободата на българите – не само светска, но и да изповядват нашата православна вяра свободно, без гонения, хули и поругание!Като основен мотив против канонизацията на Апостола на свободата Васил Левски често се изтъква, че той сам е напуснал манастира и се е отказал от своя сан. Но ето какво разказва поп Тодор за последните думи на Васил Иванов Кунчев: „Аз отидох при Левски и като го изповядах, почнах да чета отпуснатата за случая молитва и когато споменах името „раб божия Василий”, Левски ме прекъсна и каза: Споменувай ме в молитвите, отче-попе, с името Йеродякон Игнатий. Моли се, отче, не за мене, а за Отечеството България“, изтъкват от патриотичната формация.От НФСБ съзнават, че нашата Църква има утвърдени със столетия правила за канонизация. Но припомнят, че като боголюбиви християни патриотите не са стояли и не стоят встрани от благочестивите нейни дела.”По наша инициатива и с наши средства бе въздигнат православен храм в квартал „Победа“ на град Бургас, десетки са даренията ни за православни храмове и параклиси, за почитането на паметта на видни дейци на БПЦ.И нашата твърда убеденост е, че не може да се вменява във вина на Васил Левски напускането на манастира, защото той не го е направил, за да се отдаде на светски удоволствия и начин на живот. Напротив!С живота си на безсребърник и аскет след това, с делата си освобождение на христолюбивия ни народ, със самопожертвованието си, както и с последната си изповед, той е доказал неопровержимо своята неразрушима връзка с православната ни вяра и своята святост”, подчертава ръководството на НФСБ в лицето на Валери Симеонов, Данчо Хаджиев, Валентин Касабов и Борис Ячев.Националният изпълнителен комитет на партията призовава и моли Светия синод на БПЦ да преодолее съмнения и колебания, ако има такива, и да започне процедура за канонизация на йеродякон Игнатий – Апостола на свободата Васил Левски!", "date": "2018.02.21", "title": "НФСБ призова Светия синод да обяви Левски за светец"}
{"url": "https://offnews.bg/politika/na-nad-660-balgari-e-otkazano-lechenie-v-chuzhbina-za-dve-godini-zarad-675341.html", "text": "На 332-ма българи е отказано лечение в чужбина през 2017 г. заради дълговете на Здравната каса към чуждите здравни фондове. През 2016 г. пък заради дългове на НЗОК е отказано лечението на 334 българи в чужбина. Това стана ясно от думите на управителя на Касата Камен Плочев, който беше изслушан днес пред здравната комисия в парламента във връзка с разразилия се скандал около искането на здравния министър Кирил Ананиев за оставката му след искане за актуализация на бюджета на НЗОК без знанието на министъра.В обявения брой влизат и български пациенти, на които е поискано да си платят цялата сума за лечението в чужбина, което след това да бъде възстановено от НЗОК, макар че редът за лечение на българи в чужбина не е такъв. Плочев обяви, че дълговете на НЗОК към чужди каси са достигнали 271 млн. лева. По думите му зачестяват и писмата с искане за изплащане на дължимите суми. Той обяви, че такова писмо е пристигнало в края на януари от Германия. В писмото се напомня, че изтича 18-месечният срок за изплащане на дълговете, като към този момент НЗОК дължи над 128 млн. лева. Плочев каза още, че през миналата година на германската здравна каса са изплатени 12,7 млн. евро при обещани 16,7 млн. евро.Шефът на НЗОК подчерта, че с изпращането на писмото до парламента не е искал да започне процедура за актуализация на бюджета, а да започне дискусия за решаване на проблема. Той потвърди, че в писмото до Министерството на здравеопазването е имало искане министерството да изплати дължимото към Касата, тъй като за миналата година не е изплатен нито един лев. В рамките на изслушването зам.-министърът на здравеопазването и председател на Надзора на Касата Жени Начева подчерта, че има разлика между задължения на НЗОК и просрочени задължения, като просрочените задължения към 31 януари са 7,6 млн. лева. Управителят на НЗОК получи критики от страна на председателя на здравната комисия в парламента Даниела Дариткова, която го попита защо е решил да съобщи за проблема сега, а не при обсъждането на бюджета на Здравната каса. Тя допълни, че действията му показват непознаване на административните процедури.Дариткова подчерта, че в тази ситуация Плочев е превърнал финансов проблем в политически и с това е предизвикал страх сред българите, че ще им бъде отказано лечение в чужбина. Плочев получи и въпроси относно информацията, че му е оказан натиск да подаде оставка. \"Кой ми е поставил заплахата и кой му е казал да ми я каже, позволете ми да го спестя. Не съм присъствал, когато му е казано. Този човек отказва да съобщя името му и да разкрия самоличността му. Той има право на това. Заплаха наистина получих, не вярвам този човек да го е направил спекулативно, защото го познавам добре\", коментира шефът на НЗОК. ", "date": "2018.02.21", "title": "На над 660 българи е отказано лечение в чужбина за две години заради дългове на НЗОК"}
{"url": "https://offnews.bg/nashite-avtori/ezikovi-barieri-675304.html", "text": "Понякога това, което ни пречи, не е толкова сложно. Но се получават сложни последствия, от които вадим погрешни изводи. Зъб за зъб – това е темата на 90 процента от всички литературни и кино творби. Най-старата приказка на света. Първо дяволът си отмъщава на Адам и Ева, понеже им завидял. По-късно Каин отмъщава на Авел, понеже изпитал ревност. Отмъщението е старо колкото човешкия род. Ще ви припомня една история, която е обикновено продължение на онези най-първи истории за отмъщение, но в същото време е и нещо по-различно. Защото това, което движи главния герой, не е просто желанието да накаже, да си отмъсти, както е, да речем, в „Илиада“. Може би сте я чели или чували из медиите, но въпреки това ще ви я преразкажа, защото така трябва. Минала е, забравена е, а подобни истории не бива да се забравят.Мъст – колко сочна дума. Как лепне по устните, неферментирал сок от грозде. Мъстиш го, мачкаш го, то протича на тънка струя. Колко му се услажда на човек дори само да мисли за отмъщението. След като го извърши, го заболява глава – като от препиване с младо непревряло вино. Vengeance, revenge – на английски също звучи внушително. Това е една от най-важните думи. Една от думите, които Новият завет иска да забравим. Много е лесно да подходим към историята само от тази гледна точка. Всичко би било толкова ясно, без никакви усложнения и нюанси. Но големият проблем според мен е отново старозаветен и се нарича Вавилон. Онзи Вавилон, който носим навсякъде със себе си и е неотменима част от душите ни.Вечерта на 1 срещу 2 юли 2002 година самолет Ту-154 на Башкирски авиолинии изпълнява полет от Москва за Барселона. На борда са 52 деца, 5 възрастни и 12 души екипаж. Общо 69 човешки същества. Над територията на Швейцария наземното обслужване на полета се извършва от швейцарската компания Sky Guide. Служителите на фирмата проявяват небрежност в този ден, не изпълняват професионално своите служебни задължения, карат я леко и неангажиращо, смяната не е натоварена, полетите са малко. В контролната кула дежурен е датчанинът Петер Нилсен на 36 години. Поради невнимателност той не забелязва опасната близост между Ту-154 и Боинг 747 на куриерската компания DHL. Не успява да предупреди пилотите, те очакват неговата реакция, защото защитните системи на самолетите ги предупреждават за опасността. Инструкциите, които идват от него, са противоречиви. Грешката му струва 71 живота. Без да иска се превръща в масов убиец. И този факт остава да му тежи като камък на шията. Всеки нормален човек би се побъркал на негово място. Побърква се и той, нормален човек е.Виталий Калоев е кавказец, инженер на 46 години, който работи в Барселона по покана от испанска фирма. Той очаква жена си и двете си деца, които намират свободни места единствено за този полет, другите деца в самолета отиват на лятна почивка със своите ръководители. Когато му съобщават за катастрофата, Виталий лети незабавно до Цюрих, оттам се добира до Юберлинген и се включва в издирването на телата на загиналите. Открива дъщеричката си Диана на 4 години и недалече от нея братчето ù Константин на 11. Идентифицират и съпругата му Светлана на 44. Виталий откарва телата им във Владикавказ, където ги погребва. Издига паметник над гробовете им, който можете да откриете в гугъл по неговото име. И заживява край тях. Буквално. Спи там, край паметника. Спира да се бръсне, почти не се храни. До вниманието му не достигат поднесените думи на извинение от швейцарската компания в един малък немски вестник. Никой в Русия изобщо не разбира, че Скайгайд са поели отговорността и са признали вината си.Тогава Виталий почва да пише писма, иска среща с ръководството и с човека, отговорен за катастрофата. Желанието му е просто – Нилсен и Скайгайд да заявят пред медиите, че грешката е персонална, тяхна и че съжаляват за смъртта на толкова много хора, толкова много деца, толкова много надежди. Вместо това му предлагат нещо твърде прагматично и немско – компенсация в общ размер 160 хиляди швейцарски франка. Само че такова предложение би било приемливо за някой представител на друга култура, не и за кавказец. За него то звучи обидно и долива масло в огъня на яростта му. И отново отправя своето искане – шефовете на Скайгайд и Нилсен да застанат пред камерите и да заявят категорично своето признание. Да кажат, че са виновни. Да поискат прошка. Това са две различни неща – паричната компенсация и молбата за прошка. Не знам дали скандинавският и немският ум могат да проумеят разликата. Не съм сигурен изобщо в способността им да осъзнават мотивите на Виталий. Въпреки всичко се провежда една среща между Алан Росер, един от директорите на компанията, и Калоев. Росер не знае какво да каже, въпреки присъствието на преводач. Думите така и остават неизречени.Година и половина по-късно думи на разкаяние така и не са казани. Виталий тръгва сам за Швейцария, открива адреса на Нилсен от телефонния указател и отива при него. Не е искал да става убиец. Носи нож в себе си като всеки кавказец, не го е взел нарочно, за да го използва. Нилсен е стреснат от брадатия непознат, не разбира какво му говори и защо е дошъл. Виталий опитва да се представи на испански. После изважда снимка на своето семейство и я показва на Нилсен. Навира я в очите му. Нилсен е изплашен, опитва се да го изгони, може би го е взел за просяк или луд. Със сигурност е било момент на умопомрачение. И за двамата. Нилсен е бутнал ръката на Виталий. Хванал е снимката и я е хвърлил. Тогава всички дяволи са се съсредоточили във върха на ножа. Нилсен не е можел да предполага, че този човек всъщност е правил многократни опити да се срещне с него официално. В своята домашна обстановка може би се е притеснил и за децата си, които стоели наблизо. Типичните западни хора, немци, швейцарци, скандинавци се страхуват от брадатите източни хора с орлови носове.Тази липса на комуникация е довела до развръзката. Забавената и надменна скандинавска реакция се е сблъскала фронтално с кавказкото честолюбие, прямота и избухливост. Извинявай! Виновен съм! Само тези думи можеха да спасят Нилсен. Изречени или показани с жестове тези думи щяха да съхранят живота му.16 прободни рани са преброили патоанатомите по тялото му. Виталий е мултиплицирал страданието, като го е предал и на децата на Нилсен, свидетели на убийството. Отмъщението не му носи покой. Не се крие. Осъждат го на 8 години затвор, освобождават го през 2008, след 4 години. Завръща се в Осетия. Трагедията му вдъхновява и Холивуд, но филмът с Шварценегер е твърде слаб и постен. И не говори за най-главното. За езиковите ни бариери.В деня прошката, преди началото на Великия Пост, ни се налага да мислим за това, за оня Вавилон, дето ни мъчи отвътре и не ни позволява да разбираме другия. Но ако преодолеем бариерите си и изречем на глас ония вълшебни думи, светът ще стане по-добър.", "date": "2018.02.21", "title": "Езикови бариери"}
{"url": "https://offnews.bg/sviat/19-detca-postradaha-pri-katastrofa-s-uchilishten-avtobus-v-germania-675330.html", "text": "Училищен автобус блъсна няколко автомобила и се удари в стена в германския град Дортмунд. Автобусът е превозвал около 40 деца за уроци по плуване. При катастрофата се е счупило предното стъкло на возилото. При инцидента са пострадали 19 деца. 18 от тях са пътували в автобуса. Пострадало е и едно дете, което се е возило в един от другите автомобили, участвали в катастрофата, съобщи ДПА, цитирана от БТА. Според първоначално разследване катастрофата е станала, когато кола е излязла от странична улица на главния път и шофьорът й не е видял идващия автобус.", "date": "2018.02.21", "title": "19 деца пострадаха при катастрофа с училищен автобус в Германия"}
{"url": "https://offnews.bg/dw/ska-keler-ne-balgarskoto-pravitelstvo-ne-mi-e-podnasialo-izvinenia-675329.html", "text": "Самите българи са потресени от езика и съдържанието на декларацията, подписана от вицепремиера Валери Симеонов, казва евродепутатката Ска Келер пред Дойче Веле. До днес тя не е получила официално извинение от София.Ска Келер: Не, българското правителство не ми е поднасяло извинения. Много българи обаче ми се извиниха лично. Те самите са потресени от езика и съдържанието на изказването на вицепремиера. Благодарна съм на българите, които ме подкрепят и които се обърнаха лично към мен.Ска Келер: Агресивният тон на Валери Симеонов, който е недостоен за един вицепремиер, показва много ясно колко са опънати нервите. А това, че само часове след декларацията българското правителство публикува своя позиция, показва, че премиерът следи зорко реакциите при подобни атаки. Той знае, че особено по време на своето европредседателство българското правителство е под силно наблюдение. Аз лично се концентрирам най-вече над това да подкрепям гражданите при техните протести в защита на правовата държава.Ска Келер: Тези изказвания много ме изненадаха. Той обижда и българските природозащитници и българите, които застават срещу комерсиалната експлоатация на Национален парк \"Пирин“, след като вижда някаква връзка между тях и тероризма. Вместо да отправя абсурдни упреци, по-добре да се насочи към съдържателна дискусия.Ска Келер: Не, не съм.Ска Келер: Ще продължавам да се боря срещу подобно тесногръдие и агресия.Ска Келер: Във всеки случай българското правителство беше доста притеснено от изказванията на вицепремиера. В противен случай нямаше и да се дистанцира от тях. Българският премиер знае много добре, че неговият вице отиде твърде далеч, както и че много хора наблюдават внимателно стъпките, които София предприема по време на европредседателството.Ска Келер: Иска ми се кабинетът да оттегли плановете си за доизграждане на ски инфрструктурата в Национален парк \"Пирин“. Иска ми се да чуе притесненията на гражданите, свързани с изграждането на отсечка от магистрала в Кресненското дефиле, и да ги вземе предвид. Иска ми се България да спазва собствените си закони и правните стандарти на ЕС, както и да положи повече усилия в борбата срещу корупцията.Ска Келер: Бих им казала, че всички българи са също и европейци и имат същите права, както и всички останали в целия ЕС. И повярвайте ми, аз отправям критики и към германското правителство.Ска Келер: За мен е важно в ЕС да няма двойни стандарти. Всички трябва да имат правото да изказват свободно мнението си, да критикуват правителството и да разкриват онова, което не върви както трябва. Това важи както за България, така и за Германия и за всички други страни-членки на ЕС.", "date": "2018.02.21", "title": "Ска Келер: Не, българското правителство не ми е поднасяло извинения"}
{"url": "https://offnews.bg/drugi/hlapeta-shte-boriat-agresiata-s-karting-i-saveti-ot-profesionalni-pilo-675336.html", "text": "Страхотна първа инициатива от платформата \"С усмивка\" на фондация \"Вълшебен свят\" предстои в края на февруари в София. Темата на събитието е \"С усмивка на пътя\" и ще въвлече близо 100 деца от начален курс на обучение в забавна дискусия и практическа демонстрация на принципите за толерантно поведение в ежедневните ситуации между възрастни шофьори и млади пътници.Домакин и партньор на изявата е Sofia Karting Ring, а каузата подкрепят още Министерството на младежта и спорта и Българската федерация по автомобилен спорт. Според психолози и специалисти един от най-главните проблеми за децата, що се касае до агресията, е поведението на възрастните в ежедневни ситуации. Все по-нормално за подрастващите става на улицата да се демонстрира вербална и физическа агресия, а причината много често е битова шофьорска ситуация. Фондация \"Вълшебен свят\" и \"Детска футболна академия – Комета\" имат за цел да помогнат на деца и възрастни да посрещат тези понякога критични ситуации \"с усмивка\".Организаторите ще покажат на децата колко е важно да не се толерира негативното отношение на пътя. Основна роля и в теоритичната, и в практическата част е поверена на един от най-проспериращите български автомобилни състезатели – Георги Дончев. Българският пилот, който участва в няколко от най-престижните едномаркови шампионати в Европа, ще сподели своя опит и дори ще се пусне в серия демонстративни приятелски състезания с децата от ЧОУ \"Томас Едисън\". Компания на Дончев ще прави още националният шампион по картинг и участник във Формула БМВ Николай Върбицалиев, както и редица други бивши и настощи пилоти.\"Изключително важно е агресията да не се превърне в елемент на поведение\", казват организаторите и допълват, че ролята на възрастните е ключова не само като личен пример, но и като коректив на \"грешките на растежа\" при децата.Инициативата на \"Вълшебен свят\" ще продължи с поредица събития в цялата страна, като скоро организаторите очакват в България и учредителя на фондацията Ник Левентис, който ще се включи в активностите. Британецът има солидна кариера като пилот, в която личи и победа в изключително сериозното предизвикателство \"24-те часа на Льо Ман\". Освен кампанията \"С усмивка\", Левентис и неговият екип имат заслуга за още редица благотворителни инициативи и обещават, че \"най-хубавото тепърва предстои\".", "date": "2018.02.21", "title": "Хлапета ще борят агресията с картинг и съвети от професионални пилоти"}
{"url": "https://offnews.bg/tehnologii/balgarin-izmislil-genialna-shema-za-milioni-v-spotify-675332.html", "text": "Неизвестен българин е успял да измисли гениална схема, с която да изкара над 1 милиона долара от музикалната стрийминг услуга Spotify, съобщи популярният сайт Music Business WorldWide (MBW).Мащабната схема е донесла на автора или авторите си колосални печалби само за няколко месеца, а най-любопитното е, че тя изглежда напълно легална.MBW не посочва дали знае името на човека, измислил схемата. Тя била засечена от Spotify в края на миналата година. За ситуацията става ясно едва днес благодарение на източници на музикалното издание.Как действаПърво е добре да обясним как човек може да печели от Spotify - хората, които могат да генерират печалби, са големите продуценти, които държат права върху музикални творби. Такива са Sony, Warner и други подобни. Те представляват световните музикални звезди.Пари от стрийминг услугата могат да изкарват и независимите артисти - инди групите, зад които не стоят големите компании.Това, което определя печалбата, е броят на слушанията на даден артист или песен. Колкото повече слушания имаш месечно, толкова повече пари получаваш.Схемата, която води към България, най-вероятно е и законна. Човекът или хората, които стоят зад нея, просто са хванали цаката и печелят от това.През септември 2017-та собственик на голяма музикална компания забелязва, че две \"подозрителни\" плейлисти стремглаво се изкачват в класациите - това са ‘Soulful Music’ и ‘Music From The Heart’. И двете плейлисти вече ги няма в Spotify, но да продължим нататък.В тези плейлисти имало песни, в които се съдържа ISRC - International Standart Recording Code. По-просто казано код, в който има информация за записа на песента. Всеки ISRC е уникален и се използва именно за улесняване при заплащането на авторски права. Такъв код има във всяка песен. Именно ISRC кодът в тези песни водел към България и оттук идва подозрението на MBW, че нашенец стои зад цялата схема.Когато подозренията към двете плейлисти се надигнали, те били в пика на своята популярност и печалба. Класацията на плейлистите и това колко се печели от тях е конфиденциална, с нея разполагат предимно шефове на продуцентски компании и се третира като вътрешна информация за Spotify.УдарътЕдна от \"успешните\" плейлисти - Souful Music, е съдържала 467 парчета, всички на незнайни артисти, за които няма никаква или почти никаква информация. Друго интересно - голяма част от тези песни са били около или малко над 30-ина секунди, което покрива точно минимума на компанията, за да се монетизират слушанията.Друго подозрение на MWB - за толкова успешна плейлиста, тя имал доста малко последователи - 1797. За справка - известните и големите плейлисти на компании и артисти в Spotify имат милиони последователи.Може да видите скрийншот от плейлистата, когато все още е бил активен:Историята става още по-интересна и от факта, че тези плейлисти имат и доста постоянни слушатели - всеки месец те са около 1200. Ни повече, ни по-малко. Имайки предвид това, съществуват две възможни обяснения:- Плейлистата \"Soulful Music\" е супер нишова и пристрастяваща, събрала е върли фенове на точно тези \"инди\" изпълнители с песни за по 30 секунди и които са я слушали нон-стоп месеци наред. Или:- Човек или група от България са направили 1200 Spotify акаунта, които в продължение на месеци са \"слушали\" тези песни, за да печелят от тях.Важно е да се каже, че за да се печели от музиката, хората, които те слушат, трябва да са с премиум акаунти, тоест да плащат абонаментна такса, за да ползват стрийминг услугата.Време е за математикаЗа да се поддържат 1200 акаунта, трябва да се плащат месечни такси - това струва 10 долара, макар и да могат да се ползват \"семейни\" отстъпки и други подобни. Това прави между 10 и 12 хиляди долара месечно инвестиция, за да бъдат тези акаунти \"официални\" и с тях да може да се печели.Средната продължителност на песните в Soulful Music е 43 секунди.В един ден има 86 400 секунди.Потенциалното количество \"слушания\", което един премиум акаунт може да направи за 30 дни, ако \"слуша\" по 24 часа на ден, е малко над 60 000.Тази бройка, умножена по 1200-те премиум акаунта, които слушат Soulful Music, прави 72 млн. слушания месечно.Spotify плаща по 0.004 цента на ден на песен. Не на слушане, а на песен, ако тя е слушана в деня.Нека умножим тези 72 млн. слушания по 0,004 цента на ден - за месец, правоносителите на тези 30-секундни песни печелят по 288 хиляди долара.Споменахме по-горе, че средната продължителност на песните е 43 секунди. За да плаща Spotify, е нужно да сте чули поне 30 секунди от парчето. Ако са използвани ботове и скриптове, които да сменят песента след всяка 30-та секунда, в един месец може да се впишат 103 млн. слушания. Това прави месечна печалба от 415 хиляди долара.И това е само от едната плейлиста.Единствената причина някой да се усети за измамата е, че просто плейлистата е била прекалено успешна и печалбата прекалено голяма и подозрителна.Само месец след като подозренията се надигат, през октомври 2017-та плейлистите и голяма част от песните вече ги няма.Според информацията на MBW схемата е работила в продължение на около 4 месеца преди някой да се усети. Това значи, че някой е станал милионер от слушане на музика.MBW са взели и коментар от Spotify, но той шаблонен:\"Вземаме насериозно подобни проблеми и правим всичко възможно да ограничим подобни изяви. Spotify използва различни мерки за засичане на фалшиви слушания и акаунти и днес продължаваме да премахваме и да се борим срещу такава активност.\"Дали ще разберем някога кой е този българин, \"хакнал\" системата на Spotify? Едва ли. При все, че действията му са законни, няма нещо, което да го извади наяве. Друг е въпросът дали тази практика продължава и на какво ниво. Подобна новина е и страшен удар за Spotify, които от доста време планират да излязат и на нюйоркската борса.", "date": "2018.02.21", "title": "Българин измислил гениална схема за милиони в Spotify"}
{"url": "https://offnews.bg/politika/pargov-upravliavashtite-v-so-terorizirat-grazhdanite-na-malashevtci-s-675335.html", "text": "В продължение на година и половина управляващите в Столична община тероризират гражданите на Малашевци с абсолютното си бездействие по отношение на преминаването на тежкотоварни камиони над 10 тона и на строителни машини през квартала.Това заяви председателят на групата на БСП в СОС и заместник-председател на Комисията по транспорт и туризъм Калоян Паргов.Той обясни, че граждани от Малашевци са го потърсили с молба за съдействие при разрешаването на този проблем. По негова покана част от жителите на квартала присъстваха на редовното заседание на Комисията по транспорт и туризъм в сряда.Хората от Малашевци настояват да бъде ограничено преминаването на тежкотоварните камиони и строителни машини, тъй като то нарушава редица закони и дори Конституцията на Република България, в която според член 55 \"Гражданите имат право на здравословна и благоприятна околна среда в съответствие на установените стандарти и нормативи\".Още от август 2016 година хората в този квартал се опитват да се преборят за нормални условия на живот, коментира Калоян Паргов.Заради връзката със Северната скоростна тангента трафикът по улиците в квартала е станал още по-голям. Това води до силно завишени норми на шум, запрашаване и вибрации в домовете им. Да не говорим, че нито настилката, нито строеният през 60-те години на миналия век мост, който свързва улиците \"Рояк\" и \"Пет могили\" с улица \"Жак Дюкло\" в \"Малашевци\", са пригодени за толкова натоварен трафик на моторни превозни средства с тегло над 10 тона. Гражданите са в правото си да протестират и да настояват за нормални условия на живот с всички позволени от закона средства. Очаквам до месец директорът на Дирекция \"Управление и анализ на трафика\" да предложи решение на проблема. Поех ангажимент и ще настоявам това да се случи бързо и в полза на хората от Малашевци, които имат право да живеят спокойно в собствените си домове, каза още председателят на групата на БСП в СОС.", "date": "2018.02.21", "title": "Паргов: Управляващите в СО тероризират гражданите на Малашевци с бездействието си"}
{"url": "https://offnews.bg/sviat/frenskoto-pravitelstvo-predlozhi-po-strogi-pravila-za-migrantite-675338.html", "text": "Френското правителство представи днес спорния си законопроект за предоставяне на убежище и имиграция. Предвидените в него строги мерки бяха разкритикувани от левицата и правозащитни организации и предизвикаха остра реакция дори сред мнозинството на президента Еманюел Макрон, предаде Франс прес, цитирана от БТА.Според правителството целта на законопроекта е да се ускори експулсирането на хора, които не отговарят на изискванията за получаване на убежище, и да се подобрят условията за онези, които получават право да останат в страната, като им се осигурят повече занимания по френски език и обучение за работа. Предвижда се съкращаване на срока за проучване на молбите за убежище от 1 година на 6 месеца.Една от ключовите мерки в законопроекта, целяща да улесни експулсирането, е удвояването на максималния срок на задържане на 90 дни (дори на 135 в случай на противопоставяне). Текстът предвижда глоба от 3750 евро за онези, които влизат незаконно в шенгенската зона на ЕС.Законопроектът беше наречен \"балансиран\" от вътрешния министър Жерар Колон, но той предизвика критики и търкания дори в президентската партия - част от депутатите смятат, че той е прекалено репресивен.\"Санкционирани ще бъдат най-уязвимите. Не е забранено в законопроектите да има известна човечност\", заяви в Националното събрание депутатът от партията на президента Еманюел Макрон \"Република, напред!\" Жан-Мишел Клеман.Днес се очаква стачка на няколко френски организации, защитаващи правата на бежанците и мигрантите.Според десницата и крайнодесните пък законопроектът е твърде толерантен. Той се състои от \"малки технократски уточнения, но не предвижда необходимата трансформации в имиграционната политика\", отбелязва депутатът от десноцентристката партия \"Републиканците\" Гийом Лариве.Миналата година във Франция са регистрирани рекордните над 100 000 молби за убежище, със 17 процента повече, отколкото пред 2016 г. Убежище е предоставено на 36 процента от хората, подали молба. Най-много молби за убежище са били подадени от албанци, афганистанци, мигранти от Хаити и Судан. През 2014 г. имигрантите в страната са били близо 6 милиона.През април законопроектът ще бъде обсъден в парламента.", "date": "2018.02.21", "title": "Френското правителство предложи по-строги правила за мигрантите"}
{"url": "https://offnews.bg/obshtestvo/glasuvaha-edna-godina-otpusk-za-roditeli-osinovili-dete-do-5-godishna-675314.html", "text": "Родителите, осиновили дете до 5-годишна възраст, ще получат 1 година отпуск. Това гласува на първо четене днес парламентът по време на разглеждането на промените в Кодекса на труда. Народните представители гласуваха еднакви размери за двамата родители на отпуските при осиновяване на деца до 5-годишна възраст - 365 дни от деня на предаване на детето за осиновяване.Промените предвиждат още изплащане на еднакъв размер на парично обезщетение от държавното обществено осигуряване в размер на 90 на сто от среднодневния осигурителен доход на осиновителя за предходните 24 месеца.В мотивите на законопроекта е записано, че основните цели на промените са да гарантиране равни права на хората, които осиновяват деца до 5-годишна възраст.В сега действащата нормативна уредба са уредени три вида отпуски при осиновяване на дете: отпуск поради осиновяване - в размер на разликата от възрастта на детето в деня на предаването му за осиновяване до изтичане на срока за полагащия се отпуск за раждане (чл. 163, ал. 6 от КТ), отпуск за отглеждане на дете до 2-годишна възраст (чл. 164 от КТ) и отпуск при осиновяване на дете от 2- до 5-годишна възраст (чл. 164б от КТ).Вносителите от Министерски съвет считат, че тези промени ще спомогнат за подобряването на необходимата родителска грижа и семейна среда за отглеждане на децата, както и за повишаване на мотивацията на хората да осиновяват деца.", "date": "2018.02.21", "title": "Гласуваха една година отпуск за родители, осиновили дете до 5-годишна възраст"}
{"url": "https://offnews.bg/zimni/chuchuganov-i-grigorova-okapaha-za-maratona-675342.html", "text": "Йордан Чучуганов и Антония Григорова няма да участват в маратонските ски-бягания съответно на 50 километра за мъже и на 30 километра за жени на Зимните олимпийски игри в Пьонгчанг, съобщиха от българската делегация. Така в събота на старт на 50 км класически стил при мъжете ще застане само Веселин Цинзов.Междувременно квалификациите в паралелния гигантски слалом в сноуборда бяха преместени за събота, 24 февруари. Промяната е свързана с лошите метеорологични условия в четвъртък, 22 февруари, когато по програма трябваше да се проведе квалификацията. България ще бъде представена в дисциплината от Теодора Пенчева при жените и от Радослав Янков при мъжете.Квалификационните спускания ще започнат в 2:00 часа в събота сутринта при жените и в 2:27 часа при мъжете. Веднага след това започват елиминационните спускания, а осминафиналните серии ще започнат в 6:30 сутринта българско време. Финалите в двете дисциплини ще започнат точно час по-късно.", "date": "2018.02.21", "title": "Чучуганов и Григорова окапаха за маратона"}
{"url": "https://offnews.bg/sviat/nad-100-uchenichki-sa-obiaveni-za-izcheznali-sled-napadenie-na-boko-h-675347.html", "text": "Над 100 ученички са обявени за изчезнали в североизточната част на Нигерия.Това се случва два дни след като джихадистката групировка \"Боко харам\" извърши нападение срещу девическо училище, предадоха Франс прес и БТА.Информацията обяви регионалният министър на полицията на щата Йобе Абдулмалики Сумону.\"815 ученички се върнаха\" в пансиона за момичета в град Дапчи, където са учели общо 926 момичета. Останалите все още се водят за изчезнали, заяви министърът.", "date": "2018.02.21", "title": "Над 100 ученички са обявени за изчезнали след нападение на \"Боко Харам\" в Нигерия"}
{"url": "https://offnews.bg/zimni/loshoto-vreme-izduha-debiuta-na-rado-iankov-v-sabota-675320.html", "text": "Най-добрият ни сноубордист Радослав Янков ще участва в квалификациите на паралелния гигантски слалом по сноуборд в събота (24 февруари), а не в четвъртък. Промяната е свързана с лошите метеорологични условия на 22 февруари, когато по програма трябваше да се проведе квалификацията. България ще бъде представена в дисциплината от Теодора Пенчева при жените и от Радослав Янков при мъжете.Квалификационните спускания ще започнат в 2:00 часа в събота сутринта при жените и в 2:27 часа при мъжете. Веднага след това започват елинационните спускания, а осминафиналните серии ще започнат в 6:30 сутринта българско време. Финалите в двете дисциплини ще започнат точно час по-късно.", "date": "2018.02.21", "title": "Лошото време издуха дебюта на Радо Янков в събота"}
{"url": "https://offnews.bg/politika/konspiratcia-delian-dobrev-svarza-vetoto-na-radev-s-elena-joncheva-675319.html", "text": "\"Президентът има право по Конституция да налага вето на всеки закон, който прецени. Не сме се запознали с мотивите. Kогато се запознаем, може да ги коментираме конкретно. Това, което ни кара да се замислим, е дали ветото не е свързано с бивши членове на неговия екип. Говоря за Елена Йончева.\"Това каза депутатът от ГЕРБ Делян Добрев пред журналисти в Народното събрание по повод  от президента върху промените в Закона за банковата несъстоятелност.Той заяви, че Елена Йончева е участвала в офшорка, която се представлява от Зорница Блъскова, която пък по информация, която прочел в интернет, била съдружник в друга фирма, сочена за участник в източването на КТБ.Според Добрев президентът се изказва много ласкаво по отношение на Елена Йончева и затова съществува съмнение дали ветото не е свързано с \"нещо такова\".", "date": "2018.02.21", "title": "Конспирация: Делян Добрев свърза ветото на Радев с Елена Йончева"}
{"url": "https://offnews.bg/evropa/za-parvi-pat-v-istoriata-zhena-oglavi-evrostat-tia-e-balgarkata-maria-675317.html", "text": "За пръв път в историята българка оглави Европейската статистическа служба. Мариана Коцева бе назначена тази сутрин за генерален директор на Евростат, съобщи пресслужбата на Европейската комисия.Тя е първата жена на тази позиция и първата българка – генеален директор в ЕК.Близо шестте години в Евростат, както и предишният ѝ опит като директор на Националния статистически институт в България ѝ осигуряват всички необходими умения и опит за новата позиция, посочват от ЕК в днешното си съобщение.В края на януари Коцева бе обявена за изпълняваща длъжността генерален директор, днес официално тя стана титуляр.И до момента Коцева бе най-високопоставеният българин на изборна длъжност в евроинституциите. От юли 2012 г. бе заместник на председателя на Евростат - германеца Валтер Радемахер, който се пенсионира в началото на годината. За назначението ѝ нямаше побутване, връзки и каквато и да е протекция, а единствено безспорен професионализъм в областта на статистиката.Генералният директор на Евростат е с ранг на еврокомисар. Базираното в Люксембург бюро е организация, на която в Еврокомисията разчитат за изработването на секторни политики и анализи.Днес ЕК взе решение за още четири назначения на високо управленско ниво. Темис Кристофиду (Кипър) ще бъде новият генерален директор на Генералната дирекция „Образование, младеж, спорт и култура“. Жост Корте (Дания) е определен за новия генерален директор на Генерална дирекция „Трудова заетост, социални въпроси и приобщаване“. Жан-Ерик Пакет (Франция) ще оглави Генералната дирекция „Научни изследвания и иновации“. Мауро Петриционе (Италия) става генерален директор на „Действия по климата“.Досегашните директори на три от дирекциите (за климата, иновациите и социалните въпроси) ще станат съветници в Европейския център за политически стратегии.На 1 март 2018 г. Параскеви Миху ще оглави генерална дирекция „Миграция и вътрешни работи“, реши още ЕК. Тя е първата жена на този пост.Определени са и петима зам. генерални директори, четирима от които са жени.С днешните решения процентът на жените управленци ще се увеличи от 11% (през ноември 2014 г.) на 36% и ще доближи целта, поставена от председателя на ЕК Жан-Клод Юнкер – 40% до 31 октомври 2019 г.", "date": "2018.02.21", "title": "За първи път в историята жена оглави Евростат. Тя е българката Мариана Коцева"}
{"url": "https://offnews.bg/sviat/merkel-ochakva-skoro-makedonia-da-smeni-imeto-si-dori-i-pri-boleznen-675339.html", "text": "Никога досега през последното десетилетие Македония не е била толкова близо до разрешаване на дългогодишния спор за своето име с Гърция, заяви днес германският канцлер Ангела Меркел.Посланието на Меркел дойде от съвместната пресконференция с македонския премиер Зоран Заев, който е на официално посещение в Берлин.От изказването ѝ стана ясно, че Германия очаква спорът за името между Атина и Скопие скоро да приключи, за да отпаднат пречките за интеграцията на Македония първо в НАТО, а след години - и в ЕС.Същевременно Меркел подчерта, че официален Берлин няма да оказва дипломатически натиск нито на Атина, нито на Скопие, защото подобен ход само ще навреди.Компромисите винаги са болезнени. Това всеки го знае от своя политически живот. Всеки компромис, който направите, ще е болезнен, но трябва да сте готови за него, няма друг начин. Това е въпрос на висша форма на дипломация и за него не трябва да се говори на пресконференции, а при закрити врати, заяви германският канцлер.Руска заплаха за МакедонияНа съвместната пресконференция с Меркел Зоран Заев предупреди, че не изключва \"всякакви защити на всякакви интереси\" на Балканите и конкретно в Македония, защото има страни, които искат да попречат на интеграцията на Западните Балкани в НАТО и ЕС.Предупреждението на Заев дойде след въпрос на немски журналист, който попита дали Русия се опитва да се намеси в Македония, както в случая с Черна гора, за да създава пречки за интеграцията в НАТО и ЕС.С внимание проследихме събитията в Черна гора непосредствено преди нейното пълноправно членство в НАТО. Надявам се, че няма да имаме неудобни ситуации в Република Македония, заяви Заев.", "date": "2018.02.21", "title": "Меркел очаква скоро Македония да смени името си, дори и при болезнен компромис"}
{"url": "https://offnews.bg/obshtestvo/2-leva-za-karta-za-noshten-transport-v-sofia-675311.html", "text": "Картата за нощен транспорт в София да струва 2 лева за всички линии, предвижда нова наредба за реда и условията за пътуване с обществения градски транспорт. Нощният транспорт в столицата се очаква да стартира през април. На практика автобусите ще покриват времето от полунощ до 4 часа сутринта. Всички автобуси ще се събират на обща спирка в центъра, за да могат гражданите да се прекачват към кварталите. Нощните линии ще минават през възможно най-много места, маршрутът им няма да е същият като на дневните автобуси. Пътниците вече няма да перфорират билет за обемист багаж, предвижда още наредбата. Актът за пътник без билет, който откаже да плати глобата си, става 50 лева, а не както е сега 200 лева. Причината - според Закона за административните нарушения и наказания подобна санкция може да бъде между 20 и 50 лева. Наредбата ще бъде внесена в СОС до дни, след това ще има месец за обществено обсъждане. ", "date": "2018.02.21", "title": "2 лева за карта за нощен транспорт в София"}
{"url": "https://offnews.bg/politika/dogovariame-sas-sarbia-izgrazhdaneto-na-zhelezopatnata-infrastruktura-675310.html", "text": "Правителството упълномощи министъра на транспорта, информационните технологии и съобщенията да подпише Меморандум за разбирателство между България и Сърбия за подобряване на ефективността на железопътния транспорт.Със споразумението, чийто текст беше одобрен на днешното заседание на кабинета, се задълбочава сътрудничеството при изграждането на железопътната инфраструктура по транспортен коридор №10. С него се заявява общото намерение да бъде проучена възможността за съвместен подход към европейските фондове или други международни институции за финансиране на проектите по коридор 10. Споразумението регламентира и въвеждането на по-ефективен граничен контрол, който ще улесни преминаването на товарните влакове.Подписването на меморандума беше договорено на среща между министър Ивайло Московски и вицепремиерът и министър на строителството, транспорта и инфраструктурата на Сърбия Зорана Михайлович в края на януари тази година.България и Сърбия ще си сътрудничат и в развитието на пристанищната инфраструктура по река Дунав. Меморандумът, който ще бъде подписан, ще спомогне за съхранението и преноса на втечнен природен газ между двете страни. С подписването на документа се цели да бъде установено институционално сътрудничество, за да се определи рентабилността на изпълнението на бъдещи инфраструктурни проекти за изграждане на пристанищни съоръжения, необходими за претоварване на втечнен природен газ по река Дунав, в контекста на обявеното изграждане на газопреносна връзка между България и Сърбия.С решение от сряда правителството одобри проекта на споразумение между ИА „Морска администрация“ и Румънската морска администрация за условията и реда за извършване на проверки на плавателни съдове по вътрешните водни пътища в българо-румънския участък на река Дунав.Документът е с технически характер и има за цел да уреди условията и реда за извършване на допълнителни проверки на плавателните съдове в изпълнение на изискване на Директива 2006/87/ЕО.Основните договорености са свързани с взаимно признаване на контролните проверки на чуждестранни за двете страни плавателни съдове в общия участък на Дунав, въвеждане на единни критерии за подбор на плавателни средства за проверка, изграждане, въвеждане в експлоатация и последващо надграждане на единна електронна информационна система и база данни за подбор на плавателни средства за проверка и др.", "date": "2018.02.21", "title": "Договаряме със Сърбия изграждането на железопътната инфраструктура по Коридор 10"}
{"url": "https://offnews.bg/tehnologii/bojtci-i-sazidateli-v-nadprevara-za-uchastie-v-sofia-startup-expo-2018-675312.html", "text": "Две нови програми за участие на стартъпи в Sofia Startup Expo 2018 обявиха организаторите на първото изложение за стартиращи иновативни фирми в България. Това са Програма „Съзидател“ и Програма „Боец“, които очакват добрите идеи с бизнес потенциал в Креативната зона (Сreate zone) на изложението.Програма \"Съзидател\" (Founders Program) е специално разработена за стартъпи в начална фаза на развитие, но с големи амбиции. Създателите им ще получат работна маса (площ от 2 кв.м.), за да представят идеите си и достъп до уникална общностна програма, която да ги обгради с най-добрите предприемачи и ресурси.„Ние подкрепяме хората с идеи - „Съзидателите“, защото вярваме, че разнообразието стимулира новите бизнеси и иновациите. Вярваме, че всеки има право да стане предприемач и затова даваме възможност на повече хора да покажат какво са създали, като предложим изключително достъпна пакетна цена за участие в изложението - 290 лв., без ДДС“, каза ръководителят на проекта Димитрина Христева. По думите й креативността, предприемчивостта и амбицията да създадеш свой успешен бизнес не бива да срещат прегради, а напротив – да бъдат насърчавани и стимулирани, за да „получат крила“. Затова и слоганът на първото Sofia Startup Expo e такъв - „Дай крила на своите идеи“, подчерта Христева.Другата програма – „Боец“ (Fighters Program) е за тези, които имат убийствена предприемаческа мисъл и бизнес с потенциал, но не са „родени“ в привилегирована среда. Насочена е към ученици, студенти, сдружения на млади иноватори. Програмата \"Боец\" е точно като Програмата за съзидателите, но е безплатна!„Това е трудно, амбициозно и изискващо - за нея участниците трябва да ни представят идеята си по най-завладяващия начин и със сигурност това ще ги отведе с бързи темпове до всичко, от което се нуждаят, за да изведат бизнеса си на пазара. Ние им осигуряваме безплатен достъп до нашата Креативна зона, при първо участие. Сега те са на ход да покажат, че са Бойци!“, подчерта Димитрина Христева. Предложенията и заявките се очакват на имейл office@sofiastartupexpo.eu до 28 февруари 2018 г.", "date": "2018.02.21", "title": "Бойци и Съзидатели в надпревара за участие в Sofia Startup Expo 2018"}
{"url": "https://offnews.bg/obshtestvo/50-ot-darzhavnite-pari-za-universitetite-shte-zavisiat-ot-kachestvoto-675313.html", "text": "Качеството на обучението и нуждите на пазара на труда ще определят в по-голяма степен сумата, които държавата дава за издръжка на университетите.С промени в постановление 328 от 2015 г., внесени от министъра на образованието Красимир Вълчев, днес Министерският съвет реши делът на средствата, получавани въз основа на комплексната оценка за качеството на обучението и съответствието му с потребностите на пазара на труда да нарасне на 50% през 2018 г. и 60% през 2020 г.Във връзка с това са въведени два допълнителни коефициента. Първият е за приоритетни професионални направления с намаляващ прием, като за тях се наблюдава отчетен период от 5 години назад във времето. Вторият коефициент е само за обучения, провеждани по професионални направления в определени области на страната с нисък икономически статус. Това са Видин, Враца, Кърджали, Смолян и Ловеч, където има филиали на държавни висши училища.Целта от въвеждането на първия допълнителен коефициент е да бъде насърчен приемът по приоритетни професионални направления там, където няма достатъчно интерес от страна на кандидат студентите. Вторият коефициент се въвежда на териториален принцип, за да бъде подпомогнато обучението в области на страната със слабо икономическо развитие, в които има филиали на университети.Предвижда се също приемът на студенти в някои специалности да бъде разширен. Става въпрос за специалностите в професионалните направления “Педагогика на обучението по…“, „Религия и теология“, „Физически науки“, „Химически науки“, „Енергетика“, „Материали и материалознание“ и „Химически технологии“. Висшите училища ще имат право да приемат в тях  толкова студенти, на колкото имат право според капацитета си. Бройките няма да бъдат строго фиксирани от МС, ще може да се запълни целият капацитет.Досега по този ред се приемаха студенти в компютърните специалности и тези от направление \"Математика\" заради необходимостта от повече специалисти. При първите целта е изпълнена, но се очаква сериозен недостиг на специалисти по математика и останалите 7 направления, заради което за компютърните специалности вече няма да се прилага същият режим.Ако в дадено направление максимално допустимият брой студенти е под 15, за него няма да бъде утвърждаван прием, предвижда друга промяна. Това правило няма да е в сила, ако направлението е приоритетно.Ще се увеличат бройките за студенти - професионални бакалаври - в направление \"Туризъм\" в колежите във Варна и Бургас.Двойно се увеличават бройките за обучение по държавна поръчка в университетите у нас за българи, които живеят в чужбина - от 1000 на 2000.За първенците на националните олимпиади по български език и литература и за първенците на випуски на средни и висши училища в райони с компактно население от българска народност в Украйна, Молдова, Сърбия, Румъния и Казахстан местата се увеличават от 15 на 30.За образователната и научна степен „доктор“ увеличението е от 20 на 40 места, а за следдипломна специализация периодът от 120 месеца се увеличава на 240 месеца. Във връзка с разширяването на мрежата от училища в чужбина с преподаване на български език и литература, история на България, география на България и др., се одобрява увеличаване на броя на преподавателите, изпращани от МОН в тези училища от 30 на 50.Основни предпоставки за приетите промени са, че в страни като Украйна, Молдова, Сърбия, Република Македония, Албания се наблюдава трайна тенденция на увеличаване броя на кандидатите за студенти, докторанти и специализанти и повишен интерес към обучение в български висши училища и научни организации, се казва в мотивите на МОН.В друго правителствено постановление (№90 от 2000 г.) се предвиждат промени по отношение стипендиите за студенти и докторанти.Европейските стипендии, които досега бяха месечно по 150 лв., а сумата се отпускаше по европроект с финансиране по оперативна програма, вече ще се отпускат с държавни пари, които са добавени към субсидиите на университетите. Размерът на месечната стипендия вече няма да е фиксиран на 150 лв. Университетът сам ще определя сумата в зависимост от това дали иска да даде стипендии на повече хора, или да даде по-големи стипендии, но на по-малко обучаващи се.65% от общата сума за стипендии ще се разпределя между всички студенти, които отговарят на критериите. Останалите 35% ще отиват за тези, които учат в специалности от приоритетните професионалните направления, независимо дали те получават първия вид стипендии. При тях единственият критерий дали да получат стипендия ще е средният им семестриален успех.Месечните стипендиите за редовните докторантите по държавна поръчка ще се увеличат от 450 на 500 лева.От 135 лв. на 250 лв. се увеличава и размерът на стипендиите, предоставяни на студенти-чужденци, приети за обучение в България по Централноевропейската програма за обмен в университетското образование CEEPUS III. Целта е да се постигне донякъде по-справедливо компенсиране на разходите на тези студенти при престоя им у нас, защото българските студенти, обучаващи се в чужди висши училища по тази програма за обмен, получават стипендии в размер приблизително от 200 евро.В изпълнение на националната политика към българите зад граница, увеличение има и при стипендиите, предоставяни на студенти, приети за обучение в Тараклийския държавен университет в Молдова съгласно Споразумението между правителствата на двете държави.", "date": "2018.02.21", "title": "50% от държавните пари за университетите ще зависят от качеството и нуждите на пазара"}
{"url": "https://offnews.bg/zvezdi/novi-geroi-i-obrati-v-novia-sezon-na-otkradnat-zhivot-675334.html", "text": "Нови герои и нови интересни медицински случаи ни очакват в новия сезон на българския сериал \"Откраднат живот\". Първият епизод от петия сезон на сериала ще бъде излъчен на 27 февруари от 20 часа по Нова телевизия. „В новия сезон ще има изключително интересни промени в актьорския състав. Стари герои се завръщат в сериала, има изключително интересни медицински случаи“, заяви на пресконференция продуцентът на „Откраднат живот“ Евтим Милошев.„Този път залагаме основно на необратимите ситуации и на резките промени в живота на героите ни. Мога да ви кажа, че Камен и Наталия ще се завърнат в България и в болницата. Жената, която носи детето на Кинова и Мазов, ще поиска да го открадне заради силния майчински инстинкт, който се заражда в нея, и още много. Ще има и два много интересни и заплетени медицински казуса: единият е заимстван от кибер играта „Синият кит“, заради която се самоубиха немалко млади момчета и момичета, а другият се отнася за бременна жена, болна от рак на бъбреците – ако бебето се премахне, жената може и да оцелее, а ако реши да го роди, ще умре. Такива ще бъдат случаите и сюжетите в новия сезон – изпълнени с драма и вълнения“, добави още Милошев.Освен добре познатите ни актьори в екипа на продукцията се включват още Велислав Павлов и брат му Димитър Захариев, Васил Бинев, младата актриса Ирина Митева и други.Павлов коментира героя си и сподели какво е било преживяването да снима с екипа на Милошев.„Изключително удоволствие бе да вляза в ролята на хирург. Когато разбрах какъв ще играя в сериала, успях да се вмъкна по време на истинска операция и да видя от първа ръка какво представлява. Беше наистина забележително! А относно екипа, съм изключително впечатлен и съм много доволен, че работих с тях“, каза Павлов, който играе доктор Марио Ковачев.Марта Вачкова, която играе сестра Жекова, пък заяви, че е изключително щастлива, защото през този сезон медицинските случаи ще се развиват в повече от един епизод.„Сезонът е много по-динамичен. Има нови образи и истории, ще бъдете впечатлени“, добави актрисата.За завършек Антоний Мангов, програмен директор на Нова, сподели, че по негово мнение  „Откраднат живот“ е повече от сериал, защото благодарение на него българското кино е започнало да се възражда. „Откраднат живот“ е бялата лястовица на киното в България“, каза Мангов.Той допълни, че се обсъжда и възможността голям международен дистрибутор да купи правата на сериала и да го излъчва в Европа.", "date": "2018.02.21", "title": "Нови герои и обрати в новия сезон на 'Откраднат живот'"}
{"url": "https://offnews.bg/zimni/norvegia-grabna-zlatoto-v-mazhkia-otboren-sprint-675321.html", "text": "Норвегия в лицето на Мартин Сундби и Йоханес Клаебо спечели златния медал в мъжкия отборен спринт при ски бягането в Пьонгчанг. На второ място е Русия, а трети остана дуетът на Франция.Ветеранът Сундби направи мощна атака в последния си пост и предаде с 5 секунди преднина на Клаебо, който трябваше само да поддържа разликата. Златният медал е трети за Клаебо и втори за Сундби на игрите в ПьонгЧанг.Руснакът Болшунов беше най-добър във финалния спринт. Французинът Жуве изпевари шведа Халварсон и донесе втори медал за страната си в ски-бягането.Шведите, които бяха сред фаворитите за титлата, останаха без медал. Те все още нямат отличие при мъжете в Пьонгчанг, което е грандиозен провал.", "date": "2018.02.21", "title": "Норвегия грабна златото в мъжкия отборен спринт"}
{"url": "https://offnews.bg/obshtestvo/barekov-pravi-kragla-masa-za-falshivite-novini-v-unibit-675324.html", "text": "Евродепутатът Николай Бареков организира кръгла маса на тема „Корупцията и генезиса на фалшивите новини в България“ в Университета по библиотекознание и информационни технологии (УНИБИТ), става ясно от изпратено до медиите съобщение.Събитието е насрочено за 23 февруари и ще се проведе под егидата на Групата на европейските консерватори и реформисти и Николай Бареков в партньорство с УНИБИТ. В изказванията ще вземат участие представители на чуждестранни медии, неправителствения сектор и Софийския университет „Св. Климент Охридски”, се посочва още в съобщението.", "date": "2018.02.21", "title": "Бареков прави кръгла маса за фалшивите новини в УНИБИТ"}
{"url": "https://offnews.bg/temida/deloto-sreshtu-vlado-platcentata-ne-tragna-675325.html", "text": "Софийският районен съд не даде ход на делото срещу Владимир Стоянов за нападението му срещу д-р Албена Гагова от болница „Шейново\" от средата на миналата година, съобщава БНР. Причината за провала на старта на делото е полученият късно от него обвинителен акт. Пред съда той декларира, че това не е проблем за него, подготвил се е и не иска да бави процеса. Делото не започна и заради отсъствието на основния адвокат на д-р Албена Гагова. Стоянов представи шест страници становище, което доказвало, че е невинен, съобщи БНР. Доктор Гагова запази мълчание.", "date": "2018.02.21", "title": "Делото срещу Владо Плацентата не тръгна"}
{"url": "https://offnews.bg/zimni/marsel-hirsher-goni-treto-zlato-v-piongchang-675309.html", "text": "Марсел Хиршер ще се опита да влезе в историята като спечели трети златен медал от Олимпийските игри в ПьонгЧанг 2018. След победите в гигантския слалом и комбинацията, австрийската ски звезда ще се състезава в слалома за трета титла от Игрите.Евроспорт 1 ще излъчи пряко двата манша на 22 февруари (четвъртък) от 3:00 и 6:30 ч.Марсел Хиршер гостува в иновативното студио на Евроспорт преди очаквания с голям интерес от феновете старт. „Ще дам най-доброто от себе си, за да спечеля трето злато“, категоричен е шесткратния световен шампион.Той коментира и двете си победи дотук в Пьонгчанг. „В гигантския слалом не бях безгрешен – в определен момент линията ми беше прекалено изправена, но успях бързо да коригирам и да се върна към идеалната позиция на тялото преди последното стръмно спускане. Бях малко нервен, вълнувах се, но мисълта, че имаш един златен медал в актива, определено сваля напрежението“, сподели Хиршер.Според него, той е постигнал неочаквано добър резултат в спускането от комбинацията.„Това, че след спускането бях само на 1,3 секунди след най-доброто време, беше огромна изненада за всички, дори за мен самия. На слалома трябваше да се боря с бурния вятър и се молех само да не направя груба грешка, да не пропусна врата. Това беше най-големия ми страх, особено в последния етап от пистата, който беше истинско предизвикателство“, казва още Хиршер и споделя, че церемонията по награждаването е била един от най-специалните моменти в кариерата му досега.„След един сребърен медал, две четвърти и едно пето място на Олимпийски игри, да усетиш златото на гърдите си е невероятно! И то в състезание, в което малко преди Игрите изобщо не бях сигурен, че ще участвам.“", "date": "2018.02.21", "title": "Марсел Хиршер гони трето злато в Пьонгчанг"}
{"url": "https://offnews.bg/sviat/po-strashno-ot-koshmar-iztochna-guta-sled-poslednata-bombardirovka-675288.html", "text": "\"Можем да чуем виковете и плача на жените и децата от прозорците на домовете им. Ракетите и мините падат върху нас като дъжд. Няма къде да се се скрием. И това не е краят\", казва Фира Абдулах, живеещ в Източна Гута. Ситуацията в окупирания от бунтовниците анклав в Сирия е отвъд, по-страшна от представите ни, коментира дни след последната бомбардировка координаторът за сирийската криза на ООН Панос Мумдзис пред Би Би Си.Те причиниха смъртта на най-малко 250 души. Мъртви са повече от 50 деца. Още около 1 200 души са ранени.С обяснението, че искат да освободят зоната от терористи, бомбардиралите ги правителствени сили засилиха нападенията си в неделя през нощта.Днес генералният секретар на ООН Антониу Гутериш обяви чрез говорителя Стефан Дюжарик, че е \"дълбоко обезпокоен\" от случващото се в Източна Гута, пише БТА. Той добави, че Източна Гута е била обявена за зона за деескалация от Русия, Иран и Турция и припомни, че по думите на Гутериш всички страни трябва да поемат \"своите ангажименти в тази насока\".През последните 48 часа в анклава бяха бомбардирани 6 болници. Три от тях вече не могат да функционират, а две работят частично, посочи регионалният координатор на службата по хуманитарните въпроси на ООН за Сирия.Само вчера в намиращия се на изток от Дамаск район загинаха 106 цивилни, по данни на Сирийския център за наблюдение на човешките права.Последните 48 часа са най-кървавите две денонощия след химическата атака срещу обсадения анклав през август 2013 г., при която бяха избити стотици.Държавният департамент на САЩ заяви, че е \"изключително обезпокоен\" от ставащото в Източна Гута, а френският външен министър Жан-Ив Льо Дриан заяви пред парламента, че нещата там отиват към \"хуманитарен катаклизъм\".", "date": "2018.02.21", "title": "По-страшно от кошмар: Източна Гута след последната бомбардировка"}
{"url": "https://offnews.bg/temida/rajonniat-prokuror-na-pazardzhik-podade-ostavka-675323.html", "text": "Ръководителят на Районната прокуратура в Пазарджик Георги Кацаров е подал оставка.До нея се е стигнало след разговор с главния прокурор Сотир Цацаров. Името на районния прокурор Георги Кацаров нашумя по време на случая \"Виноградец\", където собственик на заведение беше убит с пистолет на председателя на Общинския съвет в град Септември Лазар Влайков. Според очевидци фаталният изстрел е бил произведен от Влайков, докато други твърдят, че спусъкът е натиснат от шестгодишно дете. Едно от обвиненията на близките на убития мъж бе, че общинарят се обадил на прокурор Кацаров за съвет след инцидента. Тогава се твърдеше, че двамата са поддържали нерегламентирани контакти. Тогава Кацаров категорично отрече, а официалната версия на властите е, че разговори между двамата във фаталната нощ не е имало.Според запознати оставката на районния прокурор има връзка с кмета на Септември Марин Рачев, който се разследва за източване на Общината.Все още от прокуратурата не са коментирали случая.През 2015 година автомобилът на районния прокурор на Пазаржик . До момента не са известни извършителите. Вероятно Кацаров ще остане в прокуратурата като редови обвинител.", "date": "2018.02.21", "title": "Районният прокурор на Пазарджик подаде оставка"}
{"url": "https://offnews.bg/obshtestvo/po-dobre-malka-otkolkoto-hich-peshehodna-aleia-mezhdu-druzhba-1-i-675316.html", "text": "Пешеходна алея с ширина 1,5 метра ще бъде изградена в Дружба, за да се възстанови връзката между частите на комплекса. Докладът за Изменение на плана за регулация „за спортна зала, КОО и ТП“ и на уличната регулация на бул. „Проф. Цветан Лазаров“ и на ул. „Хайделберг“ за предвиждане на пешеходна алея като комуникационна връзка между Дружба 1 и 2 бе внесен от главния архитект Здравко Здравков. Хората от двете части на квартала искат връзка със спирките на градския транспорт, обясни съветникът Лорита Радева, която живее в района. Алеята ще води към спирките на \"Проф. Цветан Лазаров\" и ул. \"Мария Нейкова\", уточни арх. Здравков. Жителите на столичния квартал \"Дружба\" проведоха серия протести срещу затварянето на пешеходния път между втора и първа част на района. През декември 2016 г. съществуващата повече от 30 години най-пряка пешеходна връзка между жк. Дружба 1 и 2 бе затворена под предлог „за извършване на довършителни строителни работи“ в реституиран имот. Две седмици по-късно собственикът на имота затвори окончателно пешеходната алея. Хората поискаха промяна на ПУП, зад исканията застана и кметът на район Нови Искър. Алеята не може да бъде по-широка, защото от едната й страна има имот с ограда, която играе ролята на подпорна стена, размерът й е съобразен с минималната ширина на тротоар, обясни Здравков. Той допълни, че това е единственият реален вариант за изграждане на пътя. Другият е хората да минават през центъра на едно от двете футболни игрища, които са притежание на същия собственик. Той обаче може да обжалва решението в съда. Изграждането на уличната мрежа може да се прави и по целесъобразност, отговори арх. Здравков на въпрос дали новата пешеходна алея може да падне в съда. \"По-добра малка, отколкото хич\" пешеходна алея, обединиха се съветниците от комисията по архитектура, докладът влиза на СОС утре. ", "date": "2018.02.21", "title": "'По-добре малка, отколкото хич': пешеходна алея между Дружба 1 и 2"}
{"url": "https://offnews.bg/ikonomika/na-rabotodatelite-veche-im-se-stachkuva-po-malko-zaradi-tcenata-na-tok-675322.html", "text": "Ако досега беше оранжева степен на готовност за протести, сега преминаваме в жълта. Не сме снели напълно готовността и не сме напълно спокойни, но се движим в много добро темпо в правилна посока.Това каза на брифинг в Министерския съвет председателят на Управителния съвет (УС) на Асоциация на индустриалния капитал в България (АИКБ) Васил Велев, цитиран от „Фокус“.В средата на януари , че подготвят национален протест срещу спекулативното увеличение на цената на тока.„Това бе поредната среща след ненормалното увеличение на цените на ел. енергия на т.нар. свободен пазар, на която бизнесът договори с правителството изпълнение на стъпките за либерализиране на пазара. Разчетите са за една по-сериозна крачка напред в сила от 1 юли, следващият регулаторен период, за което трябва да се вържи много работа през оставащите месеци. В по-голямата част от поставените въпроси имаме съгласие и се движим в добро темпо. Всичко това ни прави и по-големи оптимисти“, коментира Велев.По думите му има индикации от пазара, че се променя и пазарното поведение.„Ако преди 2 месеца офертите към малките предприятия бяха за цени между и 90 и 125 лв. за мегаватчас, сега вече са за цени между 83 и 100 лв. Има още много сериозни резерви. Има и промени в поведението на продавачите на ел. енергия. Тази практика се надяваме да се задълбочи и да се стигне до това, което пазарът очаква. Разбира се, генералното решение идва с приключване на договорите с американските централи, за което очакваме по-енергични усилия от МС и Министерство на енергетиката и с изкарването на борсата на много и независими продавачи, а не както е сега – двама продавачи продават над 90% от ел. енергията“, допълни той.Според него, когато има много независими продавачи, за това ще следи пазарът. „Планираме следваща среща през следващата седмица по това време, на която да се отчете напредъкът“, каза още Васил Велев.След срещата с правителството стана ясно, че са подготвени промени в около 100 текста в Закона за енергетиката.„Отново имахме заседание. С участието на премиера Бойко Борисов отчетохме напредък. Набелязахме нови мерки. Работим заедно не само с работодателите, но и с представители на сектора на енергетиката. Надявам се до края на следващата седмица да имаме окончателните текстове по промените в Закона за енергетиката, с които от една страна ще извадим производители на електрическа енергия над 5 мегавата на свободния пазар“, коментира депутатът от ГЕРБ и председател на енергийната комисия Делян Добрев.По думите му те ще имат договор за премия, който ще сключат с Фонда за енергийна сигурност. „По този начин продавачите на свободния пазар ще се увеличат от трима на около 90-100 участника. От друга страна, друга промяна включва закупуването на технологичните загуби от страна ЕРП от свободния пазар\", каза Добрев. ", "date": "2018.02.21", "title": "На работодателите вече им се стачкува по-малко заради цената на тока"}
{"url": "https://offnews.bg/obshtestvo/uchenitci-hodili-pod-stroj-na-miting-v-zashtita-na-kmeta-na-septemvri-675290.html", "text": "Регионалното управление по образованието в Пазарджик проверява дали ученици и учители от град Септември са участвали в митинга в подкрепа на подсъдимия кмет Марин Рачев на 2-ри февруари.Проверката е била разпоредена от Министерството на образованието след излъчен репортаж по националното радио.Сигнал за нарушения учебен процес на 2-ри февруари подала майка на десетокласник. Синът ѝ изненадващо се прибрал вкъщи в 10.30 часа и разказал, че децата, учителите и директорът са се включили в митинга. Пред репортер на БНР ученици тогава заявили: \"Ние дойдохме да подкрепим кмета. Не бяхме на училище, защото кметът ни е по-важен. Отсъствия няма. Учителите и те са тук.\"Проверката на РУО-Пазарджик ще обхване Професионалната гимназия по селско стопанство и средното училище в Септември. ", "date": "2018.02.21", "title": "Ученици ходили под строй на митинг в защита на кмета на Септември"}
{"url": "https://offnews.bg/zimni/sastezateli-po-shorttrek-stanaha-za-smiah-675292.html", "text": "Обект на шеги и подигравки дори в собствената си страна станаха американските състезатели по шорттрек на олимпиадата в Пьонгчанг.Повод даде дизайнът на екипите им, които са тъмни с няколко светли детайла. Именно мястото на един от тях развесели зрителите. Хората смятат, че дизайнът е дело на шегаджии или извратеняци, а по-скоро и на двете.Както гласи популярното клише - няма лоша реклама. В момента всички говорят за странните екипи на американците, дело на компанията Undеr Armour.От фирмата заявиха, че светлият материал се отличава с ниско триене и употребата му е доста функционална.", "date": "2018.02.21", "title": "Състезатели по шорттрек станаха за смях"}
{"url": "https://offnews.bg/112/trup-izpluva-ot-moreto-v-burgas-675287.html", "text": "Труп на мъж е изплувал пред заведение в района на Експозиционен център „Флората“, съобщи говорителят на ОДМВР-Бургас Цветелина Рандева.Сигналът за инцидента е подаден в полицията около 7 сутринта днес.Изпратеният на място екип е установил самоличността на загиналия. Това е 81-годишен мъж, живеещ в к-с „Лазур“. Той излязъл от дома си около 5.20 часа и искал да сложи край на живота си, тъй като страдал от тежко заболяване. Мъжът оставил предсмъртна бележка.", "date": "2018.02.21", "title": "Труп изплува от морето в Бургас"}
{"url": "https://offnews.bg/politika/stanishev-kani-lidera-na-evrogrupata-v-sofia-za-diskusia-po-prisaedini-675326.html", "text": "От години се говори за възможностите на България да влезе в ERM II – предверието на Еврозоната, и според мен е време за действия. По въпроса за евентуалното присъединяване на България с Марио Сентено се договорихме да поддържаме постоянен контакт и обмяна на информация. Отправих покана той да бъде гост на специално събитие по темата в София в края на април, в рамките на визитата му в България по повод неформалния съвет на министрите на финансите.“Това заяви президентът на ПЕС Сергей Станишев след работна среща с португалския финансов министър и председател на Еврогрупата Марио Сентено. Двамата обсъдиха перспективите за присъединяване на България – въпрос, който беше обявен за национален приоритет както от управляващите, така и от БСП в резолюция от Конгреса на партията, проведен на 23 ноември 2017 г. Сентено посочи, че ще следи отблизо развитието на процеса заедно с колегите си финансови министри на страните от Еврозоната и в тясно сътрудничество с Европейската централна банка.На този етап България трябва внимателно да прецени възможностите и да набележи следващи стъпки и действия. Необходима е конкретна работа, а не само декларации и заклинания, иначе рискуваме да се повтори ситуацията с Шенген, което ще ни бетонира извън интеграционното ядро на ЕС“, категоричен е Станишев.Лидерът на ПЕС разговаря близо час с влиятелния португалец, който е на двудневно посещение в Брюксел.„Обсъдихме приоритетни за левицата в Европа теми, като бъдещето на Еврозоната и бюджета на ЕС след 2020 г., и по-специално кохезионната политика. Постът председател на Еврогрупата е успех не само лично за г-н Сентено, но и за лявото правителство на Антонио Коща и за нас като прогресивно семейство в Европа. Имаме единомислие по ключови въпроси, като например запазването на кохезионните фондове, особено за най-бедните региони на ЕС“, заяви Сергей Станишев. ", "date": "2018.02.21", "title": "Станишев кани лидера на Еврогрупата в София за дискусия по присъединяването ни към еврото"}
{"url": "https://offnews.bg/obshtestvo/ne-triabva-da-ima-kameri-v-uchilishtata-smiata-zam-ministar-na-obraz-675291.html", "text": "Моето мнение е, че камери не трябва да има, защото те не помагат за решаването на съществения проблем. Това заяви зам.-министърът на образованието Деница Сачева пред Нова тв в отговор на въпрос необходимо ли е видео наблюдение, за да се спре насилието в детските градини и училищата.Камерите осигуряват сигурност, но не и превенция от случаи на насилие както върху деца, така и върху учители, посочи тя и подчерта, че има сериозно насилие върху учители.Насилието не е проблем единствено на образователната система, а много по-сериозен проблем. С камерите само ще констатираме следствието, но не и причините. А за да решим проблема, трябва да търсим причините, каза Сачева.Според нея камерите биха били проблем и за самите деца.Излъчването на кадри с насилие над деца не води до решаване на проблемите, смята тя.\"Случаят в Бургас какъв проблем реши? Никакъв. Напротив, текат много различни паралелни процеси. Съдят се хората, които са изнесли кадрите. Родителите, чиито деца са снимани без тяхно съгласие, съдят другите. Отвори се една кутия на Пандора, от която не виждам да се реши проблем, напротив - създадоха се много други проблеми\", каза Сачева, визирайки случая с учителка, която удря деца, включително по главите, в детска градина в Бургас.\"В образователната система основното и най-важното нещо е доверието. Винаги когато един родител се съмнява или има проблем, той би могъл да говори с директора, с Регионалното управление на образованието, да изпрати сигнал в общината, в МОН, на омбудсмана, има много други начини да тръгне да решава проблема. А камерите, пак казвам, могат да регистрират следствието, да доведат до много по-голямо напрежение, свързано включително със защита и опазване на личните данни, със защита на достойнството на учителите\", допълни Сачева.По думите ѝ \"върви процес на обругаване на учителската професия\".\"Проблемите са много сериозни - те са в обществото, социално-икономически, и образователната система се явява като буфер. Не може да очакваме един учител да се справи с всички драми\", напомни тя.", "date": "2018.02.21", "title": "Не трябва да има камери в училищата, смята зам.-министър на образованието"}
{"url": "https://offnews.bg/politika/prezidentat-nalozhi-veto-na-zakona-na-peevski-za-ktb-675296.html", "text": "Президентът наложи вето на текстове от промените в Закона за банковата несъстоятелност.Те бяха внесени от депутатите от ДПС Делян Пеевски, Йордан Цонев и Хамид Хамид и бяха окончателно  на 9 февруари 2018 г. с гласовете на депутатите от ГЕРБ и Обединени патриоти. В мотивите за наложеното вето се посочва, че обществото има нужда да знае конкретните измерения на последиците от приетия закон.\"Когато решава да приложи такава крайна мярка, Народното събрание би следвало открито да дебатира колко са обезпеченията, които ще бъдат нищожни, колко са прехвърлянията на акции и дялове, които ще бъдат относително недействителни, приблизително каква ще е стойността, с която ще бъде увеличена масата на несъстоятелността на КТБ след прилагането на закона\", се посочва в мотивите. ___", "date": "2018.02.21", "title": "Президентът наложи вето на закона на Пеевски за КТБ"}
{"url": "https://offnews.bg/futbol/orlite-otletiaha-za-milano-s-misal-za-chudo-na-san-siro-675298.html", "text": "Отборът на Лудогорец отпътува с полет от Варна за Милано, където утре вечер от 20 часа се изправя срещу местния гранд Милан в реванш от 1/16-финалите на Лига Европа.В първия мач в Разград \"орлите\" загубиха с 0:3 и шансовете им да продължат напред се изпариха. На \"Сан Сиро\" тимът от Разград ще играе за честта си, а изпълнителният директор на Лудогорец Ангел Петричев демонстира солидна доза оптимизъм.“Отиваме в Италия с позитивна нагласа. Съветвам всички да ни гледат утре вечер. Ще направим силен мач, както бе и в Разград, като се надявам този път да имаме късмет и да ни влязат положенията. Ако вкараме, ще стане интересно.Разбира се, трябва да имаш висок полет на фантазията, за да очакваш да отстраниш Милан след 0:3 в първия мач, но ми се иска да се представим достойно и да вземем добър резултат най-малкото за престижа и честта на клуба”, коментира Петричев.Лудогорец се прибира в България в петък по обяд. Чартърният полет на отбора ще кацне на летище София около 13,30 ч.", "date": "2018.02.21", "title": "\"Орлите\" отлетяха за Милано с мисъл за чудо на \"Сан Сиро\""}
{"url": "https://offnews.bg/politika/pravitelstvoto-dade-151-mln-lv-za-nov-oblik-na-tcentara-na-sofia-675294.html", "text": "Правителството отпусна 151 млн. лв. безвъзмездно финансиране за реконструкция на централната градска част.София ще получи средства за цялостна реконструкция и благоустройство на близо 200 дка територия в централната градска част, цялостна реконструкция на ул. „Граф Игнатиев“, заедно с пл. „Славейков“ и съседни улици, както и градинката на „Св. Седмочисленици“, цялостна реконструкция на зоната около храм-паметника „Св. Александър Невски“, частта пред Народното събрание.Кметът на София Йорданка Фандъкова каза пред журналисти в Министерския съвет, че с тези средства в следващите 2 години трябва посочените места ще бъдат напълно обновени.Общата стойност на четирите проекта, сред които е и този за столичния градски транспорт, е 173.5 млн. лв., като съфинансирането от страна на Столична община е 23 млн. лв. „Изключително важен проект за града и подобряването качеството на въздуха е вторият етап от проектът за интегриран столичен градски транспорт. Той включва цялостно обновяване на линията на трамвай №5, като изключим частта около Руски паметник, която беше реконструирана скоро, нови спирки. Първите спирки с видеонаблюдение ще бъдат по линията на трамвай №5, а също така и приоритизация на трамвая пред останалия транспорт - на всички светофари, през които преминава трамвай №5 ще има възможност да се дава предимство на трамвая. Това със сигурност ще увеличи скоростта на трамвая. Разбира се, ще има и изцяло нови мотриси. Процедурата за закупуване на трамваите приключи. В момента има обжалвания в съда“, каза Фандъкова, цитирана от \"Фокус\".Тя припомни, че ще бъдат купени 13 нови трамвая, като част от тях трябва да бъдат доставени до края на годината.„Ще бъде изцяло реконструирана и линията по ул. „Каменоделска“. Това са 25 км нови трамвайни релси и очакванията ни са това да подобри качеството на обслужване и близо 1.6 млн. пътувания в повече да се осъществяват годишно в тези трамваи. Не по-маловажни са другите два проекта – за социална интеграция“, посочи столичният кмет и уточни, че те са на стойност 2.5 млн. лв.", "date": "2018.02.21", "title": "Правителството даде 151 млн. лв. за нов облик на центъра на София"}
{"url": "https://offnews.bg/kultura/v-tamnoto-ogledalo-na-teo-ushev-galeria-675315.html", "text": "Софийска градска художествена галерия се оказа тясна за всички желаещи да видят първата инсталация на Тео Ушев в София, която е и неговият първи голям проект извън киното.Вчера в 18.00 часа бе официалното ѝ откриване, а хората, които искаха да се докоснат до изкуството на номинирания миналата година за \"Оскар\" Ушев, трябваше да чакат на дълга опашка по стълбите на галерията. Инсталацията се казва \"Като в тъмно огледало\", а основен материал за изработването ѝ е термо фолио или т. нар. спасително фолио. На пръв поглед изглежда непонятно защо залата е облепена във фолио, но скоро става ясно. За да се докоснеш до посланието на автора трябва сам да го потърсиш - с ултраволетова лампа. Именно скритите послания ни напомнят да гледаме отвъд привидното и носят посланието за скритата истина вътре в нас - откровението на света, когато отречем фалша.Друг интересен елемент от изложбата е т. нар. \"миксирана реалност\". Това е единствен по рода си софтуер с каска, подобен на тези за виртуална реалност. На места в залата са разположени специални капсули от фолио, където всеки може да влезе с каската и да се потопи в света на различната реалност. Не се притеснявайте, ако чуете познати гласове, които обаче говорят на непознат език.Ушев е решил да включи в творбата си гласовете на политици - от Ангела Меркел до Волен Сидеров. Техните речи обаче са пуснати наобратно. Не случайно авторът използва гласовете на политически фигури - цялата концепция на инсталацията е свързана с протеста срещу личното, политическото и религиозно лицемерие и фалш. Именно това е и свързващия елемент в изображенията върху спасителните одеяла.Като спасителен остров на въображението в центъра на София Ушев предлага уединено изживяване, създадено специално за залата на Градската галерия. Там всеки може да размисли върху изписаните по стените думи и да остане насаме с мислите си.Но само до 11 март, когато ще е последният ден, в който ще можем да се докоснем до скритите послания на Ушев.", "date": "2018.02.21", "title": "В тъмното огледало на Тео Ушев (галерия)"}
{"url": "https://offnews.bg/zimni/tcinzov-i-chuchuganov-stignaha-do-12-oto-miasto-v-otbornia-sprint-675295.html", "text": "Представителите ни в ски бягането на Зимните олимпийски игри в ПьонгЧанг - Веселин Цинзов и Йордан Чучуганов, завършиха на 12-о място във втората полуфинална серия в отборния спринт и не се класираха за финала на надпреварата.Родните състезатели изостанаха на 1:34.29 минути от норвежците, които спечелиха серията и по право се класираха на финала. Чучуганов стартира първи, но изостана още в самото начало, след което Цинзов пое щафетата и довърши състезанието, преборвайки се с Австралия за 12-ата позиция. Мартин Сундби и Йоханес Клаебьо завършиха с време 16:03.97, а след тях останаха французите Морис Манифика и Ришер Жуве, които също намериха място на финала.В първата полуфинална серия по право се класираха победителите от отбора на Олимпийските спортисти от Русия и вторите в подреждането Швеция. Със статут на щастливи губещи от нашата серия са САЩ, Италия и Канада.", "date": "2018.02.21", "title": "Цинзов и Чучуганов стигнаха до 12-ото място в отборния спринт"}
{"url": "https://offnews.bg/politika/dps-za-vetoto-varhu-zakona-za-ktb-prezidentat-radev-ne-razbira-zakono-675302.html", "text": "\"Право на президента е да налага вето. Това е седмото наложено вето от държавния глава. Ние не сме съгласни с мотивите на президента. Считаме, че има неразбиране на параграф 5, 6 и 7 от нашия законопроект, както и неразбиране на член 14 от Закона за нормативните актове\".Това заяви народният представител от ДПС Хамид Хамид по повод наложеното вето от президента Румен Радев върху законопроекта за промени в Закона за банковата несъстоятелност, станал известен като закона на Пеевски за КТБ.Днес президентът  върху текстове от промените в Закона за банковата несъстоятелност, който бе предложен от ДПС.В мотивите за наложеното вето се посочва, че обществото има нужда да знае конкретните измерения на последиците от приетия закон.\"Когато решава да приложи такава крайна мярка, Народното събрание би следвало открито да дебатира колко са обезпеченията, които ще бъдат нищожни, колко са прехвърлянията на акции и дялове, които ще бъдат относително недействителни, приблизително каква ще е стойността, с която ще бъде увеличена масата на несъстоятелността на КТБ след прилагането на закона\", се посочва в мотивите.", "date": "2018.02.21", "title": "ДПС за ветото върху закона за КТБ: Президентът Радев не разбира законопроекта"}
{"url": "https://offnews.bg/politika/pravitelstvoto-se-saglasi-savetnik-na-radev-da-poeme-nso-675305.html", "text": "Министерският съвет е дал съгласието си генерал-майор  да бъде назначен на длъжността началник на Националната служба за охрана(НСО).Към момента той е съветник на президента по военната сигурност.Във връзка с подаден от генерал-майор Дяков рапорт и за да бъде изпълнена законовата процедура, правителството предлага на президента Румен Радев да го освободи от заеманата в момента длъжност и от военна служба.Мястото на началника на НСО беше овакантено с , който става генерален консул в Санкт Петербург. Към момента тече проверка на прокуратурата за злоупотреби в службата, в които медии намесиха и името на Антонов.Към момента службата се оглавява временно от полк. Росен Тодоров, който досега беше заместник-началник на службата.Предложеният за титуляр на службата е започнал военна служба като щабен офицер в 49-ти мотострелкови полк в Симеоновград. През 1992 г. преминава на служба в служба „Военна полиция“, а през 2009 година оглавява военното разузнаване. През 2011 година получава генералски пагони от президента Росен Плевнелиев. Той беше съветник при Плевнелиев и Радев го остави в екипа си.От биографичната му справка на сайта на президента става ясно, че до август 2016 г. той е заемал пост в Съвместното Командване на Силите на НАТО в Брунсум, Холандия.", "date": "2018.02.21", "title": "Правителството се съгласи съветник на Радев да поеме НСО"}
{"url": "https://offnews.bg/politika/borisov-iska-po-visoki-taksi-za-kolite-v-tcentara-na-sofia-fandakova-675299.html", "text": "Столична община да помисли да направи скъпа зона в центъра и който иска да се разхожда с колата из града, да плаща повече.Това каза министър-председателят Бойко Борисов в началото на правителственото заседание, цитиран от \"Фокус\".Малко по-късно кметът на София Йорданка Фандъкова обаче обясни, че на този етап не се мислим за поскъпване на платената зона за паркиране в центъра на столицата.По-рано днес стана ясно, че  безвъзмездно финансиране за реконструкция на централната градска част.София ще получи средства за цялостна реконструкция и благоустройство на близо 200 дка територия в централната градска част, цялостна реконструкция на ул. „Граф Игнатиев“, заедно с пл. „Славейков“ и съседни улици, както и градинката на „Св. Седмочисленици“, цялостна реконструкция на зоната около храм-паметника „Св. Александър Невски“, частта пред Народното събрание.„151 млн. лв. са много пари и то за едни от любимите места на софиянци, след Витошка, която стана прекрасна. Това е ул. „Граф Игнатиев“, всички прилежащи улици към тях. Новите трамваи не само гарантират чистота на въздуха, но и чистота от шума, защото всички тези 20 км трамвайни линии, които тропат и лопат сега, всичко това ще бъде обезшумено, за да могат в тези квартали хората да не чуват тези звуци, които има в момента“, коментира Борисов.Той не пропусна да припомни, че когато е станал кмет на София, най-младият тролей е бил по-стар от него:Според него в центъра на София трябва да има по-скъпа зона:Кметът на София Йорданка Фандъкова допълни, че са разговаряли с министъра на регионалното развитие и благоустройството Николай Нанков и очакват АПИ да обяви процедурата за избор на изпълнител за целия участък от ж.к. „Младост“ до автомагистрала „Тракия“ до средата на месец март. „Това означава, че имаме шанс до края на годината да започнем изграждането на разширението на Софийския околовръстен път“, каза още Йорданка Фандъкова.Регионалният министър Николай Нанков също взе отношение по темата, като посочи, че това са \"най-видимите проекти за софиянци\".\"Не само за централната градска част, която ще бъде напълно обновена – пространството около пл. „Гарибалди“, пл. „Славейков“ и пл.„Патриарх Евтимий“ по протежение на ул. „Граф Игнатиев“, църквата „Св. Седмочисленици“ с парковото пространство, „Златна София“. Всички тези части ще имат изцяло нов облик за жителите и гостите на София. Градският транспорт - в унисон с политиките, които прави Столична община за ниско въглеродни емисии, ограничаване на парниковите газове, а и като цяло проблемите с атмосферния въздух, фините прахови частици. Парите се връзват в изключително адекватен и обективен смисъл с всички приоритети на правителството“, обясни Нанков. ", "date": "2018.02.21", "title": "Борисов иска по-високи такси за колите в центъра на София, Фандъкова отказа"}
{"url": "https://offnews.bg/sviat/zashtitnik-na-pravoto-na-pritezhanie-na-lichno-orazhie-nariaza-avtomat-675293.html", "text": "Видео, на което мъж срязва на две полуавтоматичното си оръжие, стана популярно в социалните мрежи след масовата стрелба в училище във Флорида от миналата седмица, съобщи БТА.Скот Папалардо от щата Ню Йорк засне клип, който вчера следобед бе споделен над 360 000 пъти. На него той реже с циркуляр своя автомат AR-15 и казва, че иска да е сигурен, че той няма да бъде използван в масово убийство като това във Флорида, при което загинаха 17 души миналата седмица.Папалардо, който е застъпник на правото на притежаване на оръжия и казва, че дори си е татуирал втората поправка на американската конституция на ръката, показва в края на клипа срязания на две автомат и заявява, че сега има едно смъртоносно оръжие по-малко в Америка.След като вчера звездната двойка Джордж и Амал Клуни заявиха, че ще дарят 500 000 долара на учениците, организиращи демонстрация срещу насилието с оръжия, телевизионната водеща Опра Уинфри каза, че ще дари същата сума, предаде Асошиейтед прес. Писателят Стивън Кинг пък заклейми в \"Туитър\" конгресмена от Мейн Брус Поликуин за това, че получавал хиляди долари от Националната асоциация на притежателите на огнестрелни оръжия. Според в. \"Ню Йорк таймс\" асоциацията е похарчила над 200 000 долара, за да подпомогне политическата кариера на Поликуин.Американският президент Доналд Тръмп, от своя страна, заяви вчера желанието си за налагане на забрана за използване на устройствата, позволяващи полуавтоматични пушки да стрелят по-бързо, предаде БТА.\"Инструктирах министерството на правосъдието да предложи регулации с цел забрана на всички механизми, които превръщат законни оръжия в автоматични пушки\", заяви Тръмп в момент, когато кървавата стрелба в училище във Флорида поднови дебата за огнестрелните оръжия в САЩ.\"Тези текстове скоро трябва да бъдат финализирани\", добави той по време на церемония по награждаване в Белия дом.След като мъж уби 58 души в Лас Вегас през октомври 2017 г., използвайки именно такова устройство, Белият дом, конгресмени от Републиканската партия и дори Националната асоциация на притежателите на огнестрелни оръжия (NRA) изразиха мнение, че трябва да се въведе контрол върху употребата му. Но пет месеца по-късно Конгресът не е направил нищо по въпроса.", "date": "2018.02.21", "title": "Защитник на правото на притежание на лично оръжие наряза автомата си (видео)"}
{"url": "https://offnews.bg/politika/vekovnite-bukovi-gori-v-tcentralen-balkan-stavat-chast-svetovnoto-nasl-675307.html", "text": "Вековните букови гори на резерватите в Национален парк „Централен Балкан“ стават част от сериен обект на световното наследство на ЮНЕСКО „Старите и вековни букови гори на Карпатите и други региони в Европа“.Правителството одобри съвместна декларация за обявяването на обекта, който е разположен на територията на Австрия, Албания, Белгия, България, Румъния, Словения, Испания, Италия, Хърватска, Германия, Украйна и Словакия. С декларацията участващите държави се ангажират да създадат интегрирана система за управление на серийния обект, която да гарантира неговата защита.Серийният обект беше одобрен от Комитета за световно наследство на ЮНЕСКО на 41-ата му сесия в Краков през юли 2017 г. Той включва 78 компонента, разположени на територията на 12 европейски държави. България участва в номинацията с най-представителните букови гори в деветте резервата, разположени на територията на Национален парк „Централен Балкан“ – „Боатин“, „Царичина“, „Козя стена“, „Стенето“, „Соколна“, „Пеещи скали“, „Стара река“, „Джендема“ и „Северен Джендем“, които вече са в списъка на ЮНЕСКО.Разширеният сериен обект (досега той обхващаше само територии в Германия, Украйна и Словакия) представлява изключителен пример за незасегнати, комплексни гори в умерения пояс, които демонстрират разпространението на европейския бук от последната ледникова епоха до днес. Уникално за обекта е и големият брой участващи държави – прецедент в историята на Конвенцията за опазване на световно наследство. Включването на България в него е поредно признание за уникалността на българската природа и традициите в нейното опазване.Решението за участие на България в серийния обект беше взето след допитване до заинтересованите институции на регионално и местно ниво – съответните областни управители и общини, в чийто териториален обхват попадат въпросните резервати. С обявяването на буковите гори в Национален парк „Централен Балкан“ за част от обекта на световното наследство не се налагат допълнителни режими и ограничения, тъй като те и сега са в територии с най-строг режим на опазване.", "date": "2018.02.21", "title": "Вековните букови гори в Централен Балкан стават част световното наследство на ЮНЕСКО"}
{"url": "https://offnews.bg/politika/saiuzat-na-represiranite-ot-komunizma-bsp-ne-se-promenia-i-ne-zhelae-675297.html", "text": "\"Отивам си от Народното събрание тягостна и потисната от атмосферата, която БСП създаде. Така не може да се твори политика, така не може държавата да върви напред. С тези викове, с това думкане по масите, с тази категоричност, с това нежелание да чуят другата страна. Мисля, че ми дойде в повече\".Това заяви в Народното събрание Лили Друмева, председател на съюза на репресираните от комунизма \"Памет\". Сдружението присъства днес в пленарна зала по време на дебата за оставката на зам.-председателят на Народното събрание Валери Жаблянов.Тя подчерта, че не може действията на един режим, който наред с фашизма и национал-социализма е обявен за пристъпен, да се определят като правилни. Друмева добави, че е очаквала извинение от БСП и Жаблянов.", "date": "2018.02.21", "title": "Съюзът на репресираните от комунизма: БСП не се променя и не желае да направи това"}
{"url": "https://offnews.bg/obshtestvo/tri-stolichni-ulitci-obrashtat-posokata-ot-1-mart-675303.html", "text": "Движението по три улици в центъра на София сменя посоката от 1 март. Обръщането засяга \"Позитано\", \"Княз Борис\" и \"Алабин\", а ключовата точка на промените е ул. \"Лавеле\". Новият проект за постоянна организация на движението между ул. „Алабин“, ул. „Княз Борис І“, бул. „Тодор Александров\", ул. „Лавеле“, бул. „Александър Стамболийски“, ул. „Съборна“, ул. „Леге“, бе представен от главния архитект на София Здравко Здравков пред комисията по архитектура.СОС прие в края на септември 2017 решението за промени в движението, заради удължената пешеходна зона по Витошка пред Съдебната палата. Според архитуктурната схема движението по Княз Борис от Позитано ще е в посока Стамболийски, а при колелото на трамвай № 5 Позитано се обръща към Леге, обясни зам.-кметът на София Евгени Крусев пред OFFNews. На кръстовището на Княз Борис и Стамболийски има пешеходен светофар, който ще бъде надграден и за автомобили, допълни той. ", "date": "2018.02.21", "title": "Три столични улици обръщат посоката от 1 март"}
{"url": "https://offnews.bg/futbol/legendi-na-levski-i-tcska-izpratiha-pavel-panov-v-poslednia-mu-pat-675308.html", "text": "Стотици хора дойдоха днес на поклонението на Павел Панов. Емблематичната фигура в историята на футбола ни почина на 67-годишна възраст. Той бе изпратен от много бивши съотборници, съперници и фенове на Левски.На поклонението присъстваха легендата на ЦСКА Емил Костадинов, Борислав Михайлов, Наско Сираков, Андрей Аспарухов, който е женен за дъщерята на Павел Панов, Стефан Павлов, Георги Цветков, Пламен Николов, Кирил Ивков, Даниел Боримиров, Божидар Искренов-Гибона, Иван Вуцов, Николай Илиев.Бившият футболист и презитент на ЦСКА Валентин Михов, Сашо Костов, Цветан Веселинов-Меци, Бончо Генчев, Величка Маркова - Лита, която е съпругата на Гунди, Добромир Жечев, Геле Станков, Емо Спасов, Томас Лафчис, Емил Велев, Чавдар Цветков и много други.", "date": "2018.02.21", "title": "Легенди на Левски и ЦСКА изпратиха Павел Панов в последния му път"}
{"url": "https://offnews.bg/ikonomika/doklad-na-vatreshnia-kontrol-v-bdzh-shefat-ni-e-lazhetc-675318.html", "text": "Служителите на вътрешния контрол в \"БДЖ-Товарни превози\" открито обвиниха ръководството на компанията в непрофесионализъм, деспотизъм и очевидна некадърност.Управителят на \"БДЖ-Товарни превози\" Любомир Илиев лъже безцеремонно и уронва авторитета на компанията. Това е записано в доклад на служители от отдел \"Вътрешно фирмен контрол\" в карго компанията, изпратен до министъра на транспорта Ивайло Московски, до омбудсмана Мая Манолова и до директора на ИА \"Главна инспекция по труда\" инж. Румяна Михайлова. Според експертите в \"БДЖ-Товарни превози\" шефът на компанията е предизвикал хаос и стрес сред служителите в дружеството, изопачавайки техни препоръки за решаване на проблема с преразхода на гориво при дизеловите влакове. Те уточняват, че изрично са посочили, че проблемът с преразхода на гориво се дължи на несвършена работа на служителите в т. нар. енергийните комисии в предприятието, а не на машинистите.Инспекторите обвиняват шефа на предприятието обвиняват шефа на компанията и в безпринципна разправа срещу машинисти, за които няма каквито и да е доказателства, че са участвали в кражби на гориво.Те посочват, че Илиев е наредил на тримата шефове на регионалните депа на компанията за назидание на колегите им да бъдат уволнени петимата машинисти с най-голям преразход на гориво, без оглед на това колко е размерът на преразхода.Така се е стигнало до поредица от абсурди. Като пример е посочено, че машинистът Ангел Маджаров от Локомотивно депо Стара Загора е уволнен заради преразход на гориво от 1015 литра за първите 7 месеца на м. г., а петият в същия списък за уволнение е имал с 516 л над нормата. В същото време машинистът от Локомотивно депо Бургас, който е имал преразход от 2242 литра, но е останал шести в списъка на местното депо с преразходите не е уволнен от работа, а е получил само предупреждение. Същото дисциплинарно наказание \"Предупреждение за уволнение\" е получил и машинистът Димитър Стефанов, който за 7 месеца е натрупал шокиращият преразход от... 15 литра!От вътрешния контрол посочват и че наказанията са отменени единствено заради оказания натиск, граничещ с бунт към Илиев.Според вътрешните контрольори в компанията Любомир Илиев е излъгал пред медиите, омаловажавайки проблема с извънредния труд в компанията, както и за начина за отчитане на работното време на машинистите.Инспекторите на \"БДЖ-Товарни превози\" са категорични, че проблемите в дружеството не идват от мързела на машинистите или некачествена работа, а са резултат от слабото управление на дружеството от страна на Илиев.", "date": "2018.02.21", "title": "Доклад на вътрешния контрол в БДЖ: Шефът ни е лъжец"}
{"url": "https://offnews.bg/zimni/razocharovanie-i-maka-za-lindzi-von-675283.html", "text": "Със сълзи на очи голямата американска алпийска Линдзи Вон си взе сбогом с олимпиадите. Американката стигна едва до бронз в коронната си дисциплина спускането, в която царуваше в последните 17 години.След старта стана ясно, че тя е научила за смъртта на дядо си в нощта преди състезанието и затова кара с неговите инициали, изписани върху каската. Иначе титлата грабна италианката София Годжа, който финишира за 1 минута и 39.22 секунди, с което донесе първи златен медал за страната си в тази дисциплина.Втора с изоставане от 9 стотни финишира Рагхилд Мовинкел от Норвегия, за която това бе втори сребърен медал от Пьонгчанг, след второто място в гигантския слалом. 33-годишната Вон записа време от 1 минута и 39.69 секунди, и стана най-възрастната олимпийска медалистка в историята.\"Днес дадох всичко от себе си в тази наистина страхотна надпревара, но просто София бе по-добра от мен. Тъжна съм, защото това бе последното ми спускане.Бих искала да продължа да се състезавам, защото се наслаждавам на всеки момент, но моето тяло просто не може да издържи нови четири години“, коментира Вон преди да избухне в сълзи пред камерата на NBC, след като й беше зададен въпрос за дядо й.\"Исках толкова много да спечеля заради него. Но той все пак може да бъде горд с мен. Нашето семейство никога не се предава и аз никога не се предавам. Но сега трябва да кажа стоп. Тъжно ми е, че това е последното ми спускане, но се гордея, че се състезавах за своята страна и направих хората горди\", завърши Вон.", "date": "2018.02.21", "title": "Разочарование и мъка за Линдзи Вон"}
{"url": "https://offnews.bg/na-tozi-den/tcarkvata-pochita-sv-evstatij-stati-i-statko-praznuvat-imen-den-660992.html", "text": "На 21 февруари православната църква почита паметта на Свети Евстатий. Името означава „yстойчив” (от гръцките еch - свръх и statius – стоя). Имен ден празнуват Евстати, Евстатий, Евстатия, Стат, Стати и Статко.Той бил изповедник и избран за епископ на Антиохия от християните. Като епископ, Св. Евстатий участвал в Първия Вселенски събор (325 г.) и твърдо защитавал православното учение против еретика Арий.През 326 г. отишъл в Грузия, за да постави пастири за новопокръстените. Страната наскоро била просветена с християнската вяра от младата Св. Нина.Дълги години Свети Евстатий усърдно работил в полза на Христос и на християнството.След смъртта на император Свети Константин Велики, неговият син Констанций станал цар на източната част на Римската империя.Той започнал да покровителства арианите, за разлика от своя смел и праведен баща Св. Константин и своята баба Св. Елена. Под закрилата на императора, арианите придобили огромно влияние. Започнали самовластно да преследват и да угнетяват всички християни, които държали на истинското учение на вярата.Много от арианските епископи лично подписали по време на Никейския събор православно изповедание на вярата, но след това се отрекли от него и настоятелно искали това и от другите епископи. Ония, които отказвали да се съгласят с тях, били лишавани от сан, изпращани на заточение и подлагани на непрекъснати гонения.Така арианите свалили Цариградския епископ Павел и го изгонили; направили усилия да погубят и Св. Атанасий Александрийски. Някои от тях, на път за Йерусалим за освещението на храма „Свето Възкресение“, пристигнали в Антиохия с тайното намерение да свалят Св. Евстатий.Епископът Евстатий не подозирал за техните зли намерения, затова ги приел с най-голяма радост. Незабавно открили събор, на който започнали да разглеждат делата и вярата на Св. Евстатий.Всичко вече било предварително уредено и решено от тях. Измислили клевета против благочестивия епископ Св. Евстатий, като го обвинили, че води безнравствен начин на живот и проповядва ерес.Арианите съобщили своето решение на императора. Успели да възбудят народното вълнение и недоволство в Антиохия. Прогонили го на заточение в Тракия, заедно с някои от най-приближените му презвитери и дякони, които отказали да се разделят с него.По време на заточението Св. Евстатий изтърпял огромни унижения и други страдания от злобата на своите врагове.Той оставил бележити съчинения, които продължават да бъдат четени от духовници, монаси и религиозни хора.Повече за житието на светеца можете да прочетете .", "date": "2018.02.21", "title": "Църквата почита Св. Евстатий. Стати и Статко празнуват имен ден"}
{"url": "https://offnews.bg/politika/glavata-na-zhablianov-padna-sled-dva-chasa-debati-go-otstraniha-ot-po-675280.html", "text": "Със 110 гласа \"за\" Валери Жаблянов бе освободен като зам.-председател на Народното събрание. Против това предложение гласуваха 71 депутати, въздържали се нямаше. Дебатите в Народното събрание бяха разгорещени, имаше и обидни квалификации, а споровете продължиха над два часа.Корнелия Нинова се закани, че решението на парламента за освобождаването на Жаблянов ще отиде в Страсбург, както и че ще сезира Конституционния съд. ДПС пък отказаха да участват в дебатите, защото искането за оставка нямало правни основания. Причина за искането за оставката на Жаблянов бе декларация на БСП, свързана с провеждането на Луковмарш. Автор на това писмо бе именно Валери Жаблянов и в него той нарича Народния съд \"необходимо и неизбежно правосъдие\". Първоначално БСП не искаха да разкрият автора, а след като стана ясно, че Жаблянов я е писал, социалистите твърдяха, че става въпрос за техническа грешка, че текстът е пратен до медиите.Още преди да бъде гласувана програмата за деня в парламента, от БСП поискаха точката за освобождаването на Жаблянов да отпадне с мотивите, че искането е противоконституционно и срещу правилата на парламента.\"Това са скалъпени мотиви - той не е прекрачил правомощията си\", каза Филип Попов в защита на своя колега.Според БСП няма нарушение на правилника, а изразяване на различно мнение, за което никой в България не трябва да бъде порицаван.По правилник, за да бъде освободен зам.-председател от поста му, трябва да има системни нарушения. ГЕРБ в мотивите си сочат три нарушения на Жаблянов, всички от тази година:- Когато Жаблянов нарече договора за добросъседство с Македония \"търгашество от най-ниска проба\" и с това е принизил десетилетния труд между двете държави;- Когато Жаблянов прекъсна минутата мълчание в памет на жертвите на комунистическия режим на 1-ви февруари;- Когато Жаблянов нарече Народния съд \"необходимо правосъдие\".Мотивите на ГЕРБ бяха представени от председателя на правната комисия Данаил Кирилов. \"Смятаме, че освен задълженията, които Жаблянов има, той е и редови народен представител. При това положение ние бяхме грубо възмутени от твърдението, че Народният съд е необходимо правосъдие\", каза Кирилов. През това време Жаблянов крещеше от мястото си в залата \"Кои вие?\".ДПС отказаха да участват активно в дебатите и единствено Йордан Цонев прочете декларация, а след това цялата група на Движението напусна залата.\"Смятаме, че няма правни аргументи за исканата оставка, защото в лично качество е изразил мнение срещу договора за добросъседство с Македония. Относно жертвите на комунизма: едно е дали сме съгласни с Жаблянов или не, но да постави свои искания от трибуната на парламента да бъдат включени и други жертви, това е негово право.\"Цонев се обърна и към ГЕРБ:Лидерът на БСП Корнелия Нинова защити своя колега:\"Това е моделът \"Цветановщина\". Заради този модел сме осъждани и в Страсбург. Днешният модел мачка, уволнява и обижда всеки иккономислещ. Това е една овладяна държава от управляващото мнозинство. Който ще покаже, че зад заглавието \"Граждани за европейско развитие на България\" стои една диктатура. Днес това тук е трибунал, извънредно съдилище срещу икономислещи. Никога няма да даваме възможност за извънредни съдилища в България. Жаблянов се защити в реч, продължила почти половин час от трибуната на Народното събрание. \"Другари и другарки\", започна той и продължи: \"Със съжаление отбелязвам, че 28 години от демократичното управление на България е един проспан и пропуснат период за българската десница. Един период, в който десницата е готова да се фашизира, но никога демократизира.\"\"Ще изразя и дълбоко съжаление от факта, че десетките и стотици посещение на народни представители, на ръководители, в храма на демокрацията - САЩ, не ви помогнаха да разберете какво е конституционно управление на народа. САЩ, освен страна на капитализма, е страна на свобода, където индивидуалните права са издигнати в култ\", каза Жаблянов.Четейки мотивите на ГЕРБ срещу него, социалистът каза, че ги е писал човек с \"когнитивни дефицити\".\"Мотивите на Кирилов са образец на политическия произвол, фактическо слабоумие и безпомощност\", каза Жаблянов и продължи:За Жаблянов мотивите срещу него са \"смехотворни\" и попита юристите, писали искането за отстраняването му:\"Писали сте, че декларацията на БСП се свързва с Валери Жаблянов. Как се свързва, уважаеми юристи? По жицата? Пълна трагедия, уважаеми колеги.\"Времето си на трибуната Жаблянов превърна в час по история и зачете изказвания на Богдан Филов в парламента от 1941-ва година, в които се поздравява Хитлер и фашистка Германия. Направи го, за да отговори на въпроса \"Имало ли е фашизъм в България?\"\"Политическото образование е задължение поне за депутатите\", каза Жаблянов и се обърна към ГЕРБ - \"Не сте дясноцентристка партия - а се лашкате между демокрацията и авторитаризма\".\"В България наистина се нуждаем от общи оценки за историята, нуждаем се от демократичен консенсус. Аз съжалявам, че такъв повод бе даден днес с нескопосано искане за оставка. Не става въпрос за зам.-председателското място - големият въпрос е за българската демокрация. Народният съд не е създаден в България след Втората световна война. Това е автентична идея на земеделското правителство на Александър Стамболийски веднага след Първата световна война. Демократичният консенсус, за който вие обичате да говорите, се основава върху плурализма на мненията, уважаеми колеги. Плурализма на мненията е в основата на демокрацията. Другото е маршировка с факли.\"След речта на Жаблянов в зала останаха само ГЕРБ, ОП и Воля, а дебат вече нямаше. Останаха само изказвания, някои далеч от темата. Цветанов например благодари на избирателите си, че са подкрепили демокрацията, а Марешки пък се опита да започне дебат какво е център-дясно и какво е демократична партия.След като парламентът гласува освобождаването на Жаблянов, БСП отказаха коментар пред медиите. ", "date": "2018.02.21", "title": "Главата на Жаблянов падна, след два часа дебати го отстраниха от поста му"}
{"url": "https://offnews.bg/obshtestvo/v-iztok-suhata-reka-lozenetc-i-poduiane-bez-voda-dnes-675258.html", "text": "Адреси в кварталите \"Изток\", \"Сухата река\", \"Лозенец\", \"Подуяне\" и в центъра ще останат без вода днес заради налагащи се ремонти, предупреди \"Софийска вода\".Подмяна на водомерен възел на ул. „Самоков“ ще наложи спирането на водата в ж.к. „Изток“ от 10 до 13 ч. на улиците „Самоков“, „Тинтява“ и „Димитър Н. Гичев“.Изключване на уличен водопровод на \"Черковна\" пък ще е причината за спирането на водоподаването в кв. \"Сухата река\" от 9 до 18:30 ч. на ул. „ Йоаким Осоговски“, ул. „Екатерина Симидчийска“, ул. „Петрохан“ , ул. „Христо Данов“ , ул. „Никола Първанов“, ул. „Ильо войвода“ и бул. „Владимир Вазов“.Ако работите продължат над 12 часа, ще има водоноска на ъгъла на улиците \"Подуенска и \"Райно Попович\".Заради подмяна на сградно водопроводно отклонение на ул. „13-ти март“ в центъра, ще бъде спряно водоподаването от 9 до 18 часа на ул. „13–ти март“ - от ул. „Любен Каравелов“ до ул. „6-ти септември“.Ако работите продължат над 12 часа, ще има водоноска на ъгъла на улиците „6-ти септември“ и „13-ти март“.В \"Лозенец\" също няма да има вода днес. Прекъсване на уличен водопровод на ул. \"Елин връх\" е причината за спирането ѝ на ул. „Кап. Тодор Ночев“ - от ул. „Елин връх“ до ул. „Люботрън“, ул. „Беломорски проход“ - от ул. „ Капитан Тодор Ночев“ до бул. „Черни връх“.Ако работите продължат над 12 часа, ще има водоноска на ъгъла на улиците „Капитан Тодор Ночев“ и ул. „Беломорски проход “.Заради изграждане на сградно водопроводно отклонение на ул. „Братя Пешеви“ в кв. „Подуяне“, се налага спиране на водоподаването от 10 до 18 часа на ул. „Братя Пешеви“ №8, №10, №5, №5А, №7.Ако работите продължат над 12 часа, ще има водоноска на ул. „Братя Пешеви“ №5.", "date": "2018.02.21", "title": "В Изток, Сухата река, Лозенец и Подуяне без вода днес"}
{"url": "https://offnews.bg/politika/polsha-otkriva-pochetno-konsulstvo-v-nesebar-675306.html", "text": "Правителството даде съгласие Полша да открие почетно консулство в Несебър с консулски окръг, обхващащ територията на общините Бургас, Варна и Добрич. За почетен консул е предложена Лидия Барбара Пиетшик - Вангелова.Пиетшик - Вангелова има професионален опит в областта на международната търговия.От 2004 г. тя е ръководител на Полското културно-образователно дружество „Владислав Варненчик“, отдел – Бургас. Удостоявана е с наградата „Бене Мерито“ на министъра на външните работи на Полша и със Златен кръст за заслуги от президента на Полша.Откриването на почетното консулство ще допринесе за стимулирането на българо-полските отношения, които през последните години се развиват динамично във всички сфери на обществения живот.", "date": "2018.02.21", "title": "Полша открива почетно консулство в Несебър"}
{"url": "https://offnews.bg/obshtestvo/oblachno-sas-slabi-prevaliavania-i-temperaturi-do-11-gradusa-dnes-675259.html", "text": "Облачно, с превалявания от дъжд на места, ще е времето днес, показва прогнозата на Националния институт по метеорология и хидрология (НИМХ) при Българската академия на науките (БАН).Минималните температури ще са между минус 1° и 4°, максималните ще са предимно между 4° и 9°.В планините ще бъде облачно, със слаби валежи от сняг. Ще духа умерен до силен югоизточен вятър, по високите части - от югозапад. Максималната температура на височина 1200 метра ще е около 0°, на 2000 метра – около минус 4°По Черноморието ще бъде облачно, с превалявания от дъжд. Ще духа умерен вятър от изток-североизток. Максималните температури ще са 6°-7°. Температурата на морската вода е 7 - 8°. Вълнението на морето ще е 3 – 4 бала.В София ще е облачно, с температури между 0 и 4 градуса, в Пловдив ще превали слаб дъжд, а градусите ще са между 3 и 6. Във Варна също ще превали. Там максималната температура ще достигне 6 градуса, минималната ще е 4. Във Велико Търново ще е малко по-топло, с максимална температура 7 градуса. В Русе минималната температура ще падне под нулата - минус 1 градус. Най-топло ще е в Сандански, където градусите ще достигнат 11 над нулата.", "date": "2018.02.21", "title": "Облачно, със слаби превалявания и температури до 11 градуса днес"}
{"url": "https://offnews.bg/politika/deputatite-reshavat-dali-svaliat-zhablianov-ot-zam-predsedatelskia-mu-675269.html", "text": "Днес депутатите ще гласуват искането на ГЕРБ за оставка на зам.-председателя на Народното събрание Валери Жаблянов (БСП).Точката е първа в дневния ред за деня.Парламентарната група на ГЕРБ поиска отстраняването на червения зам.-председател с 81 подписа, сред които има и такива на народни представители от \"Обединени патриоти\". Депутатите мотивират искането си с изказвания на Жаблянов срещу Договора за добросъседство с Македония; възпрепятстване на реда в пленарна зала на 1 февруари при отдаването на почит към паметта на жертвите на комунистическия режим; твърдението му в декларацията на БСП против провеждането на „Луковмарш“, че Народният съд е „едно необходимо и неизбежно военновременно правосъдие“.На 15 февруари от ГЕРБ призоваха Валери Жаблянов да си подаде оставка заради твърдението за Народния съд в декларацията на левицата. Искането им беше подкрепено от Съюза на репресираните от комунистическия режим. Валери Жаблянов заяви, че няма причина и мотиви да си подаде оставката. Вчера лидерът на БСП Корнелия Нинова изтъкна, че искането за оставката на Жаблянов не е аргументирано. Тя поясни, че ако той бъде отстранен от зам.-председателското място, БСП най-вероятно няма да предложи друг кандидат.", "date": "2018.02.21", "title": "Депутатите решават дали свалят Жаблянов от зам.-председателския му пост в парламента"}
{"url": "https://offnews.bg/112/sapiori-pretarsvat-za-mini-imota-na-mazha-strelial-po-politcai-675272.html", "text": "Сапьори претърсват имота на 35-годишния Иван Пачелиев, заради съмнения, че е минирал двора си в тополовградското село Орешник. Мъжът се беше барикадирал в дома си и стреля по полицаи. Бившият боец от Френския чуждестранен легион бе обезвреден и задържан след акция, продължила цяло денонощие. Ще му бъде повдигнато обвинение за възпрепятстване на органите на реда.В операцията участваха 80 полицаи, сред които спецчастите \"Кобра\" и Специализираният отряд с борба с тероризма. При ареста си Пачелиев подметнал, че в имота му ги чакат \"изненади\". Тъй като за 5 години в Чуждестранния легион се смята, че той е получил добра подготовка във взривните материали, на мястото тази сутрин работят сапьори.Арестуваният прекара нощта в РУ-Харманли и днес ще бъде конвоиран до имота за процесуално-следствени действия, съобщи бТВ. ", "date": "2018.02.21", "title": "Сапьори претърсват за мини имота на мъжа, стрелял по полицаи"}
{"url": "https://offnews.bg/futbol/kokala-pokaza-zabi-rosi-ne-si-poznava-futbolistite-675301.html", "text": "Главният мениджър на Спартак Плевен и бивш треньор на Левски Емил Велев не спести критиките си по адрес на италианския наставник на \"сините\" Делио Роси. \"Очаквах много повече от Левски в мача с Ботев. \"Сините\" са отбор, който трябва да пресира съперника в собствената му половина от първата минута. Това важи особено за мачовете на \"Герена\".Не видях такова нещо в мача с Ботев. Отделно от това Левски беше много лесно разгадаем в атака и топката рядко стигаше до нападатели. Изненадах се, че само двама от новите бяха титуляри срещу Ботев.Странно беше и това, че Буш беше пуснат в игра чак 5 минути преди края на мача. Това е необяснимо. В същото време този Кабрал не го видяхме на терена.Понрави ми се включването на Паулиньо. Явно треньорът не познава футболистите, но не знам и кога ще ги опознае. Дадено му е цялото време на света, за да се справи с тази задача. Дано да успее\", каза Велев пред \"Меридиан мач\".", "date": "2018.02.21", "title": "Кокала показа зъби: Роси не си познава футболистите"}
{"url": "https://offnews.bg/politika/upraviteliat-na-nzok-na-otchet-pred-zdravnata-komisia-sled-poiskanata-675270.html", "text": "Управителят на НЗОК проф. Камен Плочев ще бъде изслушан в Комисията по здравеопазване днес, след като миналата седмица министърът на здравеопазването Кирил Ананиев поиска оставката му заради поискана зад гърба му актуализация на бюджета на Здравната каса. Плочев обаче отказа - не съм направил нищо незаконно, а министърът няма право да ми иска оставката, отвърна той.Мотивът на Плочев да поиска актуализация в нарушение на процедурата бе, че НЗОК има задължения към други здравни каси В ЕС за лечението на български граждани, но не са предвидени достатъчно пари в бюджета за 2018 г. за изплащането им.Днес проф. Плочев ще се яви в комисията и ще разясни именно този въпрос – нарастването на задълженията на Касата.Ананиев обяви, че иска оставката на Плочев на 16 февруари в парламента заради писмо с искана актуализация, изпратено на 13 февруари от Плочев до Народното събрание, без преди това да е уведомил Надзорния съвет на НЗОК и министъра.По закон обаче не министър може да уволни управителя на НЗОК. Това може да направи единствено Народното събрание – нещо, което НЗОК припомни на гневния министър.БСП също се намесиха в скандала, като подкрепиха управителя на Касата и даже заявиха, че той е бил заплашван от високопоставен политик, че ако не подаде оставка, няма да си намери място като професор в България.", "date": "2018.02.21", "title": "Управителят на НЗОК на отчет пред здравната комисия след поисканата му оставка"}
{"url": "https://offnews.bg/obshtestvo/sotcialni-rabotnitci-vlizat-v-doma-na-majkata-zapodozriana-v-nasilie-675274.html", "text": "Очаква се днес социални работници да влязат в дома на майката, проверявана за насилие над 3-годишните си близнаци.Децата бяха приети по спешност в болница в Пловдив с недохранване и множество наранявания, а 38-годишната жена беше задържана за 24 часа по разпореждане на Районна прокуратура - Пловдив. Майката на тригодишните братче и сестриче отрича да е упражнявала насилие спрямо тях. Завела ги в болницата пияна и обяснила, че гипсов орнамент е паднал върху тях.Момиченцето е прието със синини, момченцето - с кръвоизлив в мозъка. То е било оперирано.Двете деца тежат колко няколкомесечни бебета.Продължават и разпитите на свидетели. Проверяващите търсят и личния лекар на децата.Смята се, че баща им работи в чужбина.", "date": "2018.02.21", "title": "Социални работници влизат в дома на майката, заподозряна в насилие над 3-годишните си близнаци"}
{"url": "https://offnews.bg/zimni/balgarite-v-pionchang-na-21-fevruari-675278.html", "text": "На старт в Пьонгчанг днес ще застанат двама наши представители. Това са Веселин Цинзов и Йордан Чучуганов, които ще се включат в отборния спринт в ски бягането. 1/2-финалните серии започват в 10:44 часа българско време, а ако достигнат до финала, той е с начален час 12:30 часа.Пълна програма за 21 февруари:02:05 часа - Кърлинг (жени): групова фаза02:30 часа - Сноуборд (мъже): биг еър, квалификации03:00 часа - Фигурно пързаляне (жени): кратка програма04:00 часа - Ски - алпийски дисциплини (жени): спускане04:30 часа - Фрийстайл ски (мъже): ски крос05:10 часа - Хокей (мъже): 1/4-финали07:05 часа - Кърлинг (мъже): групова фаза09:40 часа - Хокей (жени): мач за 3-ото място13:40 часа - Бобслей (жени): 4-местен бобслей10:00 часа - Ски бягане (жени): отборно, полуфинали10:44 часа - Ски бягане (мъже): отборно, полуфинали12:00 часа - Ски бягане (жени): отборно, финали12:30 часа - Ски бягане (мъже): отборно, финали13:00 часа - Бързо пързаляне с кънки (жени): отборно, 1/2-финали13:05 часа - Кърлинг (жени): групова фаза13:22 часа - Бързо пързаляне с кънки (мъже): отборно, 1/2-финали13:40 часа - Бобслей (жени): 4-местен бобслей14:10 часа - Хокей (мъже): 1/4-финали14:52 часа - Бързо пързаляне с кънки (жени): отборно, двубой за 3-то място и финал15:11 часа - Бързо пързаляне с кънки (мъже): отборно, двубой за 3-то място и финал", "date": "2018.02.21", "title": "Българите в Пьончанг на 21 февруари"}
{"url": "https://offnews.bg/112/17-godishno-momche-v-koma-sled-padane-ot-3-ia-etazh-v-sotcialen-tcenta-675271.html", "text": "17-годишен младеж е в кома, след като е паднал от третия етаж в център за деца с увреждания в Роман вчера сутринта. Социалните служби започнаха проверки.В открития през 2012 г. център са настанени 30 подрастващи на възраст от 4 до 22 години. Там се полагат 24-часови грижи от 8 възпитатели, трима социални работници, психолог, медицинска сестра и четирима детегледачи.Момчето не е било бутнато, паднало е от прозорец. Тече проверка как е станал инцидентът.Детето бе оперирано в Клиниката по неврохирургия в Плевен. В момента е в реанимация, каза Капка Нецова, експерт към Агенцията за социално подпомагане - Мездра.Падането на детето е било видяно от жена, която работи в отсрещната сграда. Тя разказва, че е видяла как детето пада от прозореца.От центъра не могат да си обяснят как е станал инцидентът - момчето е кротко, с нищо не е показало, че е възможно да се случи такова нещо. Той е тих, кротък, контактен, добре се вгражда в групата с децата, добре контактува, добронамерен е, разказват те.", "date": "2018.02.21", "title": "17-годишно момче в кома след падане от 3-ия етаж в социален център в Роман"}
{"url": "https://offnews.bg/temida/tragva-deloto-sreshtu-vlado-platcentata-kojto-prebi-lekarka-v-shejnov-675281.html", "text": "Софийският районен съд дава ход на делото срещу Владимир Стоянов. Той беше задържан за побой над акушер-гинеколога от болница Шейново д-р Албена Гагова.През юли миналата година бащата на новородено нападна лекарката след отказ да получи плацентата на бебето. След ударя д-р Гагова бе с комоцио, счупен нос и множество хематоми по лицето. Тя се върна на работа след близо двумесечен болничен. По време на разследването Стоянов беше настанен в психиатрична клиника за експертиза, заради твърденията му, че има психиатрично заболяване. Според резултатите обаче той е бил вменяем и е знаел какво върши.Обвинен е в нанасяне на лека телесна повреда.", "date": "2018.02.21", "title": "Тръгва делото срещу Владо Плацентата, който преби лекарка в Шейново"}
{"url": "https://offnews.bg/sviat/eskperti-izkustveniat-intelekt-ne-triabva-da-popada-v-ratcete-na-tero-675285.html", "text": "Бързото развитие на изкуствения интелект увеличава опасността за злонамереното му използване от застрашаващи световния мир държави, престъпници и терористи, предупреждава нов доклад, цитиран от Ройтерс и БТА.Проучването бе публикувано днес от 26 експерти в областта на изкуствения интелект, киберсигурността и роботиката от университетите \"Кеймбридж\", \"Оксфорд\", \"Йейл\" и неправителствени организации. Те призовават правителствата и всички заинтересовани страни да ограничат потенциалните заплахи, свързани с изкуствения интелект.Изследователите казват, че злонамерената употреба на изкуствен интелект създава непосредствени заплахи за цифровата, физическата и политическата сигурност, защото позволява широкомащабни, прецизно насочени и високоефективни атаки. Проучването се фокусира върху сценарии, които е възможно да станат реалност в следващите пет години.Те подчертават, че терористи могат да извършват кибератаки, с които да предизвикат катастрофи на автономни коли или да превръщат широкоразпространените в търговската мрежа дронове в оръжия. ", "date": "2018.02.21", "title": "Ескперти: Изкуственият интелект не трябва да попада в ръцете на терористи"}
{"url": "https://offnews.bg/kultura/uchastvajte-v-igrata-na-bgtsc-za-unikalni-podaratci-ot-therion-675327.html", "text": "Организаторите на концерта на Therion в София – BGTSC, правят игра в социалните мрежи, в която феновете на бандата могат да спечелят уникални подаръци, свързани с концерта на групата у нас.За да участвате в играта, трябва да влезе в официалната  и да качите снимка на своя билет.Дайте най-доброто от себе си, за да се откроите: поканете приятели в събитието, споделете събитието с приятелите си, споделете снимката на билета на стената си, създайте оригинален пост в събитието, бъдете креативни, изненадайте ни, зоват от BGTSC.Може да сте щастливецът, който ще спечели следните подаръци:1 от 57-те тениски от лимитираната серия по случай настоящото турне на THERION; 1 подписано CD от THERION1 подписано CD от Imperial Age 1 подписано CD от Null Positiv 1 подписано CD от The Devil Среща (Meet & Greet) с музикантите от THERIONНаградата ще бъде връчена в деня на шоуто, а късметлията ще бъде изтеглен предния ден. Обърнете внимание: - това състезание ще включва само актуални билети закупени преди датата на събитието- Бъдете внимателни и не публикувайте баркода на билета- Само един ще бъде избран от постовете Билети за концерта на Therion се продават в мрежата на Евентим, а някои от местата на които можете да ги намерите са магазините на Бензиностанции OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетен център НДК, Дворец на културата и спорта – Варна, Пловдив – билетна каса пред общината.", "date": "2018.02.21", "title": "Участвайте в играта на BGTSC за уникални подаръци от Therion"}
{"url": "https://offnews.bg/ikonomika/chavdar-zlatev-e-noviat-chlen-na-us-na-fibank-675286.html", "text": "Чавдар Златев е новият Член на управителния съвет на Първа инвестиционна банка (Fibank). Той заема длъжността главен директор „Корпоративно банкиране“ (CCBO), съобщиха от кредитната институция.Златев е завършил магистърска степен по макроикономика в УНСС в София. Специализирал е в Bank of Ireland кредитни продукти и практики, както и в Banco Popolare di Verona съвременни банкови практики.Той се присъединява към екипа на ПИБ през 2004 г. като главен специалист в дирекция „Кредитиране на МСП“. Скоро след това е повишен в заместник-директор на дирекцията.От 2006 г. до 2009 г. работи като управител на клон „Витоша“ на Първа инвестиционна банка. Впоследствие е назначен за зам.-директор на дирекция „Клонова мрежа“. През 2010 г. става неин директор.От 2011 г. е директор на дирекция „Корпоративно банкиране“ и като такъв е участвал в разработването и внедряването на редица банкови продукти.Златев е също така член на Управителния съвет на Първа инвестиционна банка – Албания и член на Съвета на директорите на „FiHealth Застраховане“.Fibank приключва 2017 г. с 85 млн. лв. печалба на неконсолидирана основа. Портфейлът от кредити и вземания се повишава до 5,06 млрд. лв., а акцията на банката отбелязва ръст от 69% през 2017 г.", "date": "2018.02.21", "title": "Чавдар Златев е новият Член на УС на Fibank"}
{"url": "https://offnews.bg/sviat/hvarliat-rapar-v-zatvora-za-vazhvala-na-terorizma-675277.html", "text": "Рапър ще лежи в затвора заради песните си, които възхваляват тероризма, заплашват и обиждат испанската корона и призовават за смъртта на полицаи, пишат ДПА и БТА. Присъдата потвърди вчера Върховният съд в Мадрид.24-годишният певец Хосеп Микел Аренас, по прякор - Валтоник, е от остров Майорка.В песните си той зове за въоръжена окупация на дворец в Палма де Майорка, където испанските кралски особи прекарват лятната ваканция. Той пее също, че регионални политици \"заслужават атомна бомба\" и народът \"иска смъртта на тези свине\".Аренас обжалва във Върховния съд присъдата, която произнесе срещу него регионален съд на Балеарските острови с мотива, че песните му били изява на артистична свобода и свобода на словото, но Върховният съд не отсъди в негова полза.", "date": "2018.02.21", "title": "Хвърлят рапър в затвора за възхвала на тероризма"}
{"url": "https://offnews.bg/sviat/piasachna-buria-pokri-avstralijski-grad-s-oranzhev-prah-675279.html", "text": "Пясъчна буря покри австралийски град с оранжев прах. Бурята премина през Чарълвил в югозападната част на Куинсланд, поваляйки дървета и причинявайки незначителни щети.Властите обясняват, че метеорологичните условия напоследък са позволили силни ветрове да вдигнат и разпръснат прах в региона.Виждаме едно от впечатляващите събития през последните няколко години, коментира Хари Кларк от австралийското метеорологично бюро.Според него пясъчната буря се разпростира на площ от около 200 км. Скоростта на ветровете е 96 км/ч, а видимостта в местното летище е ограничена до около 200 м.Някои жители на града, отстоящ на около 740 км западно от Бризбън, казват, че бурята ги е изненадала.\"Чухме гръм, затова излязохме... огледахме се наоколо и видяхме, че насам идва тази голяма, червена пясъчна буря\", споделя Пейдж Доналд пред Australian Broadcasting Corp. \"Очите ни се напълниха с прах\", допълва той.", "date": "2018.02.21", "title": "Пясъчна буря покри австралийски град с оранжев прах"}
{"url": "https://offnews.bg/temida/novi-milioni-shte-potanat-v-ogradata-na-granitcata-bez-obshtestvena-po-675284.html", "text": "Оградата на границата да бъде ремонтирана и поддържана без за това да бъде провеждана обществена поръчка. Тези промени в Закона за обществените поръчки (ЗОП) са внесли депутати от ГЕРБ и Обединените патриотиВ изграждането на оградата бяха платени близо 170 млн. лв., като парите  на фирми без провеждането на обществени поръчки по усмотрение на областните управители на Хасково, Бургас и Ямбол. Това стана отново по настояване на патриоти, а сега се предлагат нови промени, с които правителството да продължи да плаща за поддръжката на границата, без за това да бъде обявена обществена поръчка. Въпреки че изпълнителите на строителството са задължени да извършват гаранционна поддръжка на оградата в срок от пет години, депутатите дават зелена светлина в приближени фирми да се излеят нови пари от държавния бюджет за ремонт на компрометирани участъци от оградата от \"трети лица\" чрез \"умишлени действия\". \"Тези нарушения на целостта на съоръжението не са предмет на гаранционното поддържане, защото са в резултат на умишлени действия\", аргументират се  от ГЕРБ и Христиан Митев от Обединени патриоти.От мотивите на вносителите става ясно, че извън обхвата на гаранционната поддръжка са нарушени, причинени от природни стихии, както и почистването на канавки, водостоци, \"третиране на растителността, находяща се в близост до съоръжението\", както и \"подмяна на катинари\" и възстановяване на обслужваща инфраструктура. Всичко това налагало, за да не се забави поддръжката на оградата, която беше обявена за стратегически обект със значение за националната сигурност, процедурите по ЗОП да бъдат избегнати:Според народните представители от мнозинството тези промени ще гарантират поддръжката на оградата без забавяне, което е от значение за ограничаване на миграционния поток, който, по данни на \"Фронтекс\", е спаднал в цяла Европа с 60 %.Най-много от платените средства за оградата са на територията на Бургас, където до лятото на 2017 г. бяха сключени договори за 108 млн. лв. Без да бъде проведена обществена поръчка, парите бяха платени на фирмите \"Пътстрой Бургас\" ЕООД, \"Булдени\" ЕООД, \"Инфра експерт\" ЕООД, \"Транспортно строителство и възстановяване\" ДП, \"Пътинженерингстрой – Т\" ЕАД и ДЗЗД „Пътинженерингстрой“.Към септември 2015 година \"Пътинженерингстрой – Т\" ЕАД не фигурираше в списъка с бенефициенти, посочени от тогавашния и настоящ областен управител Вълчо Чолаков - тогава от квотата на РБ, а сега - от ГЕРБ. Според публикации на в. \"Капитал\" \"Пътинженерингстрой-Т\" участва и в консорциума за изграждането на софийската Северна тангента, който е с водещ изпълнител \"Водстрой 98\". През лятото на 2016 г. фирмата беше купена от \"Хидрострой\". В борда на директорите на фирмата е бившият общински съветник от ГЕРБ Николай Пашов.Другият от изпълнителите \"Пътстрой Бургас\" ЕООД е дъщерна фирма на \"Хидрострой\". Третата фирма \"Булдени\" ООД е собственост на Емил Гоцев и Иван Николов. Тяхна е и фирмата \"Егида М\" ООД, която е част от обединение, включващо и \"Водстрой 98\" АД, спечелило обществената поръчка за реконструкцията на пристанището в Приморско.Втори нов играч в списъка е \"Инфра експерт\" ЕООД. Според  тази фирма е придобита от свързаната с депутата от ДПС Делян Пеевски “Водстрой – 98”. Любопитното е е че тя взима 12 млн. лв. за строежа на оградата в област Хасково само няколко дни, след като са извършени промени и \"Инфра експерт\" става акционерно дружество. \"Транспортно строителство и възстановяване\" ДП пък е държавно предприятие, с принципал министъра на транспорта. Управител на предприятието е Валери Василев, който е назначен на поста през 2009 г. от тогавашния министър на транспорта Александър Цветков.", "date": "2018.02.21", "title": "Нови милиони ще потънат в оградата на границата без обществена поръчка"}
{"url": "https://offnews.bg/112/tir-se-zapali-na-trakia-mushama-tlee-na-platnoto-675275.html", "text": "ТИР, превозващ мушама, се запали на магистрала \"Тракия\". Вследствие на високата температура, мушамата се е разтекла по пътното платно и продължава да тлее. Сигналът за инцидента е получен половин час след полунощ. По първоначални данни, влекач с ремарке, който пътувал от София към Пловдив, се запалил в движение и шофьорът спрял в аварийната лента.Ремаркето е изгоряло изцяло, а районът на инцидента е силно задимен.На място са екипи на пожарната и полицейски служители. Няма пострадали хора.До приключване на работата автомобилите се отбиват през пътен възел „Цалапица“ на 112 км - \"Цалапица\" - път I-8- Пловдив – АМ \"Тракия\". Няма пострадали при инцидента. Сигналът за него е подаден малко след 1 часа тази нощ. ", "date": "2018.02.21", "title": "ТИР се запали на Тракия, мушама тлее на платното"}
