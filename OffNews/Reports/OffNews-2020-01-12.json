{"url": "https://offnews.bg/politika/maia-manolova-krizata-v-pernik-skoro-shte-stane-natcionalna-719253.html", "text": "\"Водната криза в Перник излиза далеч извън пределите на община и област Перник. Тя скоро ще се превърне в национална криза, защото следват Шумен, Търговище, Ловеч, Габрово, Плевен, Сливен, състоянието на язовир \"Камчия\" за Варна и Бургас. Тази криза тепърва ще става и хуманитарна, и социална, защото заради липсата на вода се разбра, че ще се затварят предприятия в Перник, но за съжаление, тази криза не е единствено и само в този сектор. Тя показва, че държавата е на автопилот\", заяви лидерът на \"Изправи се. БГ\" Мая Манолова в интервю за БНР.Според нея сме изправени пред \"разпад на държавността\".\"Хората в Перник, а и хората в България така и нямат отговор как е възможно да изчезне водата на един цял язовир като „Студена“ и никоя от десетките институции, които са натоварени с това да следят ВиК сектора, да не забележи това. Сега премиерът Борисов, иска или не, е изправен пред необходимостта той да отговори къде е водата в \"Студена\", защото всички тези министри, които отговарят за ВиК сектора, всички тези институции контролни - местни, регионални, национални - са под неговата шапка. Става дума за политически назначения, става дума за политици - министрите са политически лица. Това е политическа криза\", каза тя.\"Оказва се, че и в този случай властта се интересува от това как да бъдат разпределени едни пари, от това как да бъдат усвоени европейските средства, включително за пречиствателни станции за водните цикли, от това как да бъдат разпределени тези 500 млн. лева, как да бъдат дадени разрешителни за още и още ВЕЦ-ове, а повече от половината от тях са на високопоставени лица, на политици, а не и от това да бъдат решавани проблемите, да бъдат взети превантивни мерки и да се управлява по правилата и в интерес на хората този сектор\", допълни Манолова.От състоянието на язовирите се вижда, че за 10 години нищо не е направено, смята тя.Тя припомни и обещанията на премиера от първия му мандат, след трагедията в село Бисер, когато 3-метрова вълна се надига след късане на стената на язовир \"Иваново\" и взима 10 човешки живота.\"След трагедията в Бисер бяха събрани отново всички министри, взе се решение да бъдат изследвани всички язовири - чия собственост са, кой отговаря за тях, какво е тяхното състояние, какви ремонти трябва да бъдат извършени, но вече 10 години се вижда от състоянието на \"Студена\", на \"Камчия\" и на много други язовири, че нищо реално не е направено. Действа се на принципа – появява се проблем, загиват хора, както беше в Бисер или в Своге, 100 хил. души остават без вода, както е в Перник, изгаря един бушон – един министър, и след това нещата продължават по същия начин… Рано или късно ще се наложи политическите лица, отговорните институции да дадат ясни отговори на гражданите на Перник – как се стигна до тази огромна криза“.\"Рано или късно ще се наложи политическите лица, отговорните институции да дадат ясни отговори на гражданите на Перник как се стига до тази огромна криза - посочи Манолова. - Не е сериозно да се твърди, че една година и половина не са разбрали, че водата в язовира намалява. Това, което стана ясно след местните избори, е, че властта се опита да се задържи на власт на всяка цена, включително с цената на водна криза. И ако едно време в Римската империя е било \"След нас и потоп\", сега е \"След нас и суша\", \"След нас и пустиня - само и само да задържим властта.\"", "date": "2020.01.12", "title": "Мая Манолова: Кризата в Перник скоро ще стане национална"}
{"url": "https://offnews.bg/ikonomika/trimesechno-primirie-mezhdu-darzhava-i-prevozvachi-za-tol-sistemata-719251.html", "text": "Успешно ли е направена първата крачка по въвеждането на тол системата ще се разбере три месеца след старта ѝ на 1 март, стана ясно от интервю с представители на АПИ и транспортния бранш пред БНР днес.В петък правителството отстъпи от наложените от регионалното министерство условия и намали с 50% таксите, наложени на собствениците на тежкотоварните автомобили над 3,5 тона, а обхвата на тол системата - с 40%, до 3100 км автомагистрали първи клас. Така се очаква през 2020 г. да се съберат не милиард, колкото е необходим за поддържането на пътищата у нас, а 450 млн. лева. АПИ изчислява, че на месец ще постъпват между 40 и 60 млн. лева от тежкия трафик.\"450 млн. са някаква част - около 50% от необходимото за издръжка на пътната инфраструктура, но в контекста на необходимостта от плавен преход, в контекста на това, че тази реформа действително трябва да бъде ефективна, на стъпки и да не е шокова – смятам, че тези резултати, ако бъдат постигнати след първите 3 месеца, ние ще се поздравим с една успешна първа крачка в тази реформа“, заяви проф. Олег Асенов – член на УС на Агенция „Пътна инфраструктура“ пред БНР.\"За нас е важен диалогът. Водим от пролетта този разговор, като основната ни цел е да постигнем балансиран модел на тол системата. Превозвачите са наши партньори и те поеха ангажимент да направят всичко необходимо от 1 март успешно да стартираме системата. Смятам, че този диалог и поетите ангажименти ни дават основание да вярваме в успеха на тази реформа. Да, наистина приехме предложението таксите да бъдат намалени, ще бъде редуциран обхватът на тол системата до 3100 км автомагистрали първи клас и ще направим анализ след тримесечна експлоатация на резултатите от въвеждането и да режим заедно с превозвачите случила ли се е реформата, или не\", каза още той.До отстъпките се стигна, след като превозвачите заплашиха с транспортна блокада на 13 януари, защото не е било прието нито едно тяхно предложение от регионалното министерство по отношение на таксите и обхвата на тол системата. Вместо след диалог, МРРБ еднолично решило какви да са цените.\"Не би трябвало по такъв начин да се водят разговорите за една система, която е напълно нова и която ще работи напред в годините. Това е нещо радикално, нещо ново и ние винаги сме настоявали за плавен преход, който да гарантира, че няма да има шок на транспортния пазар\", заяви Йордан Арабаджиев от Съюза на международните превозвачи. Според Арабаджиев предложените от тях цени са реалистични. Той отбеляза, че България е и транзитна държава. Освен това е категоричен, че е трябвало да се „даде глътка въздух за българските превозвачи на вътрешния пазар“. Превозвачите смятат, че държавата умишлено е занижила данните, с които е правила изчисленията за тол системата, а реалистичните данни са за по-голям километраж на превозвачите, откъдето ще бъде компенсирана и разликата между по-високите и по-ниските цени на тези такси.Арабаджиев е категоричен, че превозвачите ще изпълнят своите ангажименти: „Искаме тол системата да заработи от 1 март, но с цени, които са адекватни за българския пазар и транспорт и да са адекватни към състоянието на пътната мрежа“.До 1 март (до въвеждането на тол системата) тежкият трафик се таксува с електронна винетка по старата тарифа, каза Олег Асенов. По думите му за 2019 г. АПИ е събрала 392 млн. лв. от лекия и тежък трафик. Той отбеляза, че целта на реформата е да се създаде справедлив модел на пътно таксуване.В разчетите на АПИ е заложено средно 15% от приходите от тол системата да отиват за обслужване на системата.", "date": "2020.01.12", "title": "Тримесечно примирие между държава и превозвачи за тол системата"}
{"url": "https://offnews.bg/bojni/nikolaj-jorgov-se-gotvi-da-vzrivi-ringa-na-senshi-za-peti-pat-719258.html", "text": "Николай Йоргов се готви за пета победа от бойната верига . На 22 февруари в Двореца на културата и спорта във Варна Йоргов ще се опита да спечели нова купа от ринга на петото издание на зрелищната гала. Това ще е и петото му поредно участие в тежката гала, с което той става рекордьор по участия на SENSHI.Изминалата година беше изключително успешна за талантливия български боец, който през март стана сребърен медалист от Световното първенство по муай тай на WMF. Няколко месеца по-късно, през октомври 2019 г., участието на Йоргов в SENSHI 4 завърши с фойерверки, след като българинът нокаутира японския шампион по киокушин Джо Миахара във Варна.Срещата между двамата се проведе по правилника на Професионалната лига на Световния киокушин съюз в категория до 80 кг. Три от общо четирите участия на Йоргов в SENSHI са завършвали с победа. Единствено не успя да стигне до финал през юли, когато травма спря безупречната му серия след тежка и оспорвана среща.Николай Йоргов притежава сребърен медал от Световното на първенство по карате киокушин на KWU от 2013 г., многократен републикански шампион е, шампион на Япония, както и вицесветовен шампион по ръкопашен бой стил Шинкен шобу.Организаторите все още пазят в тайна кой ще излезе на ринга срещу Йоргов на , но със сигурност предизвикателството за българския талант ще бъде голямо. На 22 февруари във Варна бойната гала ще предложи 9 зрелищни дуела с участието на едни от най-големите имена в карате киокушин кикбокса.Очакваме, че и този път на ринга ще се разиграят зрелищни сблъсъци по правилата на SENSHI, които са и запазена марка на елитната гала. При тях са позволени удари в главата, с лакти, прехвърляния.Билетите за SENSHI 5 вече са в продажба и са с цени от 10 и 20 лева.", "date": "2020.01.12", "title": "Николай Йоргов се готви да взриви ринга на SENSHI за пети път"}
{"url": "https://offnews.bg/tenis/sarbia-obarna-ispania-i-stana-parviat-shampion-v-istoriata-na-atp-cup-719256.html", "text": "Сърбия влезе в историята на тениса, след като успя да спечели първото издание на турнира ATP Cup. Западната ни съседка стигна до драматичен обрат и победи Испания на финала на надпреварата с 2:1. В решителната среща между двете страни дуетът Новак Джокович и Виктор Троицки се наложиха над Пабло Кареньо Буста и Фелисиано Лопес с 6:3, 6:4.По план при двойките световния номер 1 Рафаел Надал трябваше да играе с Кареньо Буста срещу сърбите, но в последния момент Матадора даде тази възможност на доста по-опитния при двойките Лопес.В първия сет испанската двойка проби още в първия гейм и след това си затвърди пробива, но Ноле и Троицки върнаха пробива в шестия гейм и в осмия пробиха отново. След това те си спечелиха подаването и и взеха първия сет.През втората част серията на Джокович и Троицки продължи, а испанците имаха сериозни проблеми с посрещането на Ноле, който връщаше в игра почти всяка топка. При 5:4 гейма Новак бе на сервис и не остави никакви шансове на испанците.До рещителната битка при двойките се стигна, след като Новак Джокович спечели сблъсъка на титаните. Първата ракета на Сърбия бе задължен да търси успех над Рафаел Надал и го стори с 6:2, 7:6(4).Серията от поредни победи на Ноле над Матадора на твърди кортове вече се покачи на цели 9, като през това време не му е дал нито един сет – балансът е 19:0 в полза на Джокера. В цялото им съперничество до момента Джокович вече има 29 успеха срещу 26 за Надал.По-рано днес в първия сблъсък между Сърбия и Испания Роберто Баутиста Агут надви Душан Лайович със 7:5, 6:1 и даде аванс на \"Ла Фурия\".", "date": "2020.01.12", "title": "Сърбия обърна Испания и стана първият шампион в историята на ATP Cup"}
{"url": "https://offnews.bg/futbol/barselona-i-shavi-se-razbraha-719259.html", "text": "Легендата на Барселона Шави Ернандес е приел предложението да стане треньор на каталунците, пише испанският \"Mundo Deportivo\".Това обаче няма да се случи сега, тъй като 39-годишният специалист има ангажимент с катарския Ал-Сад. На отбора му предстои финал за Купата на Катар на 17 януари.В случая Шави предпочита да запази отличните си отношения с катарското кралско семейство и да не напуска преждевременно, а когато приключи дговора му.Така че според изданието по всяка вероятност Ернандес ще замени Ернесто Валверде през следващия сезон.\"Не мога да крия, че ми е мечта да водя Барселона, казвал съм го много пъти. Подкрепям Барселона от дъното на душата си, но съм фокусиран върху Ал-Сад.Абидал ми е приятел, срещали сме се много пъти, така че нищо не мога да кажа, само това, че уважавам Барселона, Валверде и моя клуб\", сподели Шави, след като стана ясно, че се е срещал с техническия секретар на Барса Ерик Абидал.", "date": "2020.01.12", "title": "Барселона и Шави се разбраха"}
{"url": "https://offnews.bg/ikonomika/balgaria-stroi-po-aktivno-gazoprovodi-sled-kritiki-ot-putin-tvardi-ga-719255.html", "text": "България започна да работи по-активно върху изграждането на газоразпределителна мрежа, след като беше разкритикувана от страна на руския президент Владимир Путин, каза шефът на „Газпром“ Алексей Милер, съобщава БГНЕС, като цитира ТАСС.Агенцията припомня, че обвинения на руския президент, че България умишлено бави изпълнението на проекта „Турски поток“. В отговор  българският премиер Бойко Борисов първо посочва дългите процедури, забавили процеса по строителство на газопровода, а после уверява, че строителството ще приключи навреме – до 31 май, припомня ТАСС.“Виждаме, че нашите български партньори в момента работят много по-интензивно от преди”, допълва Милер. А руският министърът на енергетиката Александър Новак е уверен, че България ще изпълни задълженията си.Стартът на газопровода бе даден официално в Истанбул на 8 януари от Путин и Реджеп Ердоган, поканени бяха Борисов и сръбския президент Александър Вучич. САЩ се обявиха срещу втората тръба, през която руски газ, заобикаляйки Украйна, ще стига до Югоизточна Европа.Сръбският президент Александър Вучич подчертава, че страната му е приключила част от работата си и сега чака строителството да приключи от страна на България: “Всичко сме изградили, но все още чакаме българите да завършат своята част от газопровода на българска територия”, пише ТАСС.Газопроводът “Турски поток” преминава по дъното на Черно море от Русия до брега на Турция. Част от трасето е изградено по транзитна линия до границата със съседните страни, откъдето сега газът се изнася за Гърция, България, и Северна Македония. След приключване на изграждането на цялата инфраструктура газът ще отиде до Сърбия и Унгария. Капацитетът на газопровода с дължина 930 км е 31,5 милиарда кубически метра. м газ годишно.", "date": "2020.01.12", "title": "България строи по-активно газопроводи след критики от Путин, твърди Газпром"}
{"url": "https://offnews.bg/zimni/strahoten-albert-popov-se-klasira-na-13-to-miasto-v-adelboden-719254.html", "text": "Водещият ни състезател в алпийските ски Алберт Попов записа ново силно класиране за Световната купа, след като завърши на 13-то място в слалома в швейцарския зимен център Аделбоден.Българинът завърши първия манш на 27-мо място с време 54.54 секунди, но след това бе страхотен във втория манш, когато даде трето време от всички 30 състезатели.Така Попов влезе в Топ 20 в два от последните три слалома в Световната купа. Нашето момче се изкачи с четири места в генералното класиране в слалома и вече заема 24-та позиция с 55 точки.Иначе победата от днешното състезание отиде на сметката на представителя на домакините Даниел Юл. За щастие на местната публика, в топ 10 влязоха още двама негови сънародници – Рамон Ценхойзерн (4) и Лоик Меяр (9).Юл поведе в класирането след първия манш, а във втория имаше проблеми, но все пак успя да ги преодолее, за да стигне до втора поредна победа в слалома.На второ място завърши норвежката звезда в алпийските ски Хенрик Кристоферсен, а на почетната стълбичка се качи и Марко Шварц.", "date": "2020.01.12", "title": "Страхотен Алберт Попов се класира на 13-то място в Аделбоден"}
{"url": "https://offnews.bg/tenis/eko-aktivisti-i-greta-tunberg-zamesiha-federer-v-skandal-toj-otgovori-719261.html", "text": "Тенис легендата Роджър Федерер бе замесен в еко скандал. Той бе обвинен от екоактивисти - включително от 17-годишната Грета Тунберг - че е приел да бъде спонсориран от втория най-голям финансов конгломерат на Швейцария Credit Suisse, чието име се свързва и инвестиции във въгледобива.В отговор 20-кратният носител на титли от Големия шлем, който в момента е в Мелбърн за предстоящото Открито първенство на Австралия заяви, че приема въпроса с климатичните промени много сериозно, пише Би Би Си. В изявлението си той не засяга директно договора си с Credit Suisse.\"Приемам влиянието и заплахите на климатичните промени много сериозно, особено когато моето семейство и аз пристигнахме в Австралия посред уникожението от горските пожари\" - пише той и отбелязва, че изпитва голямо уважение и възхищение към младежкото климатично движение и е благодарен на младите климатични активисти за това, че \"тласкат всички ни да внимаваме за поведението си и да работим за откриването на иновативни решения\".\"Дължим на тях и на нас самите да слушаме. Оценявам напомнянето за моята отговорност като личност, като спортист и като предприемач и се ангажирам да използвам тази привилигерована позиция за диалог по важните въпроси с моите спонсори\", пише още той.От своя страна Credit Suisse обявиха, че се стремят да приведат кредитните си портфейли в съответствие с изискванията на Парижкото споразумение (за борба с климатичните промени) и че наскоро са обявили - в контекста на своята глобална климатична стратегия - че повече няма да инвестират в нови мощности, работещи на въглища.Активистите, повечето от които са студенти, се явиха пред съда в швейцарския град Ренан на 7 януари, след като отказали да платят глоба, наложена им, защото си позволили да играят тенис в офиси на Credit Suisse през 2018 г., за да насочат вниманието към договора с Федерер. Техни поддръжници се събраха пред съда с плакати, на които пишеше \"Credit Suisse унищожава планетата. Роджър, подкрепяш ли ги?\". Грета Тунберг, тийнейджърката, която стана лицето на световен протест срещу правителствените политики, насочени срещу климата - се присъедини към критиците на Федерер и Credit Suisse, като сподели публикация на активисти от 350.org Europe. В него се казва, че заеми, които Credit Suisse дава на компании, отиват за инвестиции във въгледобива, и призовава Федерер \"да се събуди\".", "date": "2020.01.12", "title": "Еко активисти и Грета Тунберг замесиха Федерер в скандал. Той отговори с позиция за климатичните промени"}
{"url": "https://offnews.bg/futbol/ekvadorski-klub-ne-mozhe-da-si-pozvoli-half-na-levski-719262.html", "text": "Левски няма да продава халфа Франко Мазурек на еквадорския Олмедо, пишат колегите от dsport.bg, позовавайки се на приближени до аржентинския мениджър на футболиста.Тимът иска да се подсили сериозно преди началото на новия сезон и поради тази причина се е спрял на Мазурек, като евентуално ново попълнение. През миналата кампания Олмедо завърши на 11-то място в класирането.Мазурек вече веднъж носи екипа на еквадорския тим. През 2014 година той изкара един сезон в клуба, като записа 25 мача и 2 попадения. Полузащитникът пристигна в Левски през лятото, като свободен агент.Според мениджъра на Мазурек еквадорците не са във финансово състояние да платят трансферна сума за Франко, а и да му осигурят заплата като тази в българския му клуб.Очакванията са Франко Мазурек да замине с Левски на лагера в Сандански и да продължи подготовката си с отбора.", "date": "2020.01.12", "title": "Еквадорски клуб не може да си позволи халф на Левски"}
{"url": "https://offnews.bg/zimni/karl-gajger-nad-vsichki-vav-val-di-fieme-719264.html", "text": "Карл Гайгер спечели състезанието от Световната купа по ски скок, което се проведе в италианския курорт Вал ди Фиеме.Германецът стигна до успеха след скоци от 107.0 и 103.5 метра, с които събра 285.2 точки. След него остана австриецът Щефан Крафт (103.5/101.0) с 280.5 пункта и шампионът от \"Четирите шанци\" Давид Кубацки (102.5/101.0) с 278.2.Българският представител в този спорт Владимир Зографски завърши на 42-ро място. На малката шанца Зографски направи скок от 92.5 метра, който му донесе 112.9 точки. Постижението му не бе достатъчно за място в топ 30 и право на втори скок.В генералното класиране Гайгер води убедтелно с 819 точки в актива си, следван от Крафт с 699 и японската сензация от миналия сезон Рьою Кобаяши с 655 пункта.", "date": "2020.01.12", "title": "Карл Гайгер над всички във Вал ди Фиеме"}
{"url": "https://offnews.bg/zimni/marten-furkad-otvia-konkurentciata-v-oberhof-vlado-iliev-e-21-vi-719257.html", "text": "Звездата Мартен Фуркад спечели масовия старт на 15 километра от Световната купа по биатлон, който се проведе в германския зимен център Оберхоф.Французинът допусна две грешки в стрелбата и спря хронометрите с време 41:01.4. Така Фуркад записа трета победа за сезона и 75-а в кариерата си.Представителят на домакините Арнд Пайфер остана на второто място с 3 грешки и 20.1 секунди от победителя. Трети завърши Симон Дестьо с пасив 20.3 секунди също с три пропуснати мишени.Българският представител в днешното състезание и спортист номер 1 за 2019 година у нас Владимир Илиев се класира на 21-о място от 30 стартирали. Той направи пет грешки в стрелбата и финишира на 1:56.5 минути след Фуркад.Победата изстреля французина на първото място в генералното класиране за Световната купа с 387 точки. Втори е Йоханес Тингенс Бьо с 374, а трети - Симон Дестьо с 352 пункта. Владимир Илиев е 24-и със 126 точки, а Красимир Анев - 46-и с 34.", "date": "2020.01.12", "title": "Мартен Фуркад отвя конкуренцията в Оберхоф, Владо Илиев е 21-ви"}
{"url": "https://offnews.bg/zdrave/d-r-decho-dechev-se-otteglia-kato-upravitel-na-nzok-719260.html", "text": "Управителят на Националната здравноосигурителна каса д-р Дечо Дечев се оттегля от поста след края на мандата си.\"Аз си отивам на 12 март. Ангажиментът, който съм поел, е в рамките на този мандат\" - заяви той в интервю за .В радиоефира той говори открито за тежките проблеми, пред които е изправена Касата и здравната ни система заради водената политика от държавата.\"В няколко случая през годината каруцата беше поставена пред коня - заяви д-р Дечев. - Първият случай беше с тези 50 милиона за сестрите, за които беше обещано, че ще се дадат от бюджета на държавата. Най-парадоксалното е, че това го предлагат хора, на които професионалният живот е минал в правене на бюджети .Именно тези хора трябваше да знаят, че това е невъзможно да се случи в един модел, в който приходите на една болница се получават на база дейност. Оказа се, че няма как да се дадат тези 50 млн. и беше казано - да ги даде касата. Касата как може да ги даде? Единственият начин е като се повишат цени на определени дейности. Повишиха се цени, това не доведе до нищо и след три месеца тръснахме друга идея, без касата да знае - увеличаваме цени на клинични пътеки, даваме 200 милиона и поставяме касата под свършен факт. Реалният резултат е такъв - ние наказваме работещите болници. Два пъти разбрахме, че котлонът пари и продължихме да го пипаме.\"Той коментира и прокараното от управляващите законодателство.\"В същото време, същите тези хора прокараха лобистки текстове, в които за една голяма част от болниците - частните - беше забранено на касата да иска финансови показатели. Тоест, държавните и общинските болници да дават отчети как са похарчили парите си, частните да не дават.Второто нещо, което направиха - извадиха частните болници от задължителните обществени поръчки, които се провеждат, когато се харчи обществен ресурс. Това доведе до огромни девиации. Примерно - едно и също конкретно лекарство на един и същи производител, когато се отчита от държавна и общинска болница, се заплаща от касата на 150 лева, а когато се отчита от частна болница, го заплаща на 1050 лв. Разликата е 7 пъти.Защо ви ги казвам тези неща? Защото всеки греши, но разумният човек си вади изводи и не повтаря грешките си. Ние обаче - един път пипаме котлона, втори път, трети път - животно да беше, щеше да се научи, че котлонът пари. Ние обаче не се научихме.\"Какво е необходимо\"Първо - нужна е ревизия на броя на болниците - смята управителят на НЗОК. - Ако съществуващият ресурс се инвестира в по-малък брой лечебни заведения, отколкото са тези 387, с които касата в момента има договор, парите ще бъдат достатъчни, без да се нарушават достъпът и качеството на лечението.Второто е нещо, което екипът на здравното министерство и тази година не успя да свърши - национална информационна система. За пореден път и тази година се провали внедряването на електронната борса за лекарствата, за пореден път и тази година темата за промяна на осигурителния модел бе отложена. Медицинските стандарти, правилата, по които се работи - там е много тревожно положението. Фармако-терапевтични ръководства, които определят унисона на терапиите - също нищо не се направи. Всичките тези неща са извън дейността на касата.\"\"Не бягам от отговорност, но казвам кои са нещата, които биха довели до вкарване на нашата система в рамките на този ресурс, който е значително по-малък, отколкото трябва да бъде. Трябва да има унисон в действията между екипа на касата и екипа на министерството, те трябва да теглят в една посока. Аз си отивам на 12 март, защото ангажиментът, който съм поел, е за този мандат\", завърши д-р Дечо Дечев.", "date": "2020.01.12", "title": "Д-р Дечо Дечев се оттегля като управител на НЗОК"}
{"url": "https://offnews.bg/sviat/moshtna-zimna-buria-prichini-smartta-na-naj-malko-10-dushi-v-sasht-719266.html", "text": "Най-малко 10 души загинаха, повече от 1000 полета бяха отменени, а стотици хиляди души останаха без ток в пет американски щата в събота, когато мощна зимна буря причини силни снеговалежи, леден дъжд и градушка от Тексас до Мичиган, предаде Ройтерс. По информация на Би Би Си жертвите са 11.Имало е ураганни пориви на вятъра, градушка с големина на топки за голф е паднала в събота през нощта и ранните съботни часове, съобщава националната метеорологична служба. Още сняг се очаква в неделя в части от Илинойс, Мичиган, Северен Ню Йорк и Ню Ингланд.\"Ледът и вятърът ще направят шофирането коварно, паднали дървета могат да прекъснат електричеството и да причинят други щети\", предупреждават оттам.Две от жертвите са били убити, когато бурята унищожила сглобяемата им къща в Северозападна Луизиана късно вечерта в петък. Трети човек е убит, след като дърво паднало върху дома му в щата. Четвърти - когато вятър изхвърлил колата му от пътя в Далас. Пожарникар и полицай в Тексас са загинали в събота, след като катастрофирали на леда, докато разследвали пътен инцидент. Още три смъртни случая са свързани с бурята в Западна Алабама. Десетата жертва е в Североизточна Оклахома - 58-годишният мъж бил отнесен заедно с пикапа си в дълбоки води от наводнен път.Повече от 257 000 домове и офиси са без ток в Алабама, Мисисипи, Кентъки, Тенеси и Арканзас. Повечето отменени полети са в Чикаго. Торнадо повреди или унищожи сгради в Арканзас и Мисури. Повече от 18 милиода души в Луизиана, Арканзас, Тексас и Оклахома са застрашени от торнадо или наводнение.", "date": "2020.01.12", "title": "Мощна зимна буря причини смъртта на най-малко 10 души в САЩ"}
{"url": "https://offnews.bg/politika/bsp-edinstvenata-tcel-na-upravliavashtite-e-kak-da-se-zadarzhat-na-vl-719231.html", "text": "\"След 10 години управление на ГЕРБ държавата ни е на опашката на всички негативни класации - за бедност, за социално разслоение, за екологични стандарти, качество на водата, храната и въздуха и т.н. Само с оставки не се решават тези проблеми, трябва да бъде по търсена отговорност на лидера на това правителство Бойко Борисов. Единствената цел на управляващите днес е как да се задържат на власт.\" Това заяви заместник-председателят на парламентарната група на БСП Весела Лечева пред Канал 3.\"Налице е едно самодоволно в себе си управление, самоуверено, самодостатъчно, обвиняващо опозицията за проблемите и причините при всяка една възникваща криза. Държавата се управлява от кризисен ПР, който се използва да се прикрият всички онези тежки проблеми в страната, но това не води до нищо устойчиво, конструктивно и градивно. Всички контролни функции на държавата в момента са блокирани и не функционират\", допълни още тя.На въпрос какво прави опозицията и какви са нейните действия към момента, тя увери, че БСП не е прекъсвала да бъде последователна в своите намерения и че работата на опозицията е да бъде там, където правителството отсъства. Там, където не се изпълняват правителствените ангажименти, залегнали в програмата им за управление. Там, където хората бедстват, страдат. Там, където хората се чувстват неподкрепени и непредставени от политиците, като Лечева допълни, че всички политически сили, организации и граждански сдружения, които подкрепят приоритети на \"БСП за България\" и които не са доволни от модела на управление, са добре дошли да седнат на масата за преговори и да подкрепят БСП на предстоящия вот на недоверие.\"Кризата в Перник не е локална, тя е национална. Идентична е ситуацията и с язовирите в Ботевград, Шумен, Ловеч, Сливен. 10 години безхаберие доведоха до това. България е държавата, която е богата на водни ресурси, но ето че гражданите днес страдат от нейната липса\", допълни народният представител. \"Подкрепяме гражданите на Перник в техните протести във всяко едно отношение.\" - отвърна на запитване дали левицата действително подкрепя перничани.", "date": "2020.01.12", "title": "БСП: Единствената цел на управляващите е как да се задържат на власт"}
{"url": "https://offnews.bg/sviat/kralitca-elizabet-svikva-semejna-sreshta-zaradi-printc-hari-i-megan-719233.html", "text": "Британската кралица Елизабет Втора е насрочила за утре съвещание, посветено на намерението на принц Хари и съпругата му Меган Маркъл да се откажат от изпълнение на кралските си задължения и да станат финансово независими, съобщи \"Скайнюз\".Това ще е първата семейна среща с участието на принц Хари от избухването на кризата в кралското семейство заради неговото решение. Заедно с него във фамилното имение Сандрингам, графство Норфолк, ще бъдат баба му, кралица Елизабет, баща му - престолонаследникът принц Чарлз, и по-големият му брат принц Уилям.На 8 януари принц Хари и Маркъл обявиха чрез \"Инстаграм\" за намерението си да направят безпрецедентна крачка като се откажат от статута на старши членове на кралското семейство и си гарантират финансова независимост. На практика това означава отказ от значителна част от церемониалните задължения и привилегии на херцога и херцогинята на Съсекс, които обаче може да запазят сегашните си титли.Предстои да бъде решено какъв ще е новият им статут, с какво ще им бъде позволено да се занимават, за да се издържат и как ще се осигурява охраната им.Британски медии съобщават още, че Меган Маркъл ще се включи по телефона в обсъжданията, ако часовата разлика го позволява.", "date": "2020.01.12", "title": "Кралица Елизабет свиква семейна среща заради принц Хари и Меган"}
{"url": "https://offnews.bg/bojni/boretcat-georgi-vangelov-grabna-zlatoto-v-istanbul-719237.html", "text": "Борецът Георги Вангелов се окичи със злато на силния турнир \"Яшар Догу\" в Истанбул. На финала в категория до 57 кг на свободен стил националът прегази узбека Абдулаев с технически туш 10:0.Преди това той постигна 3 победи - технически туш над туркменистанеца Сеидов, после се справи с двама азери – Ибрахимов с 10:3 и Кашалов – 2:2.Другият ни финалист в съботния ден - Ахмед Магамаев претърпя поражение с 0:4 от Салим Яшар (Турция) в категория до 86 кг и остана със сребро.До решителната битка натуралиизираният у нас дагестанец също регистрира 3 победи - стартира с технически туш над турчина Кагрикан, а после преодоля азерите Нурмагомедов с 10:7 и Хасанов с 11:7.При 74-килограмовите Али Умарпашаев също проби до финал и в неделя ще спори за титлата срещу грузинеца Сулава.. Преди това натурализирараният у нас чеченец постигна победа над Овезмирадов (Таджикистан) с 10:0, после надви азера Гаджиев със 7:4, а на полуфинала прегази и Азгаров, също от Азербайджан, с 13:3.При жените Евелина Николова (53 кг) записа победа с туш над Фикрие Гок (Турция), но след това загуба също с туш и от норвежката Силдже Кипър. На старта в категорията поражение претърпя и Сезен Белберова (53) след 0:3 от Зейнеб Йетки (Турция).В неделя на тепиха ще излязат Тайбе Юсеин (62) и Мария Оряшкова (76).", "date": "2020.01.12", "title": "Борецът Георги Вангелов грабна златото в Истанбул"}
{"url": "https://offnews.bg/sviat/primirie-v-libia-sled-priziva-na-putin-i-erdogan-719238.html", "text": "Международно признатото правителство на националното съгласие в Триполи обяви днес, че приема призива на Русия и Турция за примирие. Това стана часове, след като либийските сили на маршал Халифа Хафтар обявиха примирие, започващо в 0 ч. местно време в неделя, предаде АФП.Рано тази сутрин командир от войските на Хафтар обвини сили на правителството в Триполи, че няколко пъти са нарушили режима на спиране на огъня. Те, според командира, са използвали всички видове оръжия, включително артилерия.При обявяване на примирието говорител на армията на Хафтар се закани със суров отговор, ако противниковата страна не го спазва.Премиерът Файез ас Сарадж обяви в изявление, че от днес силите на правителството в Триполи прекратяват огъня, но запазват правото си на „легитимен отговор“ при „всяка атака или агресия“ от противниковия лагер.Сарадж каза, че примирието се приема в отговор на призива на руския президент Владимир Путин и на турския му колега Реджеп Ердоган. Двамата лидери призоваха за прекратяване на огъня в Либия след среща в Истанбул в сряда.Същия ден ръководителят на правителството в Триполи Файез ас Сарадж приветства призива, без обаче да каже дали ще се съобрази с него.Маршал Хафтар, който от април води офанзива за завземане на Триполи, обяви в четвъртък вечерта продължаване на военните операции, приветствайки същевременно „инициативата на президента Владимир Путин“.Турция призова Русия в събота да убеди силите на Хафтар да приемат примирието.Анкара заедно с Италия и Катар подкрепят правителството в Триполи, докато източното правителство на Хафтар се ползва с подкрепата на Русия, Йордания, Обединените Арабски емирства и други ключови арабски страни.Анкара изпраща от началото на тази година свои въоржени сили в подкрепа на международно признатото правителство на националното съгласие срещу Хафтар. Той пък е подкрепян от Русия - на негова страна се сражават наемници от руската частна армия \"Вагнер\".", "date": "2020.01.12", "title": "Примирие в Либия след призива на Путин и Ердоган"}
{"url": "https://offnews.bg/112/nepalnoleten-e-priznal-za-ubijstvoto-na-18-godishno-momiche-v-galiche-719239.html", "text": "Има задържан за жестокото убийство на 18-годишното момиче в Галиче, съобщиха няколко медии. По неофициална информация той е 17-годишен и е направил пълни самопризнания след дълги часове разпити в полицията в Бяла Слатина.Младежът е съсед на жертвата. Той дори е показал ножа, с който е извършил бруталното убийство. Задържан е за 24 часа и е отвдене в следствения арест във Враца.Той е един от тримата задържани снощи във връзка с престъплението – двама братовчеди и техен приятел. През нощта са извършени обиски в домовете им.18-годишното момиче беше намерено убито вчера сутринта в двора на бащината си къща във врачанското село. То било само в къщата. Предполага се, че е познавало нападателя си, тъй като по външната врата няма следи от нахлуване с взлом.Според \"24 часа\" момичето е изнасилено преди убийството,", "date": "2020.01.12", "title": "Непълнолетен е признал за убийството на 18-годишно момиче в Галиче"}
{"url": "https://offnews.bg/112/tialo-na-zhena-namereno-v-rajona-na-hizha-aleko-719263.html", "text": "Тялото на жена е намерено в планината Витоша в района на хижа „Алеко“ днес по обяд, съобщи пресцентърът на МВР пред агенция \"Фокус\".Самоличността ѝ е установена, но не се съобщава.Тя е била обявена за издирване на 31 декември.По първоначални данни става дума за самоубийство.На място се извършва оглед.", "date": "2020.01.12", "title": "Тяло на жена намерено в района на хижа Алеко"}
{"url": "https://offnews.bg/futbol/shavi-reshava-badeshteto-si-v-barselona-dnes-719236.html", "text": "Спортният директор на Барселона Ерик Абидал и генералният директор на клуба Оскар Грау са в катарската столица Доха и водят интензивни преговори с треньора на Ал-Сад Шави Ернандес, който е легенда на каталунците.От \"Камп Ноу\" искат той веднага да смени настоящия наставник на испанските шампиони Ернесто Валверде и да подпише договор с клуба за две години и половина.През последните два дни страните проведоха две срещи и са в постоянен контакт. Шави се очаква да даде отговор дали ще поеме Барселона в следващите часове, като за днес му е поставен краен срок.Ернандес все още не е сигурен в решението си, защото смята, че няма да е етично да напусне Ал-Сад, защото сезонът не е приключил.", "date": "2020.01.12", "title": "Шави решава бъдещето си в Барселона днес"}
{"url": "https://offnews.bg/kultura/top-10-na-naj-nelepite-temi-v-balgarski-televizionni-predavania-719235.html", "text": "Здравейте малки, големи и още по-големи момичета и момчета...и джендър променливи, кросдресъри и каквото още там съществува в политкоректния речник на новите думи в MAJKA BALGARIQ.Неделя е. Навън е мрачно, неочаквано заваля сняг над \"Младост 4\", неочаквано арестуваха министър Нено Димов, абе изобщо - както е казал мъдрия български народ - оказа се, че МАМАТА СИ ТРАКА!Нема лево, нема десно, нема средно - VSI4KI 6E OMREM F ACKI MAKI!!!А беше време, когато януари бе просто месец, в който седим на топло, мааме ракия, замезваме със сланинка и чакаме, без да бързаме особено да свърши зимата, че да дойде пролетта.А тогава пак да мааме ракия, да замезваме с дробсърма и да чакаме лятото, когато...Когато напитките и мезетата са различни, ама пак чакаме есента, че да сложим киселото зеле и да инсталираме казаните с джибрито.Изобщо в тоя кръговрат, скъпи приятели, винаги нещата се променят спрямо сезона, спрямо климатичните особености, спрямо ретроградния МеркуриЙЙЙ!Има обаче едно нещо, което е постоянна величина в нашия иначе толкова съдържателен и изпълнен с велики неща живот. И това е гледането на телевизия.Телевизията, скъпи приятели, е онзи верен спътник, който винаги ще ни прави компания, дори и жената да се е разсърдила, че не ѝ купихме ония ботушки на Луи Вюитон от МОЛ-а и е отишла при майка си в Куртово Конаре.Ще седнем, па ще си сипем една пърцуца, па ще пуснем телевизора, па ще видим някой политик, па ще пийнем сериозна глътка, па ще му викнем - \"АЗ НА ТЕБЕ МО'А ЛИ ДА ТИ ТАКОВАМ ВСИЧКИ РОДНИНИ ВЕ БОКЛУК МРЪСЕН?????\".И така с този уникален български модел на психотерапия ние ще облекчим всички мъки, които носим в душите си. И ще си сипем още една ракия, а после ще задремем в поза \"алкохолна парализа\" на масата, забивайки глава до чинийката с недоядено кисело зеле.Телевизията, от своя страна, е напълно наясно, че ние не можем без нея. Затова тя, осъзнавайки своята висока позиция в живота ни, избира за нас важни теми и ги предоставя на нашето внимание. А ние гледаме, слушаме и ставаме по-умни, по-одухотворени, по-добри, по...Абе как казваше бате Енчо - \"Кой е по-по-най???\".Затова днес, воден от типичната януарска меланхолия, след като разходих кучето, реших да се опитам да направя един топ 10 на най-най темите, разглеждани от родни телевизии. Разбира се, отново подчертавам, че това е моя субективна класация. Все пак и аз съм гледал доста българска телевизия и в резултат на това мозъкът ми отдавна не функционира нормално, но това е една друга, тъжна и дълга тема, с която няма да ви занимавам точно днес.А сега да запретнем ръкави, да турим свинското с кисело зеле във фурната и докато стане, ще сме свършили с класацията.10. БТВ - \"Пица-бухтичка\"Кой не обича кулинарни предавания?Кулинарията се превърна неусетно в новия шоубизнес, а готвачите са със статут на рок звезди.Иван Звездев обаче бе пионер в тази област. Той, заедно с Ути Бъчваров бе сред първите български готвачи, които се появиха в ефира и ни готвеха всеки ден в продължение на дълги години.Сложете ръка на сърцето си и кажете - кой ви е готвил повече - жена ви или Иван Звездев?В тези дълги години ние преоткрихме кухнята и разбрахме за неща като \"плейтване\", \"деструктуриране\", \"глазиране\", \"деглазиране\", \"молекулярна кунхя\", \"фюжън гурме\".А от едно предаване на Иван Звездев в БТВ научихме и за нов жанр в родната гурме реалност - пица-бухтичка.Как една пица да стане бухтичка?Как една бухтичка може да бъде пица?Това, скъпи приятели, не са просто въпроси. Това са теми за дисертации, които спокойно могат да бъдат написани от родни кулинари.\"Пицата като бухтичка - произход, семиотика, инвенционна автентичност, обредна остинатност\" - ех, каква хубава тема може да стане.Но да не губим време, а да се върнем на кулинарния шедьовър на Иван Звездев. Самата БТВ, усещайки, че шеф Звездев вече надскача телевизионната аудитория и започва да витае във висшите сфери на кулинарията скоро след това прекрати договора му и остана без кулинарно предаване през деня. Но ние, така или иначе, няма да забравим как господин Звездев е пресявал брашеннцето, добавял е оливийка, кашкавалче, колбасче, доматченце и е забърквал за нас пица-бухтичка, която да стопля душите и стомасите ни в студените зимни нощи!9. Нова - \"Съдебен спор\"Тук няма да говорим за конкретна тема. Значението на това предаване е толкова колосално, толкова финдаментално, че да се ровим в конкретна тема би било дребнотемие и буквоядство. Няма никакво значение дали редакторът Жоро Игнатов е попаднал на драма с Пешо Георгиев от Горно Нанадолнище, който е установил, че комшията му, бай Ставри флиртува с една козичка от стадото му. Нито дали Кунка Митрева от Кнежа е станала свидетелка как племенникът ѝ се гримира нощем, облича роклята на майка си и ходи на дискотека в Червен Бряг, а на връщане тоя мръсник краде яйцата от курника, за да си прави козметични процедури с жълтъци от свободно отглеждани кокошчици.Каквото и да се случи в това предаване, за нас е велико. Никога няма да забравим изрази, като \"Господин млад меринджей\" или \"Ма откъдя накъдя?\", които вече са не просто телевизионни класики, а са се превърнали в част от модерния речник на градския човек. Затова оставяме \"Съдебен спор\" и се втурваме напред, където ни очакват още важни и фундаментални теми, които са безалтернативни за развитието ни.8. БНТ - \"Референдум\" - Волен Сидеров в дебат за общинските избори през 2019По принцип всяко гостуване на Волен в телевизионно предаване е култово само по себе си. Дали ще говори за соросоидите, дали за извънземните, дали за световната конспирация, дали за бившите си и бъдещи партньори - резултатът винаги е един и същ. В случая един дебат, който обещаваше да е съвсем в реда на нещата (\"Референдум\" не е предаване, което се слави с вкуса си към скандала), се превърна в микс от кеч, уличен кютек и фристайл рап батъл в Бронкс.В единия ъгъл бе MC Волен. А в другия - опитващата се да го усмири водеща Добрина Чешмеджиева.Така теми, като управлението на София се превърнаха в далеч по-фундаментални, като \"Гей ли е Джамбазки?\". Нещо, което явно много силно интересува целокупната общественост.Последва битка, достойна за сериал. В края на битката Волен бе отстранен от предаването, предаването на практика бе провалено, полицията се появи, изобщо - оказа се, че не е необходимо да гледате криминален филм, за да видите що е то екшън.По-интересното обаче бе, че битката продължи и след ефира. Волен реши, че БНТ трябва да му се извини и започна да протестира с група сподвижници пред сградата на телевизията - майка. И това продължи още поне седмица, а ние се чудехме на кой бог да благодарим, че сме благословени с подобни телевизионни епоси.А сега да оставим общинският съветник Сидеров да се занимава с общински дела (ако отиде някога до сградата на общината, че последния път, когато беше там за една бройка да набие охраната) и да продължим към седмото място.7. Нова - интервю с мис ТигроваДа не прозвучи като заяждане - мис Тигрова е интернет икона. Всички сме гледали видеата и, всички знаем как била шокирана, че на остров Тасос имало доста гърци. Всички сме ставали свидетели на нейните танци на пилон, на нейните опити да готви, а бе на всичко сме ставали свидетели (ако се сещате накъде бия), но през 2017 Нова решиха, че трябва да представят мис Тигрова с 10-минутен репортаж в прайм тайм.По същото време много достойни и смислени наши съграждани виждаха ефир или през крив макарон или, ако не дай си Боже, се споминат, че да се сетим, че имало такива хора.Но мис Тигрова се появи, поговори за себе си и за житейските си възгледи, а малко по-късно, на новогодишния концерт на Виенска филхармония, излъчван на живо у нас от друга телевизия, концертмайсторката беше българска цигуларка. Но нея никой не я покани за интервю. И за какво да я кани? Тя може би не е била на остров Тасос, за да разбере, че там има прекалено много гърци...А сега да оставим мис Тигрова и да се гмурнем още по-дълбоко в тази класация...6. Телевизия СКАТ - \"Дневниците на уфолога\" - \"Близки срещи от шестия вид\"Разбира се, че е време да почетем и телевизия СКАТ. Телевизията на чичо ви Валери Симеонов отдавна се е превърнала във фактор в родната телевизионна действителност. Тя, заедно с телевизия АЛФА на чичо ви Волен, запълни оная зейнала дупка в ефирното и кабелно пространство, получила се след края на телевизии - класики като \"Канал 2001\" и \"Телевизия ДЕН\", както и \"Седем дни\".Сложете ръка на сърцето си и кажете - не ви ли липсват предаванията на Ник Щайн или на маг Светлина? Липсват ви, знам, знам, не си го признавате, но ви липсват. Да не говорим за предаването на Владо Кузов...В случая с извънземните обаче ние имаме класика в лицето на СКАТ. Уфологията е нещо, което официалните медии крият от нас!Защо го крият?Защото Сорос и Ран и ЪТ са им наредили така!А навсякъде дебнат илюминати, масони, розенкройцери, темплиери, тайни ложи и рептили!ЗНАЕТЕ, ЧЕ Е ТАКА!ТЕ НИ НАБЛЮДАВАТ!!!ВИЖДАТ НИ!!!!НО ВЛАСТИТЕ КРИЯТ ОТ НАС!!!И тогава идва тв СКАТ, която разкрива истината.Впрочем понякога все пак истината излиза и извън СКАТ. Доказателства за това можем да видим тук:Но това далеч не е достатъчно!Все пак ние ще благодарим на хората, които бдят и няма да спрат да ни информират за извънземната заплаха, надвиснала над MAJKA BALGARIQ!!!5. Нова - \"Шеф под прикритие\"Предаване - енигма!За мен, а предполагам и за милионите уважаеми телевизионни зрители, ще остане тайна как така един шеф си слага перука за 12 лева от \"Джъмбо\", туря очила за 5 лева от \"Кауфланд\" и после тръгва с оператор и екип, преструвайки се, че не е шеф, а току-що нает работник.Разбира се, въпреки че е облечен и нагласен по тоя начин и ходи с 15 души телевизионен екип със себе си, човекът е напълно анонимен за колегите си и никой дори не допуска, че в момента ги снимат и че тая фалшива коса за 12 лева е истинска. Що па да не е истинска? И от друга страна, човекът може просто така да си ходи с оператори, в крайна сметка един ходи с куче, друг ходи с комшийката (тайно, да не разбере жена му), а трети може да си ходи с телевизионен екип на Нова.КОИ СМЕ НИЕ, ЧЕ ДА СЪДИМ???Иначе предаването е чужд формат, обикновено научаваме някакви тъжни истории на служителите от фирмата, които накрая получават от шефа си повишение на заплатата, командировки на Канарските острови, нов 143 инчов телевизор и какво ли още не, но важното е друго.Основната тема, която се набива на очи, гледайки това телевизионно шоу, може да бъде синтезирана в едно изречение: \"Ако искате повишение на заплатата - наемете телевизионен екип!\".А сега да оставим шефовете под прикритие и да видим какво се случва на четвъртото място в тая клета класация.4. TLC - \"Съпругът ми е гей\", \"Майка ми е била мъж\"TLC не е българска телевизия. Само че нашата класация отдавна напусна своята тясно регионална същност и вече плува в международни води.Предпочитам да не коментирам тези две предавания. Няма да се получи политкоректно.Но препоръчвам на родните телевизии да не спят, а час по-скоро да започнат да снимат предавания на теми:\"Тя се казваше Гошо\"\"Роклите на тате\"\"Как да се гримираме като чичо Симо\"\"Мама отиде на Barber Shop\"Тая ниша е голяма и тепърва трябва да се експлоатира от медиите...3. Тв 7 - „Дневникът на Венета\" с Венета Райкова - \"Видях Сатаната\"Според мен това предаване на класика на българската модерна литература Венета Райкова е за \"Пулицър\"!Чел съм, гледал съм и съм слушал всякакви журналистически разследвания. Журналистиката е сила и много корумпирани министри, политици и какви ли още не са лъсвали на екрана, като журналистите са засрамвали и полиция и всички правоохранителни органи. В случая обаче предаването на Венета Райкова достига далеч по-сериозни висини в разкриването на истината. Тук въпросът съществува ли оня свят и има ли ад и рай вече не е само тема на песен на повелителя на суверена Слави Трифонов. Тук имаме директен свидетел на повяването на Сатаната. При това Лукавия дошъл в стаята му, пуснал му порно филм, след това \"материализирал\" черна кокошка и плъх.За вас не знам, но аз настръхвам, когато за пореден път си спомня епохалното разкритие на Венета Райкова.ЕТО ТОВА Е ЖУРНАЛИСТИКА!ЕТО ТОВА Е РАЗСЛЕДВАНЕ!Да докажеш съществуването на Сатаната, драги ми читателю, не е шега работа! Да проявиш смелост, мъжество и достойнство и да разкриеш това на всички зрители - ето това е професионализъм!Поклон за Венета Райкова!НЕ Е СЛУЧАЙНО, ЧЕ МАЛКО СЛЕД ТОВА РАЗКРИТИЕ ПРЕДАВАНЕТО И ПАДНА ОТ ЕФИР.SLO4AENOS?NEMISLQ!2. Нова - \"На кафе\" с Гала - \"Уринотерапия\"И докато Венета Райкова изобличи самият Сатана, то Гала се погрижи да сме здрави, жизнени и изпълнени с ведра и позитивна енергия!\"Здраво тяло в здрав дух\" - бихте казали вие?\"Здраво тяло с чашка урина\" - би отвърнала Гала!Наздраве!И само да съм ви чул да се оплачете някога \"Тая бира е пикня\" или пък, не дай си Боже, \"Да ти пикам на...(попълнете каквото си искате)\".Неслучайно в Брюксел, в центъра на европейската култура една от атракциите е фонтанчето на пикаещото момче. Това е символ на урината като еликсир на живота! Изобщо - който пикае, зло не мисли! И хич не мога да разбера, защо, аджеба, СЕМ наказаха екипа на Гала за това предаване.Напикана работа, какво да ви кажа...А сега, малко преди да отидем да пикаем, нека видим кой е на първо място в класацията.1. БНТ - Слънчево затъмнение 1999 годинаГодината е 1999. Предстои пълно слънчево затъмнение. БНТ са разположили камери къде ли не. В студиото, освен водещия, има и учен, който ще коментира за нас, зрителите, как това е последното пълно затъмнение, което можем да видим в тоя живот. Събитието е вълнуващо. Около обяд, когато очакваме пълното затъмнение за около минута, водещия казва:\"А сега само в ефира на БНТ ще видим затъмнението.\"И изведнъж, вместо да видим картина от многото камери, разположени не помня вече къде...не виждаме нищо.\"Ъъъъ, таковата, имаме технически проблем\" - произнася водещия. Но вече е късно. Минутата, в която можехме да видим пълното затъмнение по телевизията, е изтекла. Отчаян, че не е станал свидетел на последното затъмнение в следващите 90 години, учения произнася паметната фраза:\"По-добре да бяхте гледали затъмнението по радиото\"...С това директното излъчване на слънчевото затъмнение приключва.Аплодисменти!Финал!Вместо обобщениеДа, да, убеден съм, че вие имате своя класация на най-нелепите неща, с които ви занимават родните телевизии.Да, знам, че те не съвпадат с моите предложения и да, убеден съм, че ако се напънем, можем да издадем многотомно издание с всички глупости, с които ни занимават медиите.Имал съм \"щастието\" да работя в телевизии. Знам и към каква аудитория се целят медиите и съм наясно, че отдавна мина времето, в което телевизията бе възприемана като нещо, което трябва да има възпитателни функции. Днес телевизиите правят рейтинг, ако излъчват скандали, плеймейтки, фолк певици и турски сериали. Попитате който си искате телевизионер и той, ако е честен, ще признае този факт.Годар някога бе казал, че телевизията е дъвка за очите. И е прав. Затова когато гледате телевизия, я гледайте с едно наум. И си правете свои класации. Например - кои са десетте неща, заради които не живея добре? Или кои са десетте неща, които аз бих показал по телевизията?Аз своите 10 неща ги знам. Но, за съжаление, дори две от тях не бих могъл да покажа по телевизията. Но това е тема за друг разговор, който ще проведем някой друг път. Естествено пак тук, в OFFNews.", "date": "2020.01.12", "title": "Топ 10 на най-нелепите теми в български телевизионни предавания"}
{"url": "https://offnews.bg/tenis/tenisistite-ni-iavno-za-niakoi-sa-po-vazhni-lazhite-a-ne-uspeha-koj-719240.html", "text": "Българските тениснационали Александър Лазаров и Димитър Кузманов коментираха скандала около публикация, която се разпространи в социалните мрежи.Текстът касае участието на \"трикольорите\" в новия турнир ATP Cup, като Българската федерация по тенис била отказала участие в новосформираната надпревара, за да не дава пари. Вместо това всички разноски поел Димитров, но не искал да се разчува.\"Ако това нещо не се беше случило, може би нямаше да сме българи\", коментира Димитър Кузманов, а Александър Лазаров продължи:\"Не мога да разбера защо някои хора са фиксирани върху това кой какви пари е изкарал, кой какви разноски е поел, а не отчита факта, че ставаме девети в света. Не знам докога ще продължават тези неща?! Развитие по този начин няма или ако има, то е с много бавно темпо, което не помага на никого в случая.Вместо да се фокусираме, да се правят интриги между една страна и друга страна, мисля, че най-важното тук е да извлечем факта, че сега се намираме тук и си говорим за позитивни неща. Това е избор на хората. Всички любители на тениса и на спорта, които са гледали, имат два варианта – да запомнят успехите, които направихме или да обсъждат финансовите отношения между нас и други. Те си избират, преценяват.Подобни писания не ни отнемат от радостта. Позабавлявахме се, особено на летището. Имахме днес доста време да се посмеем на тези неща, не ни измества фокуса. Не са важни, не са ценни, така че няма какво да промени това нещо\", каза Лазаров.Димитър Кузманов категорично обяви: \"В крайна сметка всеки сам избира на какво да вярва. Много хора повярваха на нещо, което е пълна измислица и лъжа. Много хора в социалните мрежи не отразиха това, което направихме първите три мача.Явно за тях беше по-важно това, което написа някой човек, който даже няма и смелостта да се покаже. Аз не съжалявам за нищо, защото си свърших работата, както аз така и всички момчета. Пак казвам, девето място остава в историята. Каквото и да се случи оттук нататък, този отбор ще остане там!\".", "date": "2020.01.12", "title": "Тенисистите ни: Явно за някои са по-важни лъжите, а не успеха, който постигнахме"}
{"url": "https://offnews.bg/futbol/emil-danchev-berbatov-ne-e-gotov-da-poeme-bfs-719242.html", "text": "Медниджърът на Димитър Бербатов - Емил Данчев заяви, че на този етап бившият национал не иска да става президент на Българския футболен съюз.След оставката на Борислав Михалйлов като шеф на БФС в медиите се появиха различни варианти за негов заместник, като името на бившия нападател на Манчестър Юнайтед бе сред най-често споменаваните.\"Много говорихме с Бербатов и той заяви, че не е готов да поеме БФС. И аз съм на същото мнение. Не искам да бъде употребен, както това се случи с негови колеги.Според мен най-добрия път за него е първо да бъде вицепрезидент или член на Управителен съвет, да навлезе в нещата като ръководител. Нека да му дадем време сам да реши. Досега той е показвал, че рядко бърка\", каза Емил Данчев пред Канал 3.Според мениджъра евентуална кандидатура на Лъчезар Танев за поста, ще бъде много подходяща.\"Лъчо е изключително ерудиран човек, с много опит и познава много добре кухнята на българския футбол. Най-важното обаче е, че той може да казва \"не\".Хората, които пряко отговарят за избора на нов президент на БФС, трябва да изработят модел на бъдещия ръководител на българския футбол със съответните критерии и тогава да се търси подходящия човек\", добави Данчев.", "date": "2020.01.12", "title": "Емил Данчев: Бербатов не е готов да поеме БФС"}
{"url": "https://offnews.bg/balgaria/sindikati-poiskaha-stomana-pak-da-cherpi-voda-ot-praznia-iazovir-stude-719243.html", "text": "Двете основни синдикални организации в областта на металургията поискаха с писмо от премиера Бойко Борисов стоманодобивното предприятие \"Стомана Индъстри\" отново да получава вода от празния яз. \"Студена\".Заради разрешението \"Стомана\", както и \"Топлофикация Перник\" да получават вода от \"Студена\" при намаляващ обем на язовира, беше обвинен екоминистърът в оставка Нено Димов. В събота той беше оставен за постоянно в ареста по искане на прокуратурата. Досега е и единственият обвинен за водната криза в Перник, заради която 97 000 души са на тежък воден режим почти два месеца без изгледи скоро да бъде отменен.Водата за от \"Студена\" за \"Стомана\" беше спряна чак след въвеждането на режима. В доклад на \"Софийска вода\" дори беше посочено, че предприятието консумира много по-големи от разрешените със заповед на министъра на екологията количества вода. Заради тези констатации от \"Стомана\" обявиха, че ще седят ВиК дружеството, което обслужва столицата.Синдикалните организации \"Металици\" към КНСБ и \"Металургия\" към КТ \"Подкрепа\" настояват въпреки кризата и драстичният воден режим, който скоро може да премине в доставки с водоноски, \"Стомана\" да може да ползва 5 – 6 хиляди куб. метра вода от \"Студена\". Обяснението е, че алтернативните водоизточници, които предприятието ползва в момента, може да замръзнат при по-ниски температури.\"Това е изключително опасно, защото ще доведе до тежки последици върху металургичното оборудване и в крайна сметка до трайно спиране на дейността на предприятието\", пише в писмото на синдикатите до премиера. В него се припомня още, че в \"Стомана\" работят 1500 от Перник. Предприятието е единственото стоманодобивно предприятие в България.Според синдикатите осигуряването на възможност да се ползват по 5 – 6 хил. куб. метра вода от \"Стомана\" няма да се отрази на водния режим в Перник, тъй като количеството е малко", "date": "2020.01.12", "title": "Синдикати поискаха Стомана пак да черпи вода от празния язовир Студена"}
{"url": "https://offnews.bg/tenis/aleksandar-lazarov-niama-znachenie-koj-kakvi-razhodi-e-poel-719229.html", "text": "Александър Лазаров, който бе една от най-приятните изненади на турнира ATP Cup в Австралия, използва профила си в Инстаграм, за да благодари за подкрепата и да отправи послание във връзка с една неподписана публикация в социалните мрежи, в която се твърдеше, че федерацията е отказала да спонсорира участието на тима в турнира и затова разходите са били поети от играещия ни капитан Григор Димитров.\"Ако трябва да бъда честен, изобщо не ми се тръгва. Въпреки че не постигнахме целта си и от това леко боли, трябва да сме горди, защото дадохме всичко от себе си на корта - както се казва в девиза на ATP cup \"За любовта към родината\". Тази атмосфера, която създадохме помежду си, ще ми липсва много дълго време, може би докато не се съберем отново по същия начин. Както вече казах, мисля, че всеки един от нас ще се прибере вкъщи с емоции, които ще останат за цял живот.Няма значение кой колко пари е направил, няма значение кой какви разходи е поел, има значение само фактът, че показахме как можем да бъдем отбор, как можем да си помагаме и най-вече да се развиваме заедно, защото никой не е успял сам.Дадохме всичко от себе си и можем само да бъдем горди...Искам да благодаря на @grigordimitrov за търпението, усилията и опита, който сподели с нас, и на всеки един от отбора за дисциплината, отдадеността и желанието за победа, което показаха. Също така и на @algishristov, който е не само страхотен физиотерапевт, а и страхотен приятел! Всеки един от нас има какво да подобрява, никой не е перфектен, така че според мен най-доброто за всички тепърва предстои. Благодаря за всичко\", написа Лазаров.", "date": "2020.01.12", "title": "Александър Лазаров: Няма значение кой какви разходи е поел"}
{"url": "https://offnews.bg/kultura/preporachvame-vi-spetcialna-programa-posvetena-na-denia-na-balgarsko-719160.html", "text": "От 2005 година по инициатива на Националния филмов център на 13 януари - датата на първата публична прожекция на филма на Васил Гендов „Българан е галант”, българската филмова общност чества своя професионален празник.В чест на Деня на българското кино Националният филмов център в партньорство със Столична община и Национален дворец на културата организира прожекции на нови български филми от 11 до 13 януари в пет софийски киносалона – „Одеон“, „Дом на киното“, „Люмиер-Лидл“, Културен център G8, Евросинема.Билетите се продават на специална цена от 5 лв.Празничната програма в Дома на киното в неделя – 12 януари:В 14:00 часа започва прожекцията на филма на Николай Василев „Формулата на Тео“, посветен на прочутия преподавател Теодосий Теодосиев. Какво е важно за доброто образование? Трябва ли един успешен физик да познава поезията на Хьолдерлин? Може ли да се преподава търсенето на нравствения абсолют? А да се подарява най-ценният и скъп продукт днес? Или това е само Формулата на Тео?...От 16:00 часа може да видите специално подбрана българска анимация, създадена през изминалата 2019 година и получила престижни отличия на фестивала „Златен ритон“ 2019. Филмите са „Рози в нощта“, „Дърво от желязо“, „Лист хартия“ и „Последният ден“ – заповядайте на среща с техните автори!В 17:00 часа е началото на документалния филм „Жертва на пешки“ на един от най-изявените продуценти, сценаристи и режисьори в българското кино Асен Владимиров. Самият той определя филма си като един „непреподаден“ урок по история. Посветен е на „българската следа“ в разследването на трагедията край Катин, където хиляди полски офицери са убити от руски военни през 1940 година. Професор Марко Марков, съдебен лекар, е изпратен насила като член на първата комисия, организирана от Гьобелс. През есента на 1944 той е арестуван и обвинен от Народния съд в сътрудничество с нацистите, но вместо очакваната сурова присъда той е оправдан – оказва се, че е по-ценен жив за новата власт...Началният час на прожекцията на „Ирина“ е 18:30. В своя дебютен филм, заедно със сценаристите Светослав Овчаров и Боян Вулетич, Надежда Косева разказва за млада жена, която се грижи за семейството си въпреки неизбежната финансова несигурност. След инцидент със съпруга й тя решава да стане сурогатна майка. Главната роля е поверена на талантливата Мартина Апостолова, едно от най-обещаващите имена сред младите български актьори!Премиерният филм „Живи комини“ е най-новата творба на именития български оператор, сценарист и режисьор Радослав Спасов и представянето му тази неделя ще започне в 20:30 часа. Историята проследява група столични интелектуалци, заселили се в старинните къщи на планинско село. След смъртта си, единият от тях - бохем и шегаджия, оставя сценарий за погребението си и видеозаписи, с които го режисира - от екрана в кръчмата текат неговите изповеди и шеги, а скръбната церемония неусетно прераства във веселие.Заповядайте на КИНО!Специалните прожекции в Дома на киното, посветени на рождения ден на българското кино - 13 ЯНУАРИ - са ТАЗИ НЕДЕЛЯ, ден преди празника.", "date": "2020.01.12", "title": "Препоръчваме ви: Специална програма, посветена на Деня на българското кино"}
{"url": "https://offnews.bg/sviat/7-snariada-udariha-amerikanska-baza-v-irak-dvama-sa-raneni-719265.html", "text": "Седем снаряда са паднали в неделя в иракската авиобаза \"Балад\", в която са позиционирани американски сили, съобщи агенция Ройтерс.Иракски войници са били ранени при нападението, според два военни източника на агенцията.Те твърдят още, че снарядите са паднали на пистата вътре в базата, която се намира на 80 км северно от Багдад.", "date": "2020.01.12", "title": "7 снаряда удариха американска база в Ирак, двама са ранени"}
{"url": "https://offnews.bg/sviat/tramp-se-vdahnovil-ot-protesta-v-iran-tuiti-na-farsi-719230.html", "text": "Президентът на САЩ Доналд Тръмп заяви в профила си в социалната мрежа „Туитър“, че администрацията му следи отблизо протестите в Иран и са вдъхновени от смелостта. Протестите избухнаха след като правителството в Техеран призна, че силите й са свалили украинския самолет.„За смелия, страдащ народ на Иран: Аз ви подкрепям от както съм президент и моята администрация ще продължи да ви подкрепя. Следим внимателно вашите протести и сме вдъхновени от вашата смелост“, написа Тръмп.В друг свой туит президентът на САЩ заяви, че правителството на Иран трябва да допусне хуманитарни групи, които да наблюдават протестите на иранските хота. “Не може да има друго клане на мирни протестиращи, нито спиране на интернет. Светът гледа”, заяви Тръмп.Освен на английски език, тези два туита са дублирани и на фарси. Вашингтон следи ракетния удар на Иран смята, че основната цел на американската външна политика в отношенията с тази страна е засилване на изолацията на Техеран, заяви говорителят на държавния департамент на САЩ Морган Ортагус в интервю за Fox News.„Много ни питат каква е стратегията ни след убийството (на генерал Касем) Сюлеймани и атаките срещу САЩ с балистични ракети. Нашата стратегия е чрез дипломатически и икономически методи да изолираме иранския режим, докато те не започнат да се държат като нормална държава“, каза говорителят.Коментирайки признаването на Иран, че е свалил украинския самолет на 8 януари, Ортагус отбеляза, че „с момента на свалянето на самолета, Иран отричаше“. „Те също така решително го отричаха в руските медии. Имаше много дезинформация“, заяви тя.Ортагус отбеляза, че „през последните няколко месеца Държавният департамент следи отблизо протестите на иранския народ против режима“. „Видяхме, че по време на тези протести най-малко 1,5 хил. души са убити от режима“, заяви тя. „Вероятно най-малко 10 хил. души са зад решетките“. Тя заяви, че САЩ „поддържат участниците в протестите в Иран“", "date": "2020.01.12", "title": "Тръмп се вдъхновил от протеста в Иран, туити на фарси"}
{"url": "https://offnews.bg/obshtestvo/tania-cherpi-za-imen-den-719079.html", "text": "Църквата почита днес св. мъченица Татяна, имен ден празнуват и Таня.  Името е от древногръцки произход и означава „устройваща“.Татяна е раннохристиянска мъченица. Родена в семейството на богато, но криещо вярата в християнството римско семейство, тя поема пътя на целомъдрието от дете. Изцяло проникната от тази вяра, Татяна била посветена за дякониса и всецяло се отдала на милосърдие и непрестанна молитва.По това време на римския трон се възкачва 16-годишният Александър Север (205-238 г.). Той имал еклектични убеждения: равнодушен към вярванията на другите, той не се придържал към един определен светоглед, поради което всред идолите на различните езически божества в дома си имал изображението и на Христос.В негова жертва пада Татяна. Без да гледат на знатното ѝ положение и на нейния безукорен живот, я завели в храма на Аполон, за да принесе жертва. Татяна изповядвала християнската вяра и отказала да се подчини, паднала на колене и започнала да се моли на Бог - силата на искрените ѝ думи счупи статуята на хиляди парчета.След напразните увещания на градоначалника да се отрече от Христа, младата Татяна била многократно подлагана на най-свирепи изтезания, като дори изболи очите ѝ и рязали ивици от нейната снага. Според писанията, след всяко мъчение Бог извършвал чудо със своята изповедница - тя се явявала на другия ден излекувана. Чудото потресло римските войници и те паднали на колене, разкаяли се и я помолили да им прости. Императорът се разгневил още повече е повече - посякъл войниците си. Той продължил да я подлога на жестоки изтезания и хвърлил Татяна на изгладнели лъвове, но дори те не я докоснали, а започнали да се галят в нозете ѝ.Изпълнен със страх да не би подобна гледка да обърне и други езичници към омразната вяра на \"галилеяните\", управителят наредил незабавно да я обезглавят. Същата участ постигнала и бащата на мъченицата. Заради големите мъчения, на които била подложена, църквата я канонизира като Света великомъченица Татяна.", "date": "2020.01.12", "title": "Таня черпи за имен ден"}
{"url": "https://offnews.bg/futbol/iurgen-klop-livarpul-mozhe-da-bade-oshte-po-silen-719245.html", "text": "Мениджърът на Ливърпул Юрген Клоп остана очарован от поредната победа на мърсисайдци, този път над Тотнъм (1:0), с която тимът постави няколко рекорда.\"Червените\" записаха най-добрия старт в историята си и подобриха постижението на Манчестър Сити от сезон 2017/18, когато \"гражданите\" спечелиха 59 точки от първите 21 мача.\"Фантастично постижение! Ако беше лесно – и други отбори щяха да са го правили. Резултатът е най-важното нещо, но ако все пак имаше отбор, който да заслужава да спечели, това бяхме ние.Всичко трябваше да бъде решено след 50 или 60 минути и със сигурност трябваше да отбележим още попадения. Разбира се, че мачът бе много напрегнат и интензивен.На този стадион не се играе лесно. Съперникът се защитаваше дълбоко и трябваше да бъдем много внимателни за неговите контраатаки.Въпросът не е в това дали мисля, че няма как да играем по-добре. Всъщност съм сигурен, че можем да сме още по-силни. Ако обаче бе лесно да се спечели тук, тогава доста отбори щяха да са го направили. Направихме доста добри неща и определено трябваше да спечелим с по-голяма разлика\", каза Клоп.", "date": "2020.01.12", "title": "Юрген Клоп: Ливърпул може да бъде още по-силен"}
{"url": "https://offnews.bg/sviat/india-vzriviava-luksozni-nebostargachi-zaradi-narushena-ekologia-vide-719246.html", "text": "Властите в Южна Индия разрушиха в събота два небостъргача с луксозни апартаменти намиращи се до езеро, тъй като са построени в нарушение на екологичните закони, съобщи BBC. Собствениците на апартаменти във високите комплекси наблюдаваха имплозиите (взрив, насочен навътре), които разрушиха за секунди техните домове и инвестиции в щата Керала.Върховният съд нареди разрушаването миналата година, след като бе установено, че те са построени в нарушение на правилата за защита на крайезерната площ. Още два небостъргача предстои да бъдат разрушени днес.Общо 343 апартамента трябва да бъдат разрушени, те са дом на около 2000 души. Това е най-голямото разрушаване на жилищни сгради в Индия.Шамсудийн Карунагапали каза пред AFP, че съпругата и децата му не могли да гледат разрушаването на сградите, тъй като е \"прекалено болезнено е да гледат как мечтите им се сриват пред очите им.Местните власти са дали разрешение на предприемачите за строителство без да го съгласуват с правителствената служба на Керала за управление на крайбрежните зони. BBC цитира изявление на службата, че “местоположението на апартаментните комплекси в община Мараду е критично уязвима зона, където не е разрешено ново строителство”.Купувачите на апартаментите са били банкери, висши мениджъри и богати пенсионери. През 2006 г. срещу $70,000 е можело да се купи апартамент от 198 квадратни метра във вече взривения комплекс Alfa Serene. Миналата година такъв апартамент е продаден за $176,000.Заповедта за разрушване е издадена от Върховния съд на Индия през май 2019 г. В решението се казва, че строителите са нарушили строителните правила и че незаконното строителство в района е \"колосална загуба\" за околната среда. Съдът се е позовал и на опустошителните наводнения в Керала през 2018 г. и заявил, че те са резултат от „влошаването на цялата околна среда и незаконното окупиране на крайбрежните зони“.Част от обитателите на коплекса са отказали да се се подчинят и да напуснат блоковете, но властите са спряли тока и водата им оставяйки ги без избор.Според съобщенията на местните медии държавното правителство е решило да изплати „временна компенсация“ от около 35 000 долара (27 000 британски лири) на засегнатите жители.", "date": "2020.01.12", "title": "Индия взривява луксозни небостъргачи заради нарушена екология (видео)"}
{"url": "https://offnews.bg/sviat/vlastite-v-iran-izpraveni-pred-vtori-den-na-protesti-719267.html", "text": "Иранските лидери са изправени пред втори ден на протести след признанието им, че военен удар от Иран е свалил погрешка украинския пътнически самолет. Загинаха всички 176 души на борда, повечето от които - ирански граждани, но също десетки канадци, както и украинци, британци, афганистанци, шведи.Днес демонстранти се събраха в университети в Техеран и на други места, призовавайки за оставки на висшите представители на властта.Властите отговориха с изпращането на полицейски части, които използваха сълзотворен газ.Самолетът, излетял от Техеран и разбил се малко след това, е пътувал за Киев. Той бе свален миналата сряда, малко след като Иран изстреля ракети по две авиобази с американски сили в Ирак. Тези удари бяха отговор на страната за убийството на високопоставения ирански генерал Касем Сюлеймани, извършено на 3 януари на летището в Багдад, Ирак, по заповед на американския президент.В неделя демонстрантите се присъединиха към новите протести въпреки огромния брой представители на силите за сигурност. Освен полицаите от службата за борба с безредиците, представители на елитната революционна гвардия и моторизирани охранители, сред протестиращите имаше и цивилни.На видеоклипове, публикувани в социални медии, могат да бъдат чути викове на протестиращи: \"Те ни лъжат, че нашият враг е Америка. Нашият враг е точно тук!\" Други протестиращи обаче продължават да призовават за смърт на САЩ и Израел - послания, които иранския народ отправи на протестите си след убийството на Сюлеймани.Има и съобщения за сблъсъци с полицията.В събота студенти се събраха пред два университета с намерението да изразят почитта си към жертвите, но събиранията прераснаха в гневни протести, разпръснати със сълзотворен газ. \"Срам\" и \"Непростимо\" гласят заглавията на някои вестници, отразяващи самолетната катастрофа. Проправителствено издание обаче хвали иранската \"честност\" да признае грешката си. Тази честност бе проявена след тридневно отричане.В емоционално слово в иранския парламент ръководителят на Корпуса на гвардейците на Ислямската революция се извини за свалянето на самолета и настоя, че това е трагична грешка.\"Кълна се във всемогъщия Бог, че бих искал да съм в този самолет и да бях се разбил и изгорял заедно с тези хора, но да не бях станал свидетел на тази трагична грешка\", каза генерал Хосейн Салами. \"Никога не съм бил в толкова неловко положение в целия си живот. Никога\", добави той, цитиран от БТА.РеакцииАмериканският президент Доналд Тръмп в неделя повтори предупреждението си, че Иран не трябва да използва насилие срещу протестиращите, защото \"светът го наблюдава и - по-важното - САЩ наблюдават\".След като вчера британският посланик беше арестуван за кратко за подстрекаване на антиправителствените протести, Великобритания осъди ареста и го нарече нарушаване на международното право.Днес Франция, Великобритания и Германия призоваха заедно Иран да се върне към пълното спазване на задълженията си по иранската ядрена сделка и да се въздържа от по-нататъшно насилие, предадоха Ройтерс и Франс прес.\"Днес нашето послание е ясно: ние оставаме привързани към ядреното споразумение и неговото съхранение; ние призоваваме Иран да анулира всички несъвместими със споразумението мерки; ние призоваваме Иран да се въздържа от всяко ново насилствено действие или ядрено разпространение; ние оставаме готови да започнем диалог с Иран на тази основа, за да запазим стабилността на региона\", се казва в съвместно изявление на трите страни.Иран обяви излизането си от ядреното споразумение непосредствено след убийството на Сюлеймани.", "date": "2020.01.12", "title": "Властите в Иран изправени пред втори ден на протести"}
{"url": "https://offnews.bg/zimni/federika-brinione-be-naj-barza-v-super-g-i-specheli-parvata-kombinatci-719249.html", "text": "Федерика Бриньоне триумфира в първата за сезона комбинация при алпийските ски. Тя бе най-бърза в супергигантския слалом и завърши на второ място в слалома от Световната купа, който се проведе в австрийския зимен курорт Алтенмаркт.Италианката спря хронометрите с общо време 2:03.45 минути, записвайки втори успех за сезона и 12-и в кариерата си. Втора на 15 стотни остана Уенди Холденер, а трета с пасив от 82 стотни се нареди друга представителка на Италия - Марта Басино.Суперзвездата Микаела Шифрин, която защитава Големия кристален глобус за минали сезон, изненадващо отпадна още в първата дисциплина супергигантски слалом.Още няколко от големите имена не успяха да се справят с първата дисциплина по заледеното трасе. Сред тях са Петра Влъхова, Мишел Гизин и Илка Щухец.Все пак Шифрин остава на върха в генералното класиране за сезона с 826 точки, следвана от Бриньоне с 565 и Влъхова с 513 пункта.", "date": "2020.01.12", "title": "Федерика Бриньоне бе най-бърза в Супер-Г и спечели първата комбинация за сезона"}
{"url": "https://offnews.bg/futbol/ali-sou-se-darpal-ot-transfer-v-egipetski-grand-719234.html", "text": "Нападателят на ЦСКА Али Соу нямал желание да продължи кариерата си в Ал Ахли, пише авторитетната египетската медия \"eremnews.com\", която се позовава на свои източници, цитирани от ежедневника \"Тема Спорт\".На \"Българска армия\" са получили предложение по факс от най-титулувания клуб в Африка. Въпреки това Соу в заявил, че не иска да преминава в Египет, а предпочитал да остане в ЦСКА с надеждата след края на сезона да бъде продаден в престижен европейски клуб.Също така червените и Ал Ахли не могат да си стиснат ръцете за трансферната сума. От \"Българска армия\" искат поне 2 милиона евро, а египтяните дават половината от тях.Ситуацията е разгневила треньора на Ал Ахли Рене Вайлер, който бил бесен, че ръководството не може да му осигури Соу. Гамбийският нападател се е превърнал в цел №1 пред 41-кратния шампион на Египет, след като пропаднаха преговорите с Люцерн за нигериеца Блесинг Екеке.Интерес към Соу има и от Азия и САЩ. Реализаторът ще бъде продаден през зимата само при оферта от поне 2 милиона евро, колкото са определили от столичния гранд.", "date": "2020.01.12", "title": "Али Соу се дърпал от трансфер в египетски гранд"}
{"url": "https://offnews.bg/ikonomika/rekordno-poskapvane-na-svinskoto-rastat-s-50-sapernichi-samo-na-hipe-719244.html", "text": "Рекордно е поскъпването на свинското месо у нас. Процентът отстъпва единствено на хиперинфлацията от 1996-1997 г., констатира Асоциацията на месопреработвателите в България за 2019 г., когато страната ни беше ударена от чума по свинете и поголовно избиване на животни - болни и здрави.При 3% средногодишна инфлация през ноември 2019 г. свинското е поскъпнало с 50%, показват данните ѝ - от 6,50-7,20 лв./кг. за различните видове меса в началото на годината през октомври цената е стигнала 9 лв./кг., а през декември - 10 лева.\"Това е рекорд по поскъпване на хранителна стока у нас и отстъпва единствено на хиперинфлацията\", пишат от АМБ.Най-бързо и най-рязко поскъпва свинското в Русенско през лятото на 2019 г. Там са първите сигнали за чума. Заради болестта, в Северна България са затворени три големи свинекомплекса. Около 20% от българското свиневъдство са унищожени, пишат от асоциацията.В големите търговски вериги свинското е предимно внос, но и там цената му е много висока, констатират оттам.Едва към края на ноември според твърдение на председателя на Комисията по стоковите борси и тържищата Владимир Иванов се наблюдава лек спад на борсовите цени на свинското на европейските пазари и задържане на ръста у нас.Чумата по свинете обаче не е отшумяла, дори през зимата - когато ветеринарите не очакват разпространение - у нас има нови случаи.При пилешкото няма подобно шоково поскъпване - цената на месото се е повишила с около 7%, при яйцата тя остава без промяна.Националният статистически институт изчислява общия индекс на поскъпване на месото и затова процентът на поскъпване е различен - с 12,7% към ноември.", "date": "2020.01.12", "title": "Рекордно поскъпване на свинското: ръстът с 50% съперничи само на хиперинфлацията"}
{"url": "https://offnews.bg/112/obiaven-za-izdirvane-mladezh-e-otkrit-martav-v-lovech-719250.html", "text": "Младеж на 19 г. е открит мъртъв между кварталите \"Червен бряг\" и \"Гозница\" в Ловеч, съобщи БНР.Той е бил обявен за издирване, след като майка му вчера съобщила, че не се е прибрал предната вечер.Оказало се е, че той е катастрофирал - автомобилът му е паднал от моста на околовръстния път между двата квартала. Пътувал е сам, а аутопсия ще установи кога точно е настъпила смъртта му и от какво.По информация на БНР младежът е шофирал с много висока скорост.Образувано е досъдебно производство.", "date": "2020.01.12", "title": "Обявен за издирване младеж е открит мъртъв в Ловеч"}
{"url": "https://offnews.bg/politika/vezhdi-rashidov-stranata-ni-ia-niamashe-na-kartata-predi-borisov-719241.html", "text": "“България никога не е била като малка страна, припозната от който и да е. Страната я нямаше на картата, на диаспората на международния терен и стана известна, когато Бойко Борисов започна да се занимава успешно с международна дейност. И днес сме фактор и сме на световната карта и това е благодарение на Бойко Борисов.”Това заяви пред БНТ депутатът от ГЕРБ Вежди Рашидов, който е бивш министър на културата. Според него Борисов е доказал, че е \"изключително талантлив човек, защото ходи върху тънък лед - с Турция, Америка и Русия\".\"Борисов ходи върху жарава в интересите на българската държава. Ние забравихме ли годините, кога нямаше парно за детските градини и Илия Павлов даде безвъзмездно газ, защото беше председател на \"Топенерджи\". Искаме ли това да се върне, не е ли добре да имаме топли къщи и детски градини\", анализира Рашидов.Рашидов смята, че премиерът може да бъде провален само от най-близките му - \"Защото много порасна за разлика от тези, които са близко до него\".\"Грешки ще има, на мен ми е трудно един министър да бъде така унижаван, но стана ясно, че имаме силен прокурор, който тръгва с летящ старт, нали това искахме?\", коментира Рашидов ареста на миистъра на екологията Нено Димов.Вчера Специализираният наказателен съд остави Нено Димов за постоянно в ареста. Решението може да се обжалва на 16 януари пред Апелативния специализиран наказателен съд.Той е обвинен в умишлена безстопанственост заради водната криза в Перник. По време на заседанията Димов заяви, че е изпълнявал съвестно задълженията си и поиска да бъде пуснат от ареста.Според прокурора Ангел Кънев Перник днес нямаше да е на драстичен воден режим, ако екоминистърът в оставка беше отказвал вода за двете дружества.Адвокатът на Димов Ина Лулчева твърди, че не той, а заместникът му - Красимир Живков е имал преки ангажименти да следи какво е състоянието на язовирите от т.нар. \"стратегическа система\". Лулчева допълни, че по делото няма доказателства Димов да е бил изрично уведомяван за проблем с водата в язовир \"Студена\".", "date": "2020.01.12", "title": "Вежди Рашидов: Страната ни я нямаше на картата преди Борисов"}
{"url": "https://offnews.bg/drugi/balgarin-specheli-evropejskata-kupa-po-fehtovka-za-2020-g-719248.html", "text": "Тодор Стойчев стана носител на комплексната Европейска купа за кадети на сабя за сезон 2019/2020, след като завърши трети на състезанието в Мейлан (Франция) в конкуренцията на 138 състезатели и с 376 точки е недостижим на върха в ранглистата.Българинът раздели бронзовия медал със Сантяго Мадригал от Испания, като допусна пред себе си само Емануел Нардела от Италия и Реми Гарик от Франция.В групите Стойчев игра отлично и записа пет победи и една загуба. В двубоя за влизане сред първите 32 сабльорът ни победи Франсоа Маруел от Франция с 15:9. След това българинът елиминира с 15:11 Федерико Чучолета от Италия, с 15:14 Едуардо Кантини от Италия и с 15:4 Оливие Десрозие от Франция.На полуфиналите Стойчев се изправи срещу Реми Гарик от Франция и отстъпи с 14:15, но бронзовият медал му гарантира комплексната Европейска купа за 2020 година.Първото място за Тодор Стойчев в комплексното класиране за Европейската купа идва след отлична игра през целия сезон и невероятен спортен дух. Българинът извоюва три първи места – в София, Букурещ и Айслинген (Германия), класира се на пето място в Истанбул, а бронзовият медал в Мейлан му осигури първото място в ранглистата.Най-важните състезания за Стойчев, който е възпитаник на фехтовална академия „Васил Етрополски“ и е с личен треньор Ивайло Воденов, предстоят.Европейското първенство за кадети и за младежи е през февруари в Пореч (Хърватия), а световният шампионат за кадети е в Солт Лейк Сити през април, като очакванията са за добро класиране.", "date": "2020.01.12", "title": "Българин спечели Европейската купа по фехтовка за 2020 г."}
{"url": "https://offnews.bg/volejbol/silvano-prandi-veche-niamal-zhelanie-da-bade-selektcioner-719247.html", "text": "Вицепрезидентът на Българската федерация по волейбол Борислав Кьосев коментира представянето на \"лъвовете\" на олимпийската квалификация в Берлин.Националите се представиха достойно, стигайки до полуфинал, но го загубиха срещу домакина Германия с 1:3. Преди това \"трикольорите\" победиха Франция (3:2), Холандия (3:0) и Сърбия (3:2) в груповата фаза.\"Така както игра отборът в тази квалификация, аз отдавна не го бях виждал - с изключение на мача с Бразилия, когато нямахме този шанс.Няколко пъти във волейбола трябва да имаш и една доза късмет, за да постигнеш резултата, който мечтаеш\", каза Кьосев в интервю за БНТ.Попитан дали селекционерът Силвано Пранди трябва да продължи начело на националния отбор, Кьосев отговори:\"Той демонстрира, че е един от най-добрите треньори в света и в Европа, защото за кратко време успя да мотивира отбора и да го подготви най-добре.Но мисля, че Пранди вече няма желание да продължи, когато му изтече договорът. А и федерацията ще му благодарим за работата и ще търсим друго развитие оттук нататък\", завърши Кьосев.", "date": "2020.01.12", "title": "Силвано Пранди вече нямал желание да бъде селекционер"}
{"url": "https://offnews.bg/tenis/dzhokovich-praznuva-titlata-ot-atp-s-luda-po-tebe-i-ajde-vsichki-b-719270.html", "text": "Сръбският отбор по тенис с капитан световният №2 Новак Джокович, завоювал първата в историята титла на турнира на ATP в Австралия, отпразнува победата с ... българска чалга и \"Айде, всички българи!\".Сърбия спечели титлата в новия тенис турнир, след като първо Джокович надви световния номер 1 Рафаел Надал, а след това игра и на двойки с Виктор Троицки, за да надвие водената от Рафаел Надал Испания с 2:1 победи.България, с капитан Григор Димитров, зае 9-ото място в турнира.Ето какво се случи в съблекалнята след днешната сръбска победа в турнира:", "date": "2020.01.12", "title": "Джокович празнува титлата от ATP с 'Луда по тебе' и 'Айде, всички българи!' (видео)"}
{"url": "https://offnews.bg/sviat/edin-ot-naj-malkite-vulkani-v-sveta-izhvarli-ogromno-kolichestvo-pepel-719268.html", "text": "Един от най-малките вулкани в света, Таал във Филипините, изхвърли огромно количество пара и пепел, което принуди властите да разпоредят евакуацията на около 8000 души, живеещи в района.Таал, намиращ се южно от столицата Манила, изригва след десетилетия затишие. Заради него властите увеличиха нивото на тревога два пъти в рамките на час.Полети бяха отменени заради пепелта във въздуха, която започна да пада ниско и принуди хората да предпазят с маски лицата си.От института по вулканология във Филипините предупреждават, че ново и опасно изригване може да се случи в рамките на часове или дни и може да засегне по-голяма област.Таал е изригвал най-малко 34 пъти през последните 450 години.", "date": "2020.01.12", "title": "Един от най-малките вулкани в света изхвърли огромно количество пепел, 8000 евакуирани (видео)"}
{"url": "https://offnews.bg/futbol/real-madrid-specheli-superkupata-na-ispania-sled-ruletkata-na-duzpite-719272.html", "text": "Реал Мадрид e новият носител на Суперкупата на Испания. Футболистите на треньора Зинедин Зидан победиха градския съперник Атлетико с 4:1 след изпълнение на дузпи във финала, който бе игран на стадион \"Крал Абдула Спортс Сити\" в Джида.Двата отбора не излъчиха победител в редовното време (0:0), като в края на продълженията \"белия балет\" остана и с човек по-малко на терена, след като Федерико Валверде бе принуден да спре откъсващия се Алваро Мората, който оставаше очи в очи с Тибо Куртоа.След нулетовото равенство се стигна до дузпите, в които Саул нацели гредата, а удар Томас бе отразен от Куртоа. Серхио Рамос бе точен в решаващия момент и донесе успеха за \"белите\".Така Реал спечели 11-тата си Суперкупа (1988, 1989, 1990, 1993, 1997, 2001, 2003, 2008, 2012, 2017, 2020), която тази година ще остане в историята с новия формат и местоположение - Саудитска Арабия. Рекордьор по брой отличия в тази надпревара е Барселона (13).Точни от дузпа: Карвахал, Родриго, Модрич, Рамос (Реал); Трипиър (Атлетико)Пропуски от бялата точка: Саул, Томас (Атлетико)Реал: Куртоа, Карвахал, Варан, Рамос, Менди, Каземиро, Валверде, Кроос (Винисиус 103'), Модрич, Иско (Родриго 60'), Йович (Мариано 83')Треньор: Зинедин ЗиданАтлетико: Облак, Трипиър, Фелипе, Хименес (Савич 98'), Лоди (Йоренте 89'), Томас, Ерера (Витоло 56'), Кореа, Саул, Феликс (Ариас 101'), МоратаТреньор: Диего Симеоне", "date": "2020.01.12", "title": "Реал Мадрид спечели Суперкупата на Испания след рулетката на дузпите"}
{"url": "https://offnews.bg/sviat/malnia-udari-naj-visokata-sgrada-v-sveta-video-719269.html", "text": "Мълния удари най-високата сграда в света - Бурдж Халифа в Дубай, предават агенция МИА и Дарик радио.През уикенда Обединените арабски емирства бяха засегнати от обилни дъждове, които наводниха много улици и предизвикаха задръствания.Поради бурята, международното летище в Дубай, - едно от най-натоварените летища в света, отмени полетите си. Самолетите кацаха на близкото летище Ал Мактум.", "date": "2020.01.12", "title": "Мълния удари най-високата сграда в света (видео)"}
{"url": "https://offnews.bg/zimni/vteranka-specheli-masovia-start-po-biatlon-pri-zhenite-v-oberhof-719252.html", "text": "Ветеранката Кайса Макарайнен се оказа най-бърза в масовия старт от Световната купа по Биатлон в германския зимен център Оберхоф.37-годишната финландка се оказа най-съобразителна в лошото време и завъртя само една наказателна обиколка, финиширайки с време 39:58.09 минути. В челната тройка се присъединиха норвежките Тирил Екхоф (+30.2 сек.) и Марта Олсби Роузланд (+35.0 сек.), които завършиха съответно на второ и трето място с 4 и 3 грешки в стрелбата.Отново атмосферните условия в Оберхоф бяха като за люта зима с мъгла и леден вятър, правейки температурата от -3 градуса да се чувства много по-ниска.Именно вятърът, който беше най-силен за тази седмица, направи стрелбата огромно предизвикателство и редица добри стрелци навъртяха доста наказателни обиколки.В генералното класиране на първо място е Доротея Винер (390 точки), която днес завърши на четвърто място. Тирил Екхоф е след италианката с 381, а Ингрид Тандреволд е трета с 305 пункта. ", "date": "2020.01.12", "title": "Втеранка спечели масовия старт по биатлон при жените в Оберхоф"}
{"url": "https://offnews.bg/sviat/britanskiat-poslanik-v-teheran-arestuvan-za-podstrekatelstvo-na-antipr-719228.html", "text": "Посланикът на Великобритания в Иран Роб Макеър е бил арестуван за кратко по подозрения, че се опитал да организира и провокира радикални разрушителни действия по време на протеста срещу правителството на аятолах Хаменей.Лондон определи това като грубо и неоснователно нарушение на международното право, Вашингтон настоя за незабавно публично извинение от иранските власти, предаде Ройтерс.Дипломатът се е включил във възпоменателната проява за жертвите на катастрофата с украинския Боинг пред сградата на университета „Емир Кабир“ в Техеран, която прерасна в гневен антиправителствен протест с искания за незабавната оставка на иранския върховен лидер.Няколко часа по-късно посланикът е освободен, а Великобритания осъди ареста му, съобщен първо от агенция Tasnim.Арестът на нашия посланик в Техеран без основания и обяснения е грубо нарушение на международното право\", заяви британският министър на външните работи Доминик Рааб в свое изявление.Според иранската агенция дипломатът е присъствал и организирал действията на тълпите пред университета, подстрекавал ги е, ръководил е също някои радикални прояви, а в неделя ще бъде привикан във външното министерство да даде обяснения.\"Иранското правителство в момента е на кръстопът. То може да продължи похода си към статута на парий с цялата политическа и икономическа изолация, която води, или да предприеме стъпки за деескалация на напрежението и да се ангажира с дипломатически път напред“, заяви Рааб.По данни на агенция Ройтерс в събота в редица градове на Иран, както и в Техеран, са избухнали антиправителствени демонстрации, след като иранските въоръжени сили поеха отговорността за катастрофата с украинския самолет.На новината за ареста на британския посланик мигновено реагира и Държавният департамент на САЩ с призива иранските власти да се извинят публично.„Иранският режим арестува британския посланик в Иран. Това е нарушение на Виенската конвенция, а режимът има дълга история на погазването й. Ние призоваваме режимът официално да се извини пред Великобритания за нарушаването на нейните права и да уважава правата на всички дипломати“, написа в Туитър говорителката на Държавния департамент Морган Ортагус.", "date": "2020.01.12", "title": "Британският посланик в Техеран арестуван за подстрекателство на антиправителствените протести"}
{"url": "https://offnews.bg/futbol/arzhentinetc-v-levski-e-pred-zavrashtane-v-iuzhna-amerika-719232.html", "text": "Футболистът на Левски Франко Мазурек може да премине в еквадорския Олмедо, твърдят медии в американската страна, цитирани от \"Тема Спорт\".Тимът завърши на 11-о място в първенството на Еквадор през миналия сезон, а преди дни започна подготовка за предстоящия, който стартира в средата на следващия месец.Аржентинецът е запознат с обстановката в Олмедо, тъй като има престой в тима през 2014 година. Тогава той записа 25 мача, в които отбеляза 2 гола. Силните му изяви тогава му помогнаха да се завърне в родината си, след трансфер в Ол Бойс.Мазурек пристигна на \"Герена\" през лятото. Юношата на Бока Хуниорс дойде като свободен агент, след като договорът му с гръцкия елитен Панетоликос беше изтекъл.Той пропусна част от подготовката, което доведе до проблеми с кондиционното му състояние. Мазурек срещна и известни трудности с адаптацията.Това е причината Левски да иска да го продаде при появата на изгодна оферта. През есента аржентинецът беше на терена в общо 20 мача във всички турнири, като в половината беше титуляр. Той вкара и два гола - един за първенство и 1 за \"Купата на България\".В положението на Мазурек са още Филипе Нашименто и Насиру Мохамед. Те също ще бъдат продадени, ако се появят купувачи.", "date": "2020.01.12", "title": "Аржентинец в Левски е пред завръщане в Южна Америка"}
