{"url": "https://offnews.bg/112/chetirima-prebiha-mazh-sled-katastrofa-714852.html", "text": "Четирима мъже са пребили мъж след катастрофа на пътя София-Варна вчера, съобщи Дарик нюз.Сигнал за нападението е подал пострадалият.Инцидентът е станал, след като 40-годишен мъж от Шумен се ударил в микробус. От ударената кола слезли четиримата мъже на възраст 19, 28, 29 и 43 г., нападнали го и го принудили да плати щетите по автомобила им. Мъжете са задържани в Районното управление в Търговище за срок от 24 часа. По случая е образувано досъдебно производство. ", "date": "2019.11.05", "title": "Четирима пребиха мъж след катастрофа"}
{"url": "https://offnews.bg/futbol/biografiata-na-stoichkov-izliza-v-polsha-v-kraia-na-noemvri-714848.html", "text": "Една година след излизането на книгата \"Христо Стоичков. Историята\" вече е факт и първото чуждоезиково издание на култовата биография.Полското издателство SQN откупи правата и подготвя публикуването на книгата в края на ноември. Христо Стоичков ще бъде специален гост на премиерата във Вaршава на 27 ноември.\"Ние от SQN сме изключително щастливи, че имаме възможността да издадем в Полша биографията на велика личност като г-н Стоичков. Имаме дългогодишен опит в публикуването на най-добрите спортни биографии и сме сигурни, че всеки детайл в книгата ще бъде изпипан. Агнешка Хмеловец, която преведе биографията от български на полски, има голяма заслуга за това\", споделя Лукаш Прухно от полското издателство.Биографията на Модерния ляв е истински феномен за родното книгоиздаване и година след излизането ѝ тиражът достига 60 000 екземпляра, а до края на 2019 очакванията са да надхвърли 70 000. \"Историята\" разказва за смайващото пътешествие на едно момче от уличката на съседния блок до стохилядната публика на \"Камп Ноу\" и в нея единственият български футболист, носител на Златна топка, най-после допуска публиката близо до себе си.\"Христо Стоичков и Владимир Памуков създадоха нещо изключително - не просто книга, а изживяване. В \"Софтпрес\" вярваме, че пътят на тази книга тепърва започва и че нейната мисия - да вдъхновява, мотивира и амбицира децата и техните родители, ще надмогне границите не само на България, но и на футбола\", казва управляващият директор на издателство \"Софтпрес\" Милена Стефанова.\"Радваме се на сериозен интерес от колеги от Европа и САЩ и в момента водим преговори за публикуването на биографичната книга на различни езици. Преводите на английски и испански вече са готови\", допълва тя.", "date": "2019.11.05", "title": "Биографията на Стоичков излиза в Полша в края на ноември"}
{"url": "https://offnews.bg/obshtestvo/probiv-na-glaven-toploprovod-ot-utre-razkopavat-ul-dunav-714847.html", "text": "Поради пробив на главен топлопровод се налагат изкопни работи на ул. „Дунав“ от утре, съобщи Столична община. Във връзка с извършване на ремонтните дейности ще бъде затворена ул. „Дунав“ от ул. „Московска“ до ул. „Врабча“.Ще се работи до завършване на обекта.В момента се извършват изкопни работи в централна градска част на ул. „Гурко“ в посока ул. „Раковски“.", "date": "2019.11.05", "title": "Пробив на главен топлопровод, от утре разкопават ул. Дунав"}
{"url": "https://offnews.bg/ikonomika/dvudnevna-stachka-v-lufthanza-shte-zasegne-vsichki-poleti-na-kompani-714856.html", "text": "Пилотите и стюардесите на авиокомпанията „Луфтханза“ започват ефективна стачка в 01.00 ч. на 7 ноември (четвъртък), която ще продължи до 24.00 ч. на 8 ноември (петък). Ще бъдат засегнати всички полети на компанията – национални и международни, съобщава МВнР.Ведомството препоръчва на всички пътуващи да следят сайта на „Луфтханза“ () за актуална информация, както и мобилното приложение „Miles & More“.„Луфтханза“ работи по изготвяне на алтернативен летателен план за полетите на 7 и 8 ноември 2019 г., който ще бъде обявен в сряда.При необходимост от съдействие българските граждани могат да се свържат с дипломатическите ни представителства във Федерална Република Германия на следните телефони:", "date": "2019.11.05", "title": "Двудневна стачка в 'Луфтханза' ще засегне всички полети на компанията"}
{"url": "https://offnews.bg/zdrave/sastoianieto-na-patcienta-s-transplantiran-bial-drob-e-stabilno-714855.html", "text": "Състоянието на пациента, на когото беше трансплантиран бял дроб в УБ \"Лозенец\" е стабилно, това съобщи министър Ананиев на пресконференцията по повод старта на кампанията за насърчаване на донорството и трансплантацията.Тази сутрин от болница \"Лозенец\" са информирали министъра, че пациентът вече се изправя и се движи. Процесът на адаптация протича според медицинския протокол в такива случаи са уверили от лечебното заведение. При този вид трансплантации възстановителният период е 1-2 месеца, уточни Ананиев.Припомняме, че новината за белодробната трансплантация в болница \"Лозенец\", извършена от българо-немски екип, беше съобщена от здравното министерство. От трансплантационния център все още няма официална информация.По повод твърдението, че операцията е първа за страната, от УМБАЛ „Св. Екатерина“ излязоха с опровержение, че първата трансплантация на бял дроб у нас е извършена от още през 2003 г. в болница „Св. Екатерина\" от изцяло български екип с ръководител проф. Александър Чирков.", "date": "2019.11.05", "title": "Състоянието на пациента с трансплантиран бял дроб е стабилно"}
{"url": "https://offnews.bg/temida/prokuraturata-zabrani-ili-razreshi-na-lidera-na-boetc-da-stane-donor-n-714857.html", "text": "Пълна мистерия върви във Видин по 3-годишен сценарий, в който главни действащи герои са Окръжната прокуратура и лидерът на сдружението БОЕЦ Георги Георгиев.Днес гражданският активист, който води протестите срещу избора на Иван Гешев за главен прокурор, обяви на профила си във фейсбук, че е получил прокурорска забрана да напуска страната, а само след 6 дни трябва да бъде донор за бъбречна трансплантация на съпругата си в Гренобъл, Франция.Около 15 ч. днес говорителят на Видинската Окръжна прокуратура Владислав Влашев заяви пред OFFNews, че на 31 октомври т.г. е постъпил сигнал от местната полиция за това, че лицето Георги Георгиев възнамерява да напусне страната и да се укрие.На това основание на 1 ноември прокуратурата издава забрана той да излиза извън границите на България.В 15,15 ч. обаче Георгиев, който виси пред кабинета на окръжната прокурорка Ваня Ненкова с настояването за лична среща с нея, получава поредната си призовка, придружена с постановление, в което е подчертана изричната забрана да напуска пределите на България. Втора забрана в рамките на два дни, подчерта той.Кое е вярно? Че лидерът на сдружението БОЕЦ /България Обединена с Една Цел/ Георги Георгиев, известен с непримиримите си протести срещу системата, ще може да напусне страната, за да стане донор на съпругата си при операция в Гренобъл, Франция? Поне така казва говорителят на Окръжната прокуратура Влашев.Или онова, което Георгиев каза в поредния ни разговор?Все пак след уверенията на Влашев блесна някаква надежда, че забраната отпада именно днес. Той подчерта, че разчита единствено на отзвука и реакцията на хората, защото „никой тук не е застрахован, утре всеки може да бъде следващият под ударите на мафията“.Междувременно адвокатът му Николай Хаджигенов е бил заличен като защитник на Георгиев и му е предоставен служебен – какъвто той не е искал, а и никой не е наясно с какви мотиви столичният юрист е отстранен.Преди анонса на Владислав Влашев, че прокуратурата сваля забраната, той подчерта, че ще отпътува за Франция с цената на всичко. „Ако трябва, с протести на летището ще ни изпратят до самолета. Ще заминем, защото Мариела има право на живот, операцията е животоспасяваща“, каза Георгиев.Лидерът на БОЕЦ е категоричен, че репресиите срещу него целят не само той да бъде смачкан, да се сниши и да загърби гражданската си активност.Семейството успяло да намери клиника в Гренобъл, Франция, която се решила да извърши изследванията и операцията.Според него ударите са заради дейността на сдружението БОЕЦ, „което се превърна в символ на съпротивата срещу мафията“. Членовете му внесоха десетки сигнали за корупция и организираха също десетки протестни акции не само срещу избора и назначението на Иван Гешев за главен прокурор.Преследванията и ударите са започнали и са ежедневие още след сигнала на БОЕЦ срещу Цветанов за Апартаментгейт и делата срещу участието на Пеевски в евроизборите. „През юни ни изпратиха банда мутри, които в продължение на три дни издевателстваха и тормозиха мен и жена ми, а полицията стоеше и гледаше безучастно, въпреки подадените от нас сигнали. Защитих съпругата и себе си от мутрите. И вместо на мутрите, на мен ми бяха повдигнати обвинения и образувани две дела“, пише още Георгиев.Наложили му мярка за неотклонение – забрана за напускане на страната и местоживеене, за да не могат да заминат в чужбина за трансплантацията. Издадено е било и полицейско разпореждане за принудителна криминалистична регистрация, но той е отказал и не се явил. „Не съм криминал, не е честно и не им позволих. Адвокат Николай Хаджигенов пое защитата ми и поиска отмяна на мярката, за да можем да заминем“, посочва той.Но днес научава, че прокуратурата е заличила адвоката му делото и е назначила служебен адвокат, „който те са си избрали, без да бъда уведомен и без моето съгласие, така действа мафията“. Адвокат Камен Добрев от БОЕЦ е поел защитата му по другото дело.„Всеки ден призовки, разпити, запори, ревизии, удари, заплахи. Дори по 4 призовки на ден. Всеки ден. Това е кочината, в която превърнаха държавата ни. Посегнаха и на децата ни. Патрулките са пред дома ми, униформените пред вратата ни. Всеки ден чакаш да те приберат. При всяко заминаване се сбогуваш, като за последно. Оставяш всички документи, взимаш само личната карта и тръгваш. Сбогуваш се без думи, всичко е изречено десетки пъти“, пише Георгиев.След 6 дни той и съпругата му трябва да излетят за Гренобъл. Не е ясно дали бариерата пред животоспасяващата операция е вдигната – в прокуратурата не били „мракобесници“, както уточни прокурор Влашев.Въпреки всевъзможните пречки, лидерът на БОЕЦ не се отказва от намеренията си да протестира срещу репресивната държава. Още на 2 ноември той съобщи, че сдружението е запазило всички дати за протестни прояви до края на годината пред ВСС. Уведомлението за тях е било внесено в Столичната община и СДВР веднага след избора на Иван Гешев за главен прокурор и поредицата демонстрации, в това число блокадата на Орлов мост.", "date": "2019.11.05", "title": "Прокуратурата забрани или разреши на лидера на БОЕЦ да стане донор на съпругата си"}
{"url": "https://offnews.bg/kultura/56-premierni-i-utvardeni-filmovi-zaglavia-na-33-toto-izdanie-na-kinoma-714849.html", "text": "56 премиерни и утвърдени филмови заглавия са част от тазгодишната селекция на . Сред тях са дългоочакваните нови филми на знакови режисьори като Педро Алмодовар, Уди Алън, Андрей Кончаловски, Ксавие Долан и др. Старт на фестивала дава филмът на Мариус Куркински „Засукан свят” на 14 ноември от 19:00 ч. в зала 1 на НДК, а на 17 ноември от 19:00 ч. публиката ще стане част от специалната вечер, посветена на Тео Ушев - „Нарисувай ми тъга”.До края на Киномания посетителите в Централно фоайе на НДК ще бъдат посрещани от изложба на художник Борис Десподов, който е автор на визията на фестивала. Експозицията представя 16 негови плаката, изработени за филмовия фестивал през годините.Непосредствено преди официалното начало на фестивала от 6 до 8 ноември киноманите ще се насладят на нетипични класически заглавия от колекцията на „Мосфилм”, сред които „Дерсу Узала”, „Александър Невски” и „Спартак”., каза Председателят на Съвета на директорите на НДК – Борислав Велков. Тази година организаторите на фестивала са предвидили и вълнуващо изживяване за цялото семейство. За най-малките киномани кино „Люмиер Лидл” предлага селекция от четири любими детски филма, а НДК в партньорство с NIM kids animation ще проведе за втора поредна година специално събитие – Детска киномания. Най-креативните сред децата ще се борят за детски Оскари. Киномания предизвиква малките таланти да развихрят въображението си освен в категориите за най-добър режисьор, оператор, актьор и в специалната категория „Гледай”, вдъхновена от слогана на фестивала.Екипът на НДК благодари на своите дългогодишни партньори на Киномания, сред които Италианския културен институт, който подпомага панорамата от филми на Франко Джефирели, както и на Столична община, която подпомага целия фестивал, включвайки го и в Календара на културните събития в София.В програмата на фестивала са подготвени и изненади за любителите на френското кино. Най-новите и класически френски заглавия ще бъдат прожектирани в рамките на фестивала на Френския филм в кино „Люмиер Лидл”. Селекцията от 9 различни по жанр филма поднася на зрителите серия от емоции и вълнуващи мигове. „Разнообразието е основен акцент в нашата програма. Много сме горди с четирите ко-продукции. Първият филм, който ще представим, е „Славни времена” с актьори, които много харесвате – Фани Ардан, Даниел Отьой и Гийом Кане. Също така ще покажем и новия филм на Селин Шиама – „Портрет на момиче в пламъци”. Това е история за една любов, ограничена в пространството и времето, която има също и феминистки и политически акцент. Това са все авторски филми, които ще имате удоволствие да видите по време на фестивала. Ще видите и новия филм на режисьора Хирокадзу Корееда, който събира не едно място Катрин Деньов, Жулиет Бинош и Итън Хоук. Ще прожектираме и филма „Вълчият зов – прекрасен филм на военна тематика, трилър, екшън, режисиран от Антонн Бодри”, сподели новият директор на Френския културен институт Клод Шасен.Премиерни прожекции в рамките на Киномания ще имат и българските филми „Котка в стената” – на 27 ноември от 20:30 ч., и „7 – Омнибус от 7 късометражни филма” – на 13 ноември от 19:00 ч. Режисьорът на „Котка в стената” Весела Казакова разкри подробности и любопитни факти за лентата, която наскоро грабна престижната награда на ФИПРЕССИ във Варшава.„Мислим, че това е идеалната премиера на „Котка в стената” в София. Вече има отзиви, че филмът е доста автентичен и различен от всичко, което по принцип е видяно в игралните филми. Ще видите нови лица в българското кино – Ирина Атанасова и Ангел Генов, 5-годишният Орлин Асенов и още една много силна английска група във филма. Той се развива около скандал, завихрен заради една котка, но разглежда проблемите на българското емигрантство там – ситуацията на Брекзит, отношенията между хората, предразсъдъците, ежедневния расизъм.”, поясни Весела Казакова и добави, че сюжетът на филма е по истински случай.От своя страна Поли Ангелова – продуцент на филма „7- Омнибус от 7 късометражни филма” сподели радостта си, че премиерата на филма ще бъде именно на Киномания и добави, че филмът е направен с подкрепата на Пловдив – Европейска столица на културата 2019. Тя разкри и подробности за 7-те избрани филма.Цялата програма на Киномания може да видите .Билетите за филмите от Киномания са в продажба на касите на Билетен център – НДК и онлайн на . Киномания е част от Календара на културни събития на Столична община за 2019 г.", "date": "2019.11.05", "title": "56 премиерни и утвърдени филмови заглавия на 33-тото издание на Киномания"}
{"url": "https://offnews.bg/sviat/6-detca-ot-mormonsko-semejstvo-sa-ubiti-ot-narkokartel-v-meksiko-714861.html", "text": "Най-малко девет граждани на САЩ, сред които шест деца, са застреляни при жестока атака в Северно Мексико, зад която се предполага, че стои наркокартел.Жертвите са общо девет - три жени и шест деца. Две от децата са на възраст под една година. Всички те са от семейство Лебарън, което е част от откъсната мормонска общност, заселила се в Мексико преди няколко десетилетия.Жертвите пътували в автомобилен конвой. Мексиканският министър на сигурността заяви, че семейството вероятно е убито по погрешка, след като нападателите са си помислили, че конвоят е част от противников наркокартел и са открили стрелба по колите.Президентът на САЩ Доналд Тръмп написа тази сутрин в Туитър, че \"сега е моментът Мексико, с подкрепата на САЩ, да започне война с наркокартелите и да ги изтрие от лицето на земята\".След публикацията на Тръмп мексиканският президент Андрес Мануел Лопес Обрадор заяви, че ще разговаря с държавния глава на САЩ, тъй като не приема, че Мексико се нуждае от чужда помощ за подобни случаи.Андрес Мануел Лопес Обрадор обаче има готовност да работи с ФБР - при определени обстоятелства. ", "date": "2019.11.05", "title": "6 деца от мормонско семейство са убити от наркокартел в Мексико"}
{"url": "https://offnews.bg/kultura/kremikovskiat-manastir-perperikon-i-termite-na-hisaria-shte-badat-obn-714851.html", "text": "Кремиковският манастир, Перперикон и Термите на античен Диоклецианопол (днешна Хисаря) са сред обектите, които ще бъдат облагородени със средства от управляваната от Министерството на регионалното развитие и благоустройството Оперативна програма „Региони в растеж“ 2014-2020, съобщи пресцентъра на МРРБ.Проектът \"Кремиковски манастир – духовният център на Софийската Света гора\" на община София предвижда реставрация на стенописи, ремонт на покрива и дренажа на средновековна църква „Свети Георги“ и социализация на археологически структури. С изграждането на Северното манастирско крило ще се създаде цялостен нов туристически продукт, който ще съчетае културните и духовни ценности с природните забележителности.Община Казанлък ще представи проектът \"Светът на траките\", който предвижда консервация, реставрация и социализация на тракийска гробница и култов комплекс „Оструша“ и изграждане на велосипедна алея от гр. Крън до гр. Шипка. Планирано е също изграждането на туристически комплекс, който ще има функцията на информационен център и ще изпълнява ролята на „портал“ за посещение на Долината на тракийските царе. В комплекса ще има и тронна зала – музей, за който ще бъдат доставени восъчни фигури на тракийски владетели.Община Кърджали кандидатства с проект за консервация и реставрация на част от археологическия комплекс \"Перперикон\" и изграждане на туристическа инфраструктура за неговата социализация. Целта е постигането на интегриран туристически продукт \"Перперикон\" и неговото популяризиране чрез разпространение на информационни и рекламни материали, закупуване на техника за превод и оборудване за посетителския център на комплекса.\"Античният град Диоклецианопол (Хисаря) – перлата на провинция Тракия на балнеолечението в римската империя\" включва три обекта: южната порта на Диоклецианопол; Термите и североизточната ъглова кула. В тях ще бъдат изпълнени консервационно-реставрационни и строително-монтажни работи за подобряване на цялостния туристически продукт с допълнени мерки за интерпретация и информация относно историята, значението и развитието на обектите.Общините София, Казанлък, Кърджали и Хисаря кандидатстват с проекти за общо над 31 млн. лв. за реставриране, социализиране и повишаване на туристическия потенциал на тези културно-исторически обекти с национално значение. С одобрението им ще бъде разпределен над 40% от ресурса по процедурата „Развитие на туристически атракции“, който е в размер на 98,5 млн. лв. През този програмен период туристически обекти се финансират с безвъзмездни средства от програмата и с финансови инструменти чрез Фонда на фондовете.До 31 декември 2021 г. могат да се подават проекти за остатъка от ресурса в размер на 59 млн. лв. Съгласно Насоките за кандидатстване на Фондовете за градско развитие. Предложенията се разглеждат по реда на постъпването им, до изчерпване на разполагаемия безвъзмезден финансов ресурс. Затова всички потенциални бенефициенти, които биха искали да кандидатстват за комбинирана подкрепа (безвъзмездна финансова помощ и финансови инструменти), трябва да подготвят и подадат своевременно своите проекти пред Фондовете за градско развитие (финансовите посредници) по ОПРР, както и да изискват съответния номер и дата, идентифициращи поредността на входираното предложение.По-рано тази година бяха отпуснати 8,2 млн. лв. за реставрация, адаптация и възстановяване на Синагогата във Видин и околното ѝ пространство, с което комплексът ще бъде превърнат в атрактивна туристическа и културна дестинация.", "date": "2019.11.05", "title": "Кремиковският манастир, Перперикон и Термите на Хисаря ще бъдат обновени с евросредства"}
{"url": "https://offnews.bg/futbol/dve-duzpi-i-ravenstvo-mezhdu-slavia-i-lokomotiv-plovdiv-714859.html", "text": "Славия и Локомотив Пловдив завършиха наравно 1:1 в доста вълнуващ двубой от 15-ия кръг на Ефбет Лига. Димитър Илиев (74') даде аванс за гостите след точно изпълнение на дузпа. Галин Иванов (81') възстанови равенството също от наказателен удар.Срещата в столичния квартал \"Овча купел\" бе изгледана на живо от президентите на двата клуба Венцеслав Стефанов и Христо Крушарски, както и от легендата Емил Костадинов.Равенството сложи край на победните серии, в които се намираха двата отбора, тъй като преди него \"белите\" бяха в поредица от 5, а гостите – от 7 последователни успеха в официални двубои от всички турнири.В друг мач, който се игра по-рано днес Ботев Враца и Витоша Бистрица също завършиха 1:1. Валери Домовчийски откри за домакините от спорна дузпа в края на първото полувреме, а през втората част резервата Запро Динев донесе точка за \"тигрите\".Ремито е първо за Витоша за сезона, като тимът остава последен в таблицата с 4 точки. Ботев Враца има 13 точки и заема 11-о място.", "date": "2019.11.05", "title": "Две дузпи и равенство между Славия и Локомотив Пловдив"}
{"url": "https://offnews.bg/zdrave/test-za-riska-ot-rak-na-iajchnitcite-vavezhdat-v-stolichna-bolnitca-714845.html", "text": "Тест за оценка на риска от злокачествени образувания в областта на яйчниците и маточните тръби въвеждат в Централната клинична лаборатория на УМБАЛ „Св. Иван Рилски“.ROMA (risk of ovarian malignancy algorithm) индексът включва едновременно изследване на два туморни маркера. Резултатите от този комбиниран тест показват риска от онкологично заболяване в проценти и се тълкуват заедно с тези от останалите методи за изследване: клиничен преглед, ехографски, образни изследвания. Чувствителността на комбинацията от тестове е 76%, а специфичността е 95%.Важно е да се знае, че референтните стойности при млади жени и при жени в менопауза са различни. При първите стойности под 11,4% показват нисък риск от туморно заболяване, докато при вторите граничната стойност е 29,9%. Това се дължи на физиологичните промени, които настъпват в организма на жените след менопауза.Онкологичните заболявания заемат второ място след сърдечносъдовите, като причина за смъртност. При жените най-честите локализации са млечна жлеза, колон, ректум и анус, тяло на матка, маточна шийка, яйчник, твърдят специалистите.Ракът на яйчника е на четвърто място като причина за смъртност от злокачествени тумори при жените от цял свят. За Европа честотата на смъртност от рак на яйчника е 3,6 – 9,3 на 100 000 жени. Важно за лечението му е да започне в ранен стадий. Комбинацията на клинично изследване на пациентката, тестване туморни маркери и образно изследване показват най-висока степен на предвидимост за злокачественост.Освен като прогностичен метод ROMA индексът може да служи и за мониторинг при вече диагностицирано онкологично заболяване. Изследването не се заплаща от НЗОК.", "date": "2019.11.05", "title": "Тест за риска от рак на яйчниците въвеждат в столична болница"}
{"url": "https://offnews.bg/futbol/legenda-na-super-bowl-nadaha-levskarite-714825.html", "text": "Легендата на професионалния американски футбол и Super Bowl, холивудски актьор и предприемач Джейми Уилямс изнесе лекция на играчите на Левски.Участвалият във филма на Оливър Стоун \"Всяка една неделя\" разказа примери за изкуството да си лидер и колко горд трябва да си от къде живееш и какво правиш.На лекцията присъстваха Найджъл Робърта, Станислав Костов, Фелипе Нашименто, Насиру Мохамед, Франко Мазурек и Хали Тиам. Треньорът Петър Хубчев също уважи събитието, както и част от ръководството на Левски.Преди лекцията Уилямс реши да посети тренировка на деца от школата на \"сините\". Легендата шеговито заяви, че някои момчета имат данни за американския футбол.Джейми Уилямс е автор на една от най-известните мотивационни речи в киното. Тази, в която героят на Ал Пачино надъхва играчите си преди финал на Super Bowl.Освен това легендата на американски футбол е професионален мотиватор и учи младите хора как да превръщат мечтите си в реалност.Mеждувременно билетите за домакинския мач на Левски срещу Етър от 15-ти кръг на ППЛ вече са пуснати в предварителна продажба. Срещата е на 6 ноември, сряда, от 15:30 часа на стадион \"Виваком Арена – Георги Аспарухов\".Пропуски се продават в официалния магазин на ПФК Левски в Сектор A на стадион \"Виваком Арена - Георги Аспарухов\" от 10:00 до 19:14 часа. Желаещите ще могат да си закупят билет също така от касите на Еventim, както и в партньорските каси: бензиностанции OMV, Technopolis, Български пощи, книжарници Orange, билетен център НДК.В деня на мача (06.11.) билети ще се продават на касите пред Сектор A и на улица \"Тодорини кукли\" №47 от 10:00 часа до края на първото полувреме на срещата.Входовете на стадион \"Виваком Арена – Георги Аспарухов\" ще бъдат отворени в 14:00 часа. Внасянето на храни и напитки на стадиона е забранено.", "date": "2019.11.05", "title": "Легенда на Super Bowl надъха левскарите"}
{"url": "https://offnews.bg/leka-atletika/osadiha-atletka-na-8-5-godini-za-trafik-na-narkotitci-714843.html", "text": "Холандската спринтьорка Мадия Гафур бе осъдена на осем години и половина затвор, след като бе обявена за виновна за трафик на наркотици, информира Уебкафе.27-годишната лекоатлетка, която се състезава за Холандия на щафетата 4х400 м в Рио 2016, бе заловена с наркотици на стойност над два милиона евро при рутинна проверка около Елтън в Германия през юни.Тя пренасяла 50 килограма таблетки екстази, два килограма метамфетамин и имала почти 12 000 евро в брой в себе си.Гафур пледира невинна, но съдът не повярва на версията й, че не е знаела, че пренася дрога, а си е мислила, че транспортира продукти за допинг.В съда лекоатлетката отказа и да назове името на човека, който и е дал дрогата, обяснявайки отказа си с това, че се страхува за семейството и приятелите си.", "date": "2019.11.05", "title": "Осъдиха атлетка на 8,5 години за трафик на наркотици"}
{"url": "https://offnews.bg/zdrave/kiril-ananiev-uvelichavaneto-na-broia-na-donorite-e-lichna-kauza-714824.html", "text": "\"Да увеличим броя на донорите е лична кауза на всеки от нас\", това заяви министърът на здравеопазването Кирил Ананиев при откриването на Националната кампания за насърчаване на донорството и подпомагане на трансплантацията у нас. Към днешна дата в България има 1151 пациенти, които се нуждаят от трансплантация. Над 1000 от тях чакат за бъбречна трансплантация. От началото на годината у нас са направени 32 трансплантации от трупен донор и 12 трансплантации от жив донор, каза още министърът. Ниският брой на донорите не ни позволява да станем пълноправен член на Евротрансплант, организацията, чрез която можем да получим орган при спешен случай, за да се извърши трансплантацията или да се поеме гражданинът, който трябва да бъде трансплантиран в чужбина, обясни Ананиев.В кампанията са мобилизирани всички лекари, координатори по донорството и медицинските екипи на българските трансплантационни центрове - ВМА, УБ Лозенец, УМБАЛ \"Света Екатерина\", УМБАЛ \"Александровска\" и други лечебни заведения. Пилотно са издадени 50 хиляди донорски карти. Те нямат юридическа стойност и задължителен характер, но отразяват приживе волята на човек да стане донор, за да могат близките му да вземат информирано решение. Това е възможност да се провокира дебат в обществото за донорството и трансплантациите. Картите ще бъдат разпространявани в цялата страна от доброволци на БЧК.Министърът съобщи, че Националната програма за насърчаване на донорството и подпомагане на трансплантациите е във финалния си етап. В реализирането й са ангажирани всички лечебни заведения.Въвежда се програма за оценка на донорите. Ще бъде проведено обучение на лекарите и медицинските екипи, включително и на координаторите на донори. Подобрява се механизмът на събиране на данни, оценка и анализ на  състоянието на донорството. Програмата предвижда мерки за подобряване на здравните грижи не само по време на трансплантацията, но и в подготвителния и в следтрансплантационния период. По думите на министъра средствата за закупуване на необходимата апаратура са осигурени. Има готовност и за обучение на специалистите, които ще осъществяват трансплантациите. 16 български лекари ще бъдат обучени в Университетската клиника във Виена в началото на следващата година.\"С тази кампания искаме да стигнем до всеки българин и да го накараме да се замисли какви са ползите от донорството и трансплантациите. Искаме тази тема да влезе на дневен ред във всяко семейство, в училищата, в университетите, навсякъде, където се води дебат за необходимостта от запазване на човешкото здраве донорството и извършването на трансплантации\", допълни здравният министър.Музикални училища и медицинските университети в страната също подкрепят кампанията.„Да! За живот!\" има своите застъпници в лицето на проф. Христо Пимпирев, Георги Господинов, Петър Стойчев, Невяна Владинова, Силвия Лулчева, Неда Спасова, Койна Русева, Снежина Петрова.Кампанията можете да следите в сайта .", "date": "2019.11.05", "title": "Кирил Ананиев: Увеличаването на броя на донорите е лична кауза"}
{"url": "https://offnews.bg/tehnologii/atraktivna-demonstratcia-na-5g-za-gejminga-vav-vivacom-tech-hall-714830.html", "text": "Четвъртата поредна демонстрация в реално време на предимствата на 5G свързаността, чрез които VIVACOM доказа технологичната си готовност за старта на 5G мрежа се проведе в иновативното пространсто VIVACOM Tech hall. Двучасовото гейминг talk-show Next-Gen: 5G Gaming, powered by VIVACOM and ESL демонстрира на практика как 5G мобилната мрежа ще промени света на гейминга. На този въпрос отговориха прочутите геймъри Преслав Иванов –@Аethelthryth и  Dido Чолаков – @Dido_D като тестваха как мрежите 3G, 4G, 5G и кабелна свързаност се отразяват на играта им.Компания им правиха Димитър Желев, мениджър „Планиране на мобилната мрежа“ във VIVACOM, Светлин Желев и Антон Белев – технологични журналисти и блогъри, които обясниха и показаха в реално време как 5G мрежата променя потребителското изживяване в практически аспект. Участие взе и Никола Гяуров - @niku, професионален CS:GO коментатор и анализатор, който разгледа 5G откъм Counter-Strike esport аспект.Гостите на събитието и десетките хиляди хора, които го проследиха чрез директен стрийминг във Facebook страниците на VIVACOM и ESL България се увериха във възможностите на 5G мрежата, които допринасят съществено за подобряване на геймърското изживяване- скоростта и забавянето са почти идентични с тези на оптичната свързаност, така че от гледна точка на гейминга практически няма разлика. 5G свързаността осигурява перфектните интернет условия от всяка точка, за да може да се играе любителски или състезателно без компромиси.Next-Gen: 5G Gaming, powered by VIVACOM and ESL се проведе в рамките на Sofia Game Night - най-големия градски фестивал, посветен на игрите. ", "date": "2019.11.05", "title": "Атрактивна демонстрация на 5G за гейминга във VIVACOM Tech hall"}
{"url": "https://offnews.bg/futbol/otpusk-na-sindika-bavi-parite-na-kreditorite-na-pfk-tcska-ad-714812.html", "text": "Парите към кредиторите на ПФК ЦСКА АД не тръгнаха вчера, тъй като синдикът на дружеството Дора Милева е била в отпуск, пише \"Тема Спорт\".Така се очаква до сряда сметката за разпределение на 8-те милиона лева към кредиторите да влезе в сила. Жалби срещу сметката за разпределение не са постъпили в законовия срок и няма никакви пречки да влезе в сила.В кратки срокове пък се очаква да стартира оценяването на базите на ЦСКА - \"Българска армия\" и Панчарево. Те ще бъдат инспектирани от тричленен екип от специалисти, които ще огледат двата спортни комплекса.Това е необходимо, за да може Министрески съвет да издаде нареждане за оценяването, което според запознати ще се случи тази седмица.Вече беше обявено, че оценката ще е между 20 и 25 милиона лева. ЦСКА трябва да внесе определената от оценителите сума като капитал в съвместното дружество с държавата \"Спортни имоти Българска армия\".Отделно клубът ще налее още 40 милиона лена в дружеството като привнесен капитал. Цялата сума ще бъде използвана само за реконструкцията и дейностите по стадиона и Панчарево. Съвместното дружество ще бъде регистрирано, след като се направи оценката на базите.", "date": "2019.11.05", "title": "Отпуск на синдика бави парите на кредиторите на ПФК ЦСКА АД"}
{"url": "https://offnews.bg/evropa/germania-zabraniava-terapiata-za-promiana-na-homoseksualnostta-714829.html", "text": "Германският министър на здравеопазването Йенс Шпан изготвя законопроект, с който да се забрани репаративна терапия, прилагана с цел да се \"поправи\" сексуалната ориентация, предаде \"Дойче веле\".\"Хомосексуалността не е болест\", категоричен е Шпан.Законопроектът предвижда терапията да не се прилага на младежи под 18-годишна възраст. Пълнолетните, които сами са решили да се подложат на този вид интервенция, ще имат право, стига да не са под влиянието на измама, заплаха, заблуда или принуда. Непълнолетните граждани между 16 и 18 г. също биха могли да преминат терапия, но само ако лекарят е доказал, че те добре осъзнават произтичащите от нея рискове. Нарушението на тези указания ще се санкционира с високи глоби или дори лишаване от свобода до една година.Министърът допълни, че терапията за \"поправяне\" трябва да се забрани дотолкова, доколкото е възможно, защото често предизвиква психически и физически страдания. \"Прави човека болен, а не здрав\", заяви Шпан. По думите му законопроектът е \"важен обществен сигнал\" за всички, които имат трудности да приемат хомосексуалната си ориентация. Министърът планира освен това да забрани рекламата на този вид терапия.По данни на фондация \"Магнус Хиршфелд\" в Германия ежегодно на този вид терапия се подлагат около 1000 души. Тя може да доведе до силен стрес, депресия и сериозни психични разстройства и дори може да повиши риска от самоубийство, смятат от Министерството на здравеопазването. Доказателства за ефективността на тази терапия няма.", "date": "2019.11.05", "title": "Германия забранява терапията за промяна на хомосексуалността"}
{"url": "https://offnews.bg/politika/malinov-s-reshetnikov-hodihme-na-bania-i-pihme-rakia-a-putin-me-posa-714863.html", "text": "Бях във вилата на Леонид Решетников, видяхме сме. Ходихме на руска баня, пихме ракия. На брат ми рецептите взел, научил се е да прави българска ракия. Решетников е голям българофил. Изкуши ме и с украинска сланина, заяви пред bTV председателят на Национално движение „Русофили” Николай Малинов.На 4 ноември Малинов, който е обвинен от българската прокуратура в шпионаж, получи в Кремъл орден \"Дружба\". Връчи му го президентът на Руската федерация Владимир Путин.Председателят на „Русофили” твърди, че е разговарял около 5-6 минути с руския президент - за дейността на движението и за \"прокурорския въпрос”.Путин се усмихна и каза:заяви Малинов.Председателят на \"Русофили\" уточни, че е пуснат да излезе от страната за три дни и не е имал намерение да се укрива. Заминал за Москва заедно със своята съпруга.Малинов си призна, че се е срещнал и с разузнавача Леонид Решетников, който има 10-годишна забрана да влиза в България.Решетников обича България. Каза ми: Шегува се, коментира Николай Малинов.Знам, че Леонид Решетников с Волен Сидеров се е срещал, не съм му правил аз срещите. За Корнелия знам, че са се срещали. С Каракачанов мисля, че се познават, но от 90-те години, сега не знам, заяви председателят на Национално движение „Русофили”.", "date": "2019.11.05", "title": "Малинов: С Решетников ходихме на баня и пихме ракия. А Путин ме посъветва да съм търпелив"}
{"url": "https://offnews.bg/obshtestvo/konkursat-pazi-semejstvoto-si-na-patia-prodalzhava-glasuvajte-za-na-714832.html", "text": "Удължава срокът за изпращане на авторски плакати за конкурса \"Пази семейството си на пътя\", организиран от Държавната агенция за закрила на детето (ДАЗД) в партньорство с Държавна агенция \"Безопасност на движението по пътищата\" (ДА БДП). Крайният срок за приемане на творбите в електронен вариант е 29.11.2019 г. (петък), като всяка от тях трябва да бъде изпратена на E-mail: .Най-добрите плакати ще бъдат представени в изложба, а след награждаването им ще бъдат разпространявани на рекламни билбордове от републиканската пътна мрежа, рекламни табла на спирките на градския транспорт в София и страната, на територията на столичното метро, ще бъдат отпечатвани върху флаери и др.Финалистите ще бъдат избрани от представително жури, което включва членове от Държавната агенция за закрила на детето, Държавната агенция „Безопасност на движението по пътищата“ и изтъкнати художници. Освен оригиналност и творчески умения журито ще оценява и в каква степен плакатите отразяват посочените теми.За Наградата на публиката можете да гласувате и на официалната Фейсбук страница на ДА БДП: /", "date": "2019.11.05", "title": "Конкурсът 'Пази семейството си на пътя' продължава, гласувайте за награда на публиката"}
{"url": "https://offnews.bg/zdrave/speshen-remont-v-aleksandrovska-bolnitca-714858.html", "text": "Държавата отпуска пари за спешен ремонт на УМБАЛ „Александровска“. До 300 хиляди се предвиждат за  пребазирането на Клиниката по алергология и до 500 хил. лв. за ремонт на Клиниката по Хематология и подобряване на битовите условия в лечебното заведение. Това съобщи на брифинг в Министерството на здравеопазването зам.- министър Жени Начева, цитирана от БГНЕС.„Тези средства ще бъдат дадени тази година на болницата, за тях са водени дълги разговори. Документацията по отпускането им е подготвена, така че да стартират необходимите обществени поръчки в лечебното заведение“, заяви Жени Начева и добави, че не е проблем осигуряването на паричния трансфер, а подготовката на обществените поръчки. Тя поясни, че болницата максимално бързо е предприела необходимите действия, като сега престои обявяването на обществените поръчки.Реакцията на министерството е в отговор на оповестената по-рано днес протестна готовност на работещите в университетската болница, които в писмо до здравния министър съобщиха, че ако исканията им за незабавно отпускане на средства за възстановяване на рухналия покриви и ремонти и възстановяване на останалите сгради не бъдат изпълнени с посочени конкретни срокове, ще започнат протестни действия след 6 ноември. Зам.-министър Начева посочи, че първоначално ще бъде извършен ремонт на Клиниката по алергология, където таванът се срути. Тя благодари на медиците, които са пребазирали пациентите от Клиниката по алергология на друго място.Попитана как си обяснява готвения протест, Начева заяви, че всеки има право до избере как да изрази своята позиция. „Това, което мога да кажа, е че работим добре с екипа на болницата и с лекарите в лечебното заведение, така че постепенно техните инвестиционни разходи и спешни ремонти да се случат.“", "date": "2019.11.05", "title": "Спешен ремонт в Александровска болница"}
{"url": "https://offnews.bg/bojni/shishkoto-ruis-razkri-kak-svalia-kilogrami-714831.html", "text": "Световният шампион в тежката категория на професионалния бокс Анди Руис младши разкри част от режима си за сваляне на килограми.Мексиканецът се подготвя за реванша с Антъни Джошуа. Двамата ще се изправят един срещу друг на 7 декември в Саудитска Арабия.\"Въпросът не е в това да сваля много килограми. Основното нещо е да тренирам в залата, да остана активен, да се храня правилно, за да се чувствам силен и бърз.Искам да съм малко по-лек и по-бързо да нанасям комбинации. Не мисля, че Джошуа ще скъси дистанцията по време на боя, но ако го направи, още по-добре за мен.Работим върху различни стилове. Все още имам много неща за доказване. Много хора казват, че съм победил благодарение на случаен удар, но това не беше така. Работих толкова усилено за тази възможност\", каза Руис.", "date": "2019.11.05", "title": "Шишкото Руис разкри как сваля килограми"}
{"url": "https://offnews.bg/drugi/poveche-dni-poveche-lokatcii-i-poveche-gosti-v-15-tite-dni-na-predizv-714837.html", "text": "През 2019 г. „Дни на предизвикателствата“ – форумът, събиращ в София изследователи и пътешественици от цял свят, ще ни предложи не една и две изненади: фестивалните локации са вече две, гостите от чужбина са цели четирима, фестивалните дни са вече не три, а четири.Тази година фестивалът, ежегодно организиран от магазини „Стената“, отбелязва своето 15-о издание между 2 и 5 декември в УАСГ и Френския културен институт. По време на събитието отново ще видим, чуем и съпреживеем приключения от различни точки на света, ще се насладим на красотата на природата и ще говорим за начините за нейното опазване.СПЕЦИАЛНИ ГОСТИЗа радост на всички почитатели на екстремните преживявания, пътуванията до далечни дестинации и невероятните спортни постижения, сред чуждестранните гости, потвърдили участие, са Christophe Dumarest – гид и алпинист с впечатляващи изкачвания в Алпите и в други части на света; Evrard Wendenbaum – документалист, алпинист и изследовател на дивата природа на Мадагаскар, Гренландия и Индонезия; ултрамаратонецът Dion Leonard, световният рекордьор във височинния парапланеризъм Antoine Girard и други.ФИЛМИ И ПРЕЗЕНТАЦИИНа сцената на събитието ще видим и някои от най-новите филми, подпомогнати от големите марки с традиция при продуцирането на документалистиката в екстремните спортове. Такъв е катерачният Rotpunkt на Patagonia, който ще видим премиерно у нас и подкрепеният от Berghaus Spectre – To The End of the Earth за една от най-вълнуващите скорошни експедиции в Антарктида на изключителния алпинист Лео Хоулдинг, както и индивидуални продукции като тази на Antoine Girard за неговия полет с парапланер над Каракорум. Владимир Павлов ще разкаже за премиерното си сноуборд спускане от връх Манаслу, а Виктор Варошкин, един от първите лицензирани алпийски водачи у нас, ще сподели какво е да бъдеш член на може би най-елитната организация на гидове в света. И тази година сцената на „Дните“ ще бъде трибуна пред голяма публика за Петър Ванев, който окончателно покори „Тройната корона“ по пешеходен туризъм в САЩ, след като прекоси и последния маршрут по нея – Континенталния преход.Феновете на бягането и ултрамаратоните ще бъдат зарадвани от представянето на Калоян Пейчев – Кофе и неговия рекорд за най-бързо скоростно преминаване по планинския маршрут Е4.С кратки видео разкази ще се включат и някои успешни катерачки и алпинистки от Балканите като Алекс Тоткова. Думата ще имат и водещи планински водачи, спасители, катерачи и алпинисти, професионалисти във ветроходството и организатори и участници в състезания по планинско колоездене и други.ПОВЕЧЕ ДНИ, ПОВЕЧЕ ТЕМИНа 2 декември във Френския институт ще се проведе конференция “Биоразнообразието – предизвикателство?“ с централна тема биоразнообразието и заплахите пред него в световен мащаб. Лекционната част ще продължи два часа (10-12 ч) , а след нея акцент в събитието ще бъдат филмите на френския фотограф и изследовател Еvrard Wendenbaum (17-19 ч). Eдно от най-нашумелите му заглавия е China Jam с участието на Sean Villanueva и Nicolas Favresse, a излезлият през миналата година филм Scoresby включва спиращи дъха кадри от експедиция с каяк в Гренландия. Входът ще е с предварителна регистрация и наличен тридневен билет за Дните.И това не е всичко! Програмата тепърва предстои да се разширява и допълва – повече информация на  ФОТОКОНКУРСВече отворен за кандидатури е и ежегодният фотоконкурс в рамките на фестивала \"Дни на предизвикателствата\", който насочва фокуса на обектива както на любители, така и на професионалисти-фотографи, към най-актуалните теми за природата както в световен, така и в локален план. Темата тази година е „Биоразнообразие и дива природа“, а повече за него може да се види на . Организатори и през 2019 г. са магазини \"Стената\" и Фотопавилион.БИЛЕТИВ магазини  и в системата на  могат да се закупят тридневни билети за фестивала на цена от 30 лв. /билетът включва и филмовата вечер във Френския институт на 2 декември/. Важно: Само със закупен тридневен билет може да се извърши регистрация за конференцията на 2 декември във Френския институт. Регистрацията за конференцията предстои да бъде отворена.", "date": "2019.11.05", "title": "Повече дни, повече локации и повече гости в 15-тите Дни на предизвикателствата  (2-5 декември 2019 г.)"}
{"url": "https://offnews.bg/temida/advokatat-na-kmeta-na-nesebar-poiska-otmiana-na-aresta-mu-714835.html", "text": "Адвокатът на избрания за четвърти мандат кмет на Несебър Николай Димитров поиска от прокуратурата по-лека мярка за неотклонение на своя клиент, съобщи БНР.Мотивът за иска на адвокат Ина Лулчева е, че продължаващото задържане на Димитров пoдмeня вoтa в Несебър.Димитров и още двама души, избрани за общински съветници, са в ареста по обвинение за купуване на гласове. Според адвокат Лулчева, ако това пpoдължи, Димитров няма да може да пoлoжи ĸлeтвa и дa вcтъпи в длъжнocт.Затова тя иска обвинението дa oтмeни нaй-тeжĸaтa мяpĸa зa нeoтĸлoнeниe или  поне дa пoлoжи ĸлeтвa.Облacтният yпpaвитeл нa Бypгac обяви, че e cвиĸaл заседание на новия общински съвет в града зa 11 нoeмвpи. Тогава ĸмeтът и общинските съветниците трябва дa вcтъпят в длъжнocт.", "date": "2019.11.05", "title": "Адвокатът на кмета на Несебър поиска отмяна на ареста му"}
{"url": "https://offnews.bg/dw/bezobrazia-i-chudesa-izbori-po-balgarski-714836.html", "text": "\"Обичайно на този, който няма основание да е доволен от изборите, му е крив изборният процес”, каза след втория тур на отминалите избори отговарящият за тяхната организация вицепремиер. Но не е съвсем прав. Защото въобще не е задължително човек да е загубил изборите, за да се оплаква от безобразията в тях. Като например спечелилият втори мандат кмет на областен град, който обърна внимание на следната история.Обичайна историяПрез 2015 година той се явява срещу кандидат на управляващата партия. На първия тур в трите секции в близко до града село получава 273, а конкурентът му - 1 294 гласа. На втория тур става „чудо“: гласовете на конкуренцията набъбват до 1 906, а неговите се стопяват до 35. Най-забележителен е резултатът във втора секция - 805 на 4.Четири години по-късно кметът се изправя срещу друг кандидат на управляващата партия. И „чудото“ се повтаря. На първия тур в същото село силите са доста по-изравнени - 825 на 595 гласа. Във втора секция съотношението е 380 към 197 в полза на кандидата на управляващите, а в трета обратно - 197 на 236 гласа в полза на опозиционния кандидат. На втория тур обаче по някакъв „магически“ начин гласовете за него се изпаряват. И още една важна подробност: в изборния ден полицията арестува петима застъпници на опозиционния кандидат в селото. Вероятно, за да не пречат на „магията“.Тази история не е изключение, а явно нещо обичайно. Такива секции вероятно има във всяка община. Ако човек се порови малко в протоколите на сайта на ЦИК, несъмнено ще ги открие.\"Огромният брой недействителни бюлетини на първи тур и множеството сигнали за купени гласове компрометират доверието в изборния процес\", констатира онзи ден президентът на републиката и обеща да покани ЦИК, органите на реда и партиите, за да обсъдят „всички пропуски в изборите и отстъплението от честността на изборния процес“. Само дето въпросните институции са се събирали вече безброй пъти, но пропуските са си все същите, доверието е отдавна компрометирано, а отстъплението от честността продължава.“Явно само когато президентът победи, тогава изборите са били честни“, опита да се заяде министър-председателят. Само че тук вече не става дума за честност, а за аритметика. Защото от колкото повече гласове зависи изборният резултат, толкова по-скъпо и трудно е той да бъде манипулиран. Ето защо верояттността това да се случи на национални избори като президентските е малка. За разлика от местните, на които цялата криминална изборна енергия се отприщва и в употреба влиза целият репертоар от изборни шмекерии. Ето част от него.Производство на недействителни бюлетиниНа първия тур на тези избори броят на недействителните бюлетини е нараснал в пъти. Колко точно са те, е трудно да се каже - на сайта на ЦИК такава информация няма. Някои изчисляват, че са над 600 хиляди. Други, че процентът им се колебае между 10 и 25. Какви са причините, също трябва да се гадае, но най-общо вариантите са два. Единият е огромна част от избирателите да са (полу)неграмотни и да не са в състояние да извършат едно елементарно действие без да сбъркат. По-вероятно обаче е причината да се крие в секционните комисии, които поради незнание и неподготвеност или защото са пристрастни и купени „произвеждат“ недействителни бюлетини. Някои казват, че проблемът може да се реши чрез машинното гласуване. Но има много по-лесен и евтин начин: по-малко партийци за сметка на повече професионалисти в изборната администрация. И най-важното: броенето на бюлетините да бъде отнето от днешните секционни комисии и прехвърлено в професионални преброителни центрове.Тази идея е отдавна предложена и обсъдена, но тези, от които зависи прилагането ѝ, се правят на ударени. Обяснението е просто. Когато запечатаните урни от всички секции се съберат на едно място и, преди да бъдат преброени, бюлетините се смесят, брокерите на гласове вече няма да могат да докажат, че са изпълнили поръчката, а избирателите ще се освободят от страха, че гласът им се контролира.Купуване на гласовеА сега покупко-продажбата на гласове продължава да се шири безнаказано въпреки наглед засилените мерки на органите на реда. Ако се съди по последните избори, единичната цена на гласа нараства, но пък разходите като цяло може и да намаляват - заради все по-ниската избирателна активност.Но дори да оставим количествените му измерения настрана, този процес, документиран в изобилие от телевизионни репортажи, изглежда все по-отвратително. Брокерите са все по-изобретателни, купувачите - все по-безскрупулни, а продавачите - по-лумпенизирани. Има места, където вече малцина гласуват безплатно. Там обикновено е и най-високата избирателна активност.Същевременно делът на контролирания вот изглежда продължава стабилно да нараства. Най-разнообразните форми на заплаха, принуда и зависимост стават все по-извратени. Което е естествено отражение на икономическите и социалните реалности в една все по-силно феодализирана среда.Пакетни сделкиВисоката степен на контрол дава възможност за виртуозна еквилибристика и сложни пакетни сделки. Само така могат да се обяснят странни изборни истории като онази, с която започнахме. Или пък това: защо ДПС за първи път от десетилетия не издига кандидат за кмет в Хасково, а ГЕРБ след три кметски мандата оттегля кандидата си в Маджарово. Както и защо в много села на хасковската община броят на гласовете за кмет на кметство и за общинската листа на ДПС съвпада с броя на гласовете, подадени за кандидата на ГЕРБ за общински кмет. В община Маджарово пък наобратно: сборът от гласовете, подадени за листите на ДПС и на ГЕРБ, почти съвпада с броя на гласовете за кандидата на ДПС за кмет.Ако попитате партиите за тия странни явления, те, разбира се, ще ви обяснят, че такава е свободната воля на избирателите. А когато стане дума за недействителните бюлетини и изобилните свидетелства за купуване на гласове и контролиран вот, ще ви успокоят, че каквито и да са нарушенията, те не са повлияли на изборния резултат. Вероятно затова и не правят нищо, за да ги пресекат. Проблемът е, че едва ли някой им вярва.", "date": "2019.11.05", "title": "Безобразия и чудеса: избори по български"}
{"url": "https://offnews.bg/112/tezhko-ostava-sastoianieto-na-momicheto-blasnato-na-spirka-vav-varna-714806.html", "text": "Състоянието на 14-годишното момиче, настанено в реанимацията на многопрофилната болница \"Св. Анна\" във Варна, остава без промяна, но е стабилно, съобщиха .Момичето бе блъснато вчера, докато чакаше на автобусна спирка на бул. Владислав Варненчик. По-късно стана ясно, че шофьорът на автомобила, който се вряза в спирката, е на 21 години и е заспал на волана след нощна смяна.При инцидента пострадаха общо четирима души - две момичета на 14 години, жена на 51 години и мъж на 28 години, който също е в реанимация. Той е в съзнание и контактен, но все още дезориентиран и с опасност за живота.В кръвта на шофьор не са открити алкохол и наркотични вещества.", "date": "2019.11.05", "title": "Тежко остава състоянието на момичето, блъснато на спирка във Варна"}
{"url": "https://offnews.bg/obshtestvo/diplomatcia-i-emotcia-lektcia-ot-sar-robart-kupar-714834.html", "text": "Център за либерални стратегии организира  Сър Робърт Купър, Дипломация и емоция, в памет на Юлия Гурковска (1945-2001).Лекцията ще бъде изнесена на 11 ноември 2019, 18:30 часа, ФНТС - ул. „Г. С. Раковски“ № 108, зала 4, ет. 2, София. Модератор - Иван Кръстев.Сър Робърт Купър e британски дипломат и бивш специален съветник на Европейската комисия за Мианмар и по въпроси свързани с Балканите. Участвал е в развитието на Стратегията за сигурност на ЕС и Иранското ядрено споразумение.Роден и израснал в Кения, завършва Оксфорд и Университета в Пенсилвания.През 1970 г. започва работа в британската дипломатическа служба и продължава кариерата си в Ню Йорк, Токио, Брюксел и Бон. Завръща се в Лондон и оглавява отдела за планиране на британското външно министерство. Бил е заместник главен секретар на кабинета на Тони Блеър, както и специален пратеник на Великобритания в Афганистан.От 2002 година е съветник на върховните представители по външната политика на ЕС - Хавиер Солана и Катрин Аштън. Член е на Европейския съвет за външна политика (ECFR.eu).Автор е на редица публикации и на книгата „Разпадът на нациите“ (Обсидиан, 2004, The Breaking of Nations, 2000), която печели литературната награда „Оруел“.Центърът за либерални стратегии поставя началото на ежегодните \"Мемориални лекции Джу\" в памет на Юлия Гурковска през 2002 г. Джу беше член на управителния съвет и програмен директор в Центъра за либерални стратегии (1996 - 2001 г). Отдадена на киното и музиката, тя се присъедини към ЦЛС, след като обиколи света по море и беше началник на кабинета на първия демократично избран президент на България.", "date": "2019.11.05", "title": "Дипломация и емоция: лекция от Сър Робърт Купър"}
{"url": "https://offnews.bg/politika/fandakova-sreshtu-manolova-v-romskite-sektcii-5-kam-1-714833.html", "text": "Пет към едно - приблизително такова е съотношението на гласовете за Йорданка Фандъкова и Мая Манолова на втория тур на местните избори в ромските секции в София, показва проверка на OFFNews, провокирана от словесната престрелка и взаимни обвинения за купуване на гласове и схеми в махалите, разразили се между щабовете на ГЕРБ и независимия кандидат Мая Манолова, подкрепена от БСП.6857 са гласовете за Фандъкова от кварталите \"Факултета\", \"Христо Ботев\" и \"Филиповци\" срещу 1264 за Манолова, е видно от публикуваните от ЦИК протоколи.От тях в кв. Факултета в секциите с номера от 224611056 до 224611076 Фандъкова са подкрепили 2888 души, а едва 538 са посочили името на Манолова в бюлетината. В махалата на \"Христо Ботев\" (секции с номера от 224607070 до 224607077) дават 3083:523 гласа в полза на Фандъкова. Същата тенденция се наблюдава и в кв. Филиповци, където в трите секции 886 души са избрали Фандъкова, 203-ма - Манолова.Впечатлява любовта към ГЕРБ в кв. Факултета, където 323 души са подкрепили Фандъкова и 26 - Манолова. Същото важи и да една от секциите в \"Христо Ботев\" (224607071) с нейните 507 гласа за Фандъкова и 46 за Манолова.Разликата между Фандъкова и Манолова на втория тур на местния вот беше малко над 20 000 гласа.", "date": "2019.11.05", "title": "Фандъкова срещу Манолова в ромските секции - 5 към 1"}
{"url": "https://offnews.bg/112/mvr-izdirva-tcvetan-hristov-izcheznal-e-v-pleven-714811.html", "text": "Областната дирекция на МВР - Плевен издирва Цветан Христов Христов, който е в неизвестност от 02:50 часа на 25.10.2019 година.На тази дата мъжът не се е завърнал в дома си в Плевен, в местността “Табакова чешма“.По информация на близки Цветан Христов на 24.10.2019, около 19:30 часа, е тръгнал с личния си лек автомобил „Сузуки“ на тържество в частен дом в село Радишево. Там е стоял до 02:50 часа на 25.10.2019 година, след което си е тръгнал с автомобила си.Цветан Христов е на видима възраст 60–65 години, среден на ръст, с нормално телосложение, овално бяло лице, бръсната коса, дебели месести устни, правилен нос, сини очи. Облечен е бил с карирана риза с дълъг ръкав (синьо-бяла), тъмен панталон и тъмни обувки.Умоляват се гражданите, които имат информация за местонахождението му, да се обадят на телефон 112 или в най-близкото поделение на МВР, като анонимността им е гарантирана.", "date": "2019.11.05", "title": "МВР издирва Цветан Христов - изчезнал е в Плевен"}
{"url": "https://offnews.bg/112/pozhar-v-obshtinsko-obshtezhitie-za-sotcialno-slabi-v-dimitrovgrad-714813.html", "text": "Пламъци обхванаха общинско общежитие за социално слаби в Димитровград, съобщиха от Областната дирекция на МВР.Сигнал за пожар е получен тази сутрин в 4.48 часа на спешния телефон в Районното управление в Димитровград.Изпратените на място полицейски и пожарникарски екипи установили, че гори стая на първия етаж, обитавана от 38-годишен мъж.Спасителните екипи са евакуирали живеещите 22 души в общежитието, трима от тях са леко обгазени.Пожарът е локализиран. Предстои да се извърши оглед за изясняване причините за пламъците.", "date": "2019.11.05", "title": "Пожар в общинско общежитие за социално слаби в Димитровград"}
{"url": "https://offnews.bg/futbol/slavia-se-razdelia-s-pone-trima-prez-zimata-714800.html", "text": "Славия вече работи усилено по зимната си селекция, пише \"Тема спорт\". \"Белите\" имат набелязани играчи, с които да се подсилят, като те са предимно чужденци.На \"Овча Купел\" обаче първо ще се разделят с ненужните играчи, преди да предприемат стъпки по привличането на нови попълнения.Очаква се да си тръгнат поне трима футболисти. Сред тези, които може да бъдат освободени са Ертам Томбак и Давид Муньос.Сред тези, които могат да си тръгнат е и левият бек Димитър Велковски. Той трябва сериозно да промени някои черти в характера си, в противен случай треньорът Златомир Загорчич не смята да разчита на него.", "date": "2019.11.05", "title": "Славия се разделя с поне трима през зимата"}
{"url": "https://offnews.bg/zdrave/balgarkite-razhdat-parvoto-si-dete-sredno-na-27-g-714814.html", "text": "Средната възраст на жените при раждане на първо дете се увеличава от 27.1 години през 2017 г. на 27.2 години през 2018 г., сочат данни от отчета за изпълнение на Актуализираната Национална стратегия за демографско развитие на населението у нас.През 2018 г. броят на децата, родени от майки под 18 години, е 3 073. Запазва се тенденцията на увеличаване на броя на децата, родени от жени на възраст 40 и повече навършени години – от 2108 през 2017 г. на 2154 през 2018 година. Регистрирани са 1117 случая на многоплодни раждания, което е с 17 случая по-малко отколкото през 2017 година. При 1107 от случаите са родени по две деца, а при 10 – по три.От 1991 г. се наблюдава трайна тенденция на увеличаване на абсолютния брой на извънбрачните раждания. Техният относителен дял нараства от 18.5% през 1992 г. на 42.0% през 2001 г. и на 56.2% през 2011 година. През 2018 г. броят на извънбрачните раждания е 36 656, или 58.6% от всички раждания. Относителният дял на извънбрачните раждания в селата (65.0%) е по-висок, отколкото в градовете (56.5%). За 78.8% от извънбрачните раждания има данни за бащата, което означава, че тези деца най-вероятно се отглеждат в семейна среда от родители, живеещи в съжителство без брак.През 2018 г. в страната са регистрирани 62 576 родени деца, като от тях 62 197 (99.4%) са живородени. В сравнение с предходната година броят на живородените намалява с 1 758 деца, или с 2.7%.Тоталният коефициент на плодовитост за поредна година се задържа на нива около 1.5. През 2018 г. средният брой живородени деца от една жена е 1.56, какъвто е и за 2017 г. За сравнение, през 2001 г. той е бил 1.24, а през 2016 г. - 1.54.Броят на жените във фертилна възраст (15-49 навършени години) към 31.12.2018 г. е 1 491 хил., като спрямо предходната година намалява с близо 26 хил., а спрямо 2011 г. със 159 хиляди.Очакванията за раждаемостта в следващите десетилетия са тя да продължава да намалява, основно поради намаляване на жените във фертилна възраст.Факторите, които оказват въздействие върху вземането на решение за раждане и отглеждане на дете са комплексни и са свързани със създаване на по-спокойна, предвидима и сигурна семейна, обществена и социално-икономическа среда е констатацията в отчета.", "date": "2019.11.05", "title": "Българките раждат първото си дете средно на 27 г."}
{"url": "https://offnews.bg/futbol/lacho-tanev-otpisa-tcska-za-titlata-714802.html", "text": "Известният мениджър Лъчезар Танев обяви, че Левски има шанс за титлата през този сезон, докато ЦСКА вече изостава много. Той отличи дисциплината в играта на \"сините\", която се забелязва при Петър Хубчев.\"Този сезон трудно ЦСКА и Левски могат да се борят за титлата. До известна степен Левски може, а ЦСКА изостана много.В Левски със сигурност се вижда промяна в начина на игра, играчите са сериозни по време на мачовете и в тактическата им дисциплина, но и при тях трябва да има развитие в качеството. На този етап ръководството и треньорът правят необходимото.В ЦСКА съставът не е лош, но мисля, че имаха проблеми в месеците с окомплектоването и да имат точните играчи на точното място.За мен скандалът с расисткото поведение беше инсцениран. За мен бе поръчка. Не съм следовател - кой, защо и какво, но явно беше предвидена акция.Оттук-нататък ние трябва да си правим изводите, че някой е в състояние срещу националните интереси да създава такова напрежение.Постъпката на Борислав Михайлов му прави чест. Не е лесно да се вземе подобно решение\", заяви Танев пред Канал 3.", "date": "2019.11.05", "title": "Лъчо Танев отписа ЦСКА за титлата"}
{"url": "https://offnews.bg/temida/deloto-za-pochinalata-v-shejnovo-rodilka-zapochva-otnachalo-714817.html", "text": "Делото за починалата в АГ \"Шейново\" родилка Деяна Георгиева започва отначало, съобщи майката на жертвата Людмила Велинова, цитирана от БГНЕС.„Делото се върна на изходна позиция благодарение на съдебния заседател Пламен Киров. Целият съдебен състав си даде отвод заради неговото поведение към председателя съдия Ангелова, както и към мен. Най-вероятно са му платили и той е маша в ръцете на обвиняемите”, коментира Велинова.Случаят беше почти на финала. Оставаше да се разпитат още шестима свидетели и вещите лица по експертизата. Към момента са разпитани вече 36 свидетели.В средата на 2017 г. Софийска градска прокуратура (СГП) внесе обвинителен акт срещу шестима лекари от две болнични заведения - \"Шейново\" и Пирогов, които при професионална непредпазливост причинили смъртта на родилката Деяна Георгиева. Повдигнати бяха обвинения. Според съобщеното от прокуратурата в случая са налице два основни пропуска - оставянето на части от плацентата в матката при извършване на цезарово сечение, което е причина за сепсис, и забавяне на третата коремна операция със седемнадесет дни след лапароскопията. ", "date": "2019.11.05", "title": "Делото за починалата в Шейново родилка започва отначало"}
{"url": "https://offnews.bg/politika/menda-stoianova-politicheskata-karta-na-balgaria-e-sinia-s-nadpis-g-714819.html", "text": "Политическата карта на България е синя - с надпис ГЕРБ, като е нормално да има различни политически партии в управлението на населените места. Хората, дали вота си за ГЕРБ, са предимно в градовете, в които има най-голямо население и силна икономика, коментира членът на ИК на ГЕРБ Менда Стоянова в интервю за .\"Имаше места, особено в София, вотът беше даден от омраза към ГЕРБ, омраза, която аз не мога да си обясня. Гласуваш, защото мразиш, не можеш да стъпиш на факти и да прецениш кандидата, за когото гласуваш от омраза. За мен това не е нормално политическо поведение. Голяма част от младите хора, най-вече десни избиратели, дадоха своя глас за госпожа Манолова. Според мен омразата не е правилният водач\", добави тя.При изграждането на приоритетите има допуснати грешки, които са причина за омразата към ГЕРБ, заяви още Стоянова.Тя коментира и промените, които предстоят в партията. Те ще са в посока на по-младите, на които \"да се предаде опитът\".Резултати на местните изборите няма как да се постигнат на места, където има противоречие в политическите структури на ГЕРБ, заяви Стоянова по повод загубите на партията в някои областни градове в страната. ", "date": "2019.11.05", "title": "Менда Стоянова: Политическата карта на България е синя - с надпис ГЕРБ"}
{"url": "https://offnews.bg/obshtestvo/kornelia-ninova-sastoianieto-na-stefan-danailov-ne-e-dobro-714818.html", "text": "\"Стефан Данаилов не е добре. Аз ходих при него в болницата\", съобщи лидерът на БСП Корнелия Нинова пред бТВ.\"Пускаха ме при него, бяхме в контакт\", допълни тя. По думите ѝ Мастера много е липсвал на партията в тази кампания.Актьорът за втори път е в медикаментозна кома. Преди дни той бе събуден и дори се шегуваше, че иска да гледа мачове от английското футболно първенство.Стефан Данаилов беше приет в болницата на 9 октомври заради вода в белите дробове. Бяха му направени редица изследвания, състоянието му се подобри и актьорът беше изведен от комата. Половин месец по-късно обаче се наложи отново да го сложат на апаратно дишане.", "date": "2019.11.05", "title": "Корнелия Нинова: Състоянието на Стефан Данаилов не е добро"}
{"url": "https://offnews.bg/politika/slavi-trifonov-registrira-partiata-si-dnes-7-8-tv-s-parvi-gost-maia-m-714792.html", "text": "Документи за регистрация на партия \"Няма такава държава\" ще внесе екипът на Слави Трифонов днес в СГС, а телевизията му \"7/8 TV\" стартира снощи. Първи гост в предаването \"Студио Хъ\" с водещ Тошко Йорданов бе Мая Манолова. Аз загубих тези избори, но гражданите ги спечелиха, заяви тя за участието си в кметската надпревара в София. И допълни: Ще продължа да се боря за промяната и за демонтиране на този модел на управление, но ще го правя от граждански позиции.Днес започва едно ново приключение за мен и за нашия екип. В него аз и вие продължаваме да правим всичко по нашия начин, обяви водещият в първото издание на \"Вечерното шоу на Слави Трифонов\". Той и Иво Сиромахов раздаваха в ефир чрез томбола подаръците, които е получил през годините в \"Шоуто на Слави\".Гости на \"7/8 TV\" при старта на предаванията бяха още социологът Кънчо Стойчев, журналистът Валери Найденов и Милко Калайджиев. ", "date": "2019.11.05", "title": "Слави Трифонов регистрира партията си днес, 7/8 TV с първи гост Мая Манолова"}
{"url": "https://offnews.bg/politika/kandidat-kmet-ot-bsp-izpolzvat-nap-v-shema-za-natisk-varhu-men-714850.html", "text": "Неуспелият кандидат за кмет на Ловеч от БСП Радина Банкова обяви, че е жертва на схема за упражняване на натиск върху кандидатите на столетницата.Банкова обяви пред OFFNews, че на база на удостоверение с невярно съдържание, издадено от НАП, е образувано изпълнително производство срещу фирмата ѝ за производство на трикотажно облекло за износ и са запорирани сметките ѝ заради сумата от 751 310 лв., върху която е начислена лихва от 5112 лева. Това се е случило на 30 октомври 2019 г., дни преди решителния вот за кметския стол в Ловеч.Банкова каза, че срещу нея е заведено дело за обезщетение от 920 лв. от бивша служителка на фирмата, което бизнесдамата обжалва пред Върховния касационен съд. \"Аз съм изряден данъкоплатец и внасям задълженията си към хазната всеки месец. Чудно как при неприключило дело се запорират сметки и се изпраща частен съдебен изпълнител\", коментира Банкова и се закани да защити правата си. Неверните данни според бизнесдамата са, че има данъчни задължения в особено големи размери и че декларациите и сумите, подадени в НАП от фирмата ѝ, не отговарят на споменатите в данъчните удостоверение, заради което са запорирани сметките на дружеството.Радина Банкова спомена и друг случай, който опонентите ѝ в изборната битка са използвали целенасочено – обвинения срещу нейната фирма, че е точила неправомерно ДДС. Димитър Горов от предизборният щаб на БСП в Ловеч каза, че освен персонален удар към фирмата и затрудненията, които произтичат от това, става въпрос за очерняне на Банкова. Според Горов черният пиар на опонентите и кампанията срещу фирмата на Банкова е била основна нишка по време на цялата кампания, за да се каже, че тя е лош работодател. ", "date": "2019.11.05", "title": "Кандидат-кмет от БСП: Използват НАП в схема за натиск върху мен"}
{"url": "https://offnews.bg/sviat/silno-zemetresenie-razliulia-chili-po-vreme-na-antipravitelstvenite-pr-714801.html", "text": "Силно земетресение разлюля снощи сградите в чилийската столица Сантяго, докато в центъра на града имаше протестна демонстрация срещу лошите социални услуги и икономическо неравенство, предаде БТА, цитирайки АП.Няма данни за пострадали хора, както и за материални щети. Магнитудът на труса е бил 6,0 по скалата на Рихтер по данни на Геологическия институт на САЩ. Епицентърът е на 28 км югозападно от град Илапел, близо до крайбрежието, с дълбочина 49 км.Според Европейско-средиземноморски сеизмологичен център, базиран във Франция, трусът е бил с магнитуд 6,3, а епицентърът в близост до крайбрежния град Кокимбо в централната част на Чили.Трусът е бил усетен в много населени места в централната част на Чили. В страната броят на жертвите на демонстрациите расте. В края на октомври те бяха 18. Има данни за най-малко 1659 хоспитализирани с наранявания, получени по време на протестите в Чили от 17 октомври, предаде ТАСС.В понеделник в столицата и други градове в страната се проведоха масови протести срещу социалната политика на правителството.", "date": "2019.11.05", "title": "Силно земетресение разлюля Чили по време на антиправителствените протести"}
{"url": "https://offnews.bg/obshtestvo/bez-voda-v-chast-ot-banishora-dnes-714735.html", "text": "„Софийска вода” временно ще прекъсне водоснабдяването в част от столичния квартал „Банишора“, съобщиха от дружеството. Причината е подмяна на спирателен кран на ул. „Беласица“, която налага спиране на водоподаването от 09:30 до 18:30 часа на ул. „Струга“, ул. „Странджа“, ул. „Опълченска“, бул. „Княгиня Мария Луиза“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Опълченска“ до бл. 54. ", "date": "2019.11.05", "title": "Без вода в част от Банишора днес"}
{"url": "https://offnews.bg/obshtestvo/slanchevo-i-toplo-za-sezona-shte-e-oshte-niakolko-dni-714774.html", "text": "Слънчево и топло за сезона ще е времето днес. Повече облаци ще има сутринта над източните райони. Вятърът ще се задържи от югозапад и ще е слаб, в планинските райони – до умерен. Максималните температури ще са между 20 и 25 градуса, според прогнозата на НИМХ. Над планините ще е слънчево. Ще духа до умерен, по високите и открити части и временно силен запад-северозападен вятър. Максимална температура на височина 1200 метра ще е около 18, а на 2000 метра – около 11 градуса.Над Черноморието ще е предимно слънчево, с по-значителна облачност в сутрешните часове. Ще духа слаб до умерен югозападен вятър. Максимални температури на въздуха между 21 и 24 градуса. Температурата на морската вода е 17 градуса. Вълнението на морето преди обяд ще е 3 бала, след пладне ще отслабне, в повечето райони до 2 бала. ", "date": "2019.11.05", "title": "Слънчево и топло за сезона ще е още няколко дни"}
{"url": "https://offnews.bg/sviat/sasht-ofitcialno-kam-oon-ottegliame-se-ot-parizhkoto-sporazumenie-br-714795.html", "text": "Съединените щати са подали официално уведомление до Организацията на обединените нации за намерението си да се оттеглят от Парижкото споразумение за климата, съобщи Държавният департамент. С тази стъпка Вашингтон дава ход на процедура, която ще отнеме една година, уточнява Ройтерс.В съобщението към ООН американският държавен секретар Майк Помпео подчертава, че споразумението е \"несправедливо икономическо бреме\" върху икономиката на Съединените щати.Парижкото споразумение от 2015 година за първи път обедини близо 200 държави зад каузата за ограничаване на глобалното затопляне и свързаните с него екологични, демографски и икономически заплахи, припомня БНР. Съединените щати обявиха намерението си да се оттеглят от пакта за климата броени месеци, след като Доналд Тръмп пое президентския пост през 2017 г. ", "date": "2019.11.05", "title": "САЩ официално към ООН: Оттегляме се от Парижкото споразумение, бреме ни е"}
{"url": "https://offnews.bg/zdrave/detskata-smartnost-u-nas-e-namaliala-znachitelno-714810.html", "text": "Значителното е намаляла детската смъртност у нас през последните години. През 2018 г. в страната са починали 358 деца на възраст до една година, а коефициентът на детска смъртност е 5.8‰. Това е най-ниската регистрирана в страната стойност. През 2001 г. коефициентът на детска смъртност е бил 14.4‰, през 2005 г. – 10.4‰, а през 2017 г. –6.4‰. Данните са от проекта на отчет за 2018 г. по изпълнението на Актуализираната Национална стратегия за демографско развитие.Други положителни тенденции през 2018 г. са намаляването на броя на починалите лица и коефициентът на обща смъртност, задържането на очакваната средна продължителност на живота, задържането на тоталния коефициент на плодовитост на нива, близки до средното за страните-членки на Европейския съюз, увеличаването на броя на сключените бракове, подобряването на жизнения стандарт и качеството на живот.По данни на НСИ към 31 декември 2018 г. населението на България е 7 000 039 души, което представлява 1.4% от населението на Европейския съюз. В сравнение с 2017 г. населението на страната намалява с 49 995 души, или с 0.7%.Подобно на предходните години, намалението на населението през 2018 г. в България се дължи главно на отрицателен естествен прираст, а не на външна миграция – в резултат на отрицателния естествения прираст населението намалява с 46 329 души, а в резултат на механичния прираст (нетното салдо от външната миграция) с още 3 666 души.Най-значимата демографска тенденция в развитието на населението е процесът на застаряване. В края на 2018 г. лицата на 65 и повече навършени години са 1 493 119, или 21.3% от населението на страната. В сравнение с 2017 г. дялът на населението в тази възрастова група нараства с 0.3 процентни пункта, а спрямо 2001 г. с 4.1 процентни пункта.Застаряването на населението води до повишаване на неговата средна възраст, която от 40.4 години през 2001 г. нараства на 41.2 години през 2005 г. и достига 43.8 години в края на 2018 година.Тревожна е тенденцията при възпроизводството на трудоспособното население. Съотношението между броя на влизащите в трудоспособна възраст (15-19 години) и броя на излизащите от трудоспособна възраст (60-64 години) показва, че към 31.12.2018 г. всеки 100 лица, излизащи от трудоспособна възраст са замествани от 66 влизащи в трудоспособна възраст. За сравнение, през 2001 г. 100 лица, излизащи от трудоспособна възраст, са били замествани от 124 млади хора.Отчетът за 2018 г. за изпълнение на Актуализираната Национална стратегия за демографско развитие на населението е публикуван в портала за обществено обсъждане на МС.", "date": "2019.11.05", "title": "Детската смъртност у нас е намаляла значително"}
{"url": "https://offnews.bg/temida/obrat-po-deloto-sreshtu-krusev-proektantat-na-relsite-po-grafa-s-40-0-714828.html", "text": "Проектантът на релсовия път на Графа Румен Борисов е получил 40 000 лева от фирмата Voestalpine Schienen, производител на поставените релси при ремонта на столичната улица. Това стана ясно на делото срещу бившия зам.-кмет по транспорта на СО Евгени Крусев, който подаде оставка и бе обвинен именно след разкрития на Румен Борисов и Спаси София. Съдията в залата днес показа на прокурорите и адвокатите писмо, внесено от Борисов, в което той признава, че има договор за консултантски услуги с Voestalpine Schienen.  не заради релсите, а за подменена вибрационна подложка около и под тях - търгът е спечелен с материал на австрийската фирма Getzner, а е поставен продукт на английската Pandrol. На съдебното заседание днес Асен Тасев, председател на съвета на директорите на \"Столичен електротранспорт\" ЕАД, заяви, че \"делото е инициирано от един технологичен бандит\" и попита риторично дали прокурорите се избират по красота и килограми, защото Борисов мотивирал избора на подложка с теглото ѝ. Тасев, който уточни, че е бил шеф на \"Трансремонт строй\" и \"всички ремонти по трамвайните трасета от 2012 до 2017 г. съм ги правил аз\" , заяви, че тестове на двата вида подложки са правени в метродепо \"Земляне\". Тези на Getzner не могат да се използват във влажна среда, допълни Тасев. Изпълнителният директор на \"Столичен електротранспорт\" ЕАД Евгени Ганчев свидетелства, че ремонтът на Графа е спрял не само заради проблем с невъзможността да се използват одобрените първоначално подложки при появилите се подпочвени води, но и заради липсващи работни проекти от инж. Борисов.Трамваите нямаше да се движат и досега по \"Граф Игнатиев\", експертният съвет се събра, за да не спира ремонтът за дълго време, и да обсъди вибрационните подложки, промяна на вида релси на завоя на Графа и \"Алабин\", за да може да се разминават трамваите и още куп проблеми, обясни Ганчев. По искане на защитата на Крусев на следващото заседание на делото като свидетел ще бъде призован главният архитект Здравко Здравков, както и две дами от вътрешния одит на Столична община, проверявали казуса с подложките на релсите за трамваите по Графа. На 5 декември съдът ще приеме и експертизата, поискана от прокуратурата, за вредите, нанесени от Крусев на Столична община. ", "date": "2019.11.05", "title": "Обрат по делото срещу Крусев: Проектантът на релсите по Графа с 40 000 лв. от производителя им"}
{"url": "https://offnews.bg/nashite-avtori/pisiu-714759.html", "text": "Беше си най-нормална неделна септемврийска слънчева сутрин. Жена ми излезе на терасата да пие второто си кафе за деня. Три етажа под нас някой къртеше с машина и всички му се дразнеха. Цялата сграда кънтеше и вибрираше.– Страшна работа − рече жена ми и направи един български жест с ръка.– Някой отдолу ремонтира − възмутено ѝ отговори Писю от съседния балкон. Той беше пенсионер и обикновено първите звуци през почивните дни идваха откъм неговото пространство.Котката Лорна също бе стресирана и не лежеше на масичката отвън както обикновено да се препича, а се криеше някъде зад завесите. Аз си седях вътре пред екрана на компютъра и се опитвах да си събера мислите, за да напиша един нов разказ. Чудесен, покъртителен, сърцераздирателен, загадъчен, отчайващ и обнадеждаващ едновременно. Тъкмо хващах някоя мисъл – и къртачът я правеше на салата. Залагах капан за следващата. Аха тя да приближи и да падне вътре, обаче почваше да трепти в резонанс със стените и се разпадаше на молекули. Няма да стане тая работа така. Излязох и аз на балкона. Писю ми кимна състрадателно.– Мислех да полегна да си почина, обаче как да стане! – обясни ми човекът.Вдигнах рамене безучастно.– А аз вече свикнах. Не ме ядосва този шум − рекох на жена ми и се загледах в отсрещния балкон, където съседката обикновено пържеше нещо на остъклената си тераса. Този път липсваше.– Вярно ли? – Вече двайсет и две години живеем заедно, а още не знае кога съм сериозен и кога се правя на луд.– Вярно ами! Имат си хората работа, нека си я свършат. През седмицата са заети в службата, една неделя им е останала.– Значи няма да ходиш да се караш с тях?– В никакъв случай. Да си къртят, колкото им сърце иска. Два дни да откарат, ако имат мерак. Дишай дълбоко и мисли за хубави неща.Жена ми се фръцна и влезе в кухнята. Къртачът долу направи пауза. Жена ми се възползва, за да ми извика отвътре:– Това сребро е потъмняло. Трябва да си имаме един ден в месеца за чистене на семейното сребро. – Говореше за вилиците и лъжиците, които сигурно родителите ми бяха получили подарък за сватбата си. – Със сода и вода, да лъщят. Така правят в класическите книги.Иронията ѝ означаваше „на гол тумбак чифте пищови“. Но от друга страна среброто си е сребро, нали. После ме накара да идем с нейния стар ситроен до мола, където тя си купи парфюм, някакви кремове, фон дьо тен и не знам още какво. След това влязохме и в книжарницата, където тя си избра нещо от Нарине Абгарян, щото обича арменците по принцип, аз си взех последната книга на Уелбек, а за дъщерята купихме „Да убиеш присмехулник“, понеже старото издание не го знаем изобщо къде е, а точно сега е възрастта ѝ за четене на това нещо. Като се върнахме, всичко си бе дошло на мястото. И цареше спокойствие. Къртачът не се чуваше. Само съседът стоеше на терасата си и от четвъртия етаж викаше на уличните котки:– Писю! Писю! – И им хвърляше кокалчета и хрущялчета.Иначе по принцип той ни събужда, щото всяка неделя си облича мрежестия потник, обува си еспадрилите и слиза да запали дъртото си пежо да побръмчи малко на място, да не клеясва двигателят. Вече няколко години е все на едно и също безплатно паркомясто, подкарва го веднъж на два месеца, отзад е леко ударено, но не от мен, нищо, че веднъж и аз изпуснах да дръпна ръчната и да включа на скорост. Излязох, колата ми тръгна сама и се спря в неговата. Слаб удар, нищо работа. Огъна се малко само моята решетка. Бях се разсеял сигурно, понеже бях влюбен. Как в кого, в жена ми, разбира се.", "date": "2019.11.05", "title": "Писю"}
{"url": "https://offnews.bg/politika/borisov-i-goranov-v-praga-zaradi-kohezionnata-politika-714797.html", "text": "Министър-председателят Бойко Борисов ще участва в Срещата на високо равнище на групата \"Приятели на кохезията“, която ще се проведе днес в Прага. В рамките на форума ще се състои дискусия по Многогодишната финансова рамка за периода 2021-2027 г. и ще бъде приета декларация с фокус върху Кохезионната политика.Срещата на високо равнище се организира в рамките на Чешкото председателство на държавите от Вишеградската четворка. Форумът се разглежда като продължение на Срещата на високо равнище в същия формат, състояла се на 28 ноември 2018 г. в Братислава по време на Словашкото председателство на държавите от Вишеградската четворка. Тогава лидерите от групата очертаха значението за отделяне на достатъчно ресурси за Кохезионната политика, за Общата селскостопанска политика, както и за новите предизвикателства като сигурност и отбрана, борба с тероризма, климатичните промени, устойчив транспорт, развойна дейност, иновации и други.Групата „Приятели на кохезията“ се формира от 17 държави членки на ЕС и това са: Чехия, Словакия, Унгария, Полша, Литва, Латвия, Естония, България, Румъния, Гърция, Словения, Хърватия, Португалия, Испания, Кипър, Малта и Италия. Всички те застъпват становището, че Кохезионната политика има централна роля и важност в бюджета на ЕС, изглажда неравенствата между различните региони в Общността, придава добавена стойността на Евросъюза като цяло, а това е от полза за всички негови граждани.На форума в Прага българският премиер Бойко Борисов ще бъде придружаван от министъра на финансите Владислав Горанов.", "date": "2019.11.05", "title": "Борисов и Горанов в Прага заради кохезионната политика"}
{"url": "https://offnews.bg/sviat/zaloviha-sestra-na-ubitia-abu-bakr-al-bagdadi-zhiveela-vav-furgon-714798.html", "text": "По-голямата сестра на убития наскоро лидер на \"Ислямска държава\" е била заловена вчера в Северозападна Сирия при акция на турски военни. Това съобщи високопоставен турски представител, цитиран от Ройтерс.65-годишната Расмия Ауад и била задържана във фургон, където живеела със семейството си край град Азаз. Районът се контролира от Турция. Сестрата на Абу Бакр ал Багдади е била със своя съпруг, своята снаха и пет деца.Възрастните са подложени на разпит, твърди източникът, пожелал анонимност. Той изрази надежда, че ще бъде събрана ценна вътрешна информация за \"Ислямска държава\".Абу Бакр ал Багдади бе през октомври при акция на силите на САЩ в съседната провинция Идлиб.", "date": "2019.11.05", "title": "Заловиха сестра на убития Абу Бакр ал Багдади, живеела във фургон"}
{"url": "https://offnews.bg/temida/relsite-na-grafa-v-spetcsada-dnes-prodalzhava-deloto-sreshtu-krusev-714793.html", "text": "Бившият зам.-кмет по транспорта на Столична община Евгени Крусев днес ще е в Специализирания наказателен съд по обвинението за подложката и релсите на Графа. Крусев е обвинен, че е нанесъл вредни последици на СО и щети за 919 863,55 лева с ДДС, като е допуснал \"промяна в носещата конструкция на трамвайния релсов път с контактна и кабелна мрежа по улица „Алабин“ и улица „Граф Игнатиев“ (1 225,55 метра) с нов тип напречен профил, включващ околорелсова еластична виброизолационна система в съчетание с носеща конструкция от типа „плаваща плоча“. Вибрационната подложка е сменена, заради появили се при ремонта на \"Граф Игнатиев\" подпочвени води, стана ясно на  по делото. Очаква се днес адвокатът на Крусев Менко Менков да внесе нови доказателства за невинността на клиента си. ", "date": "2019.11.05", "title": "Релсите на Графа в спецсъда днес, продължава делото срещу Крусев"}
{"url": "https://offnews.bg/temida/ne-pusnaha-miniu-stajkov-da-izleze-ot-aresta-714839.html", "text": "Специализираният наказателен съд отхвърли искането на Миню Стайков за изменение на мярката му за неотклонение „Задържане под стража“ по делото за злоупотреба с пари от европейски земеделски фондове. Стайков бе задържан на 5 септември 2018 г. и привлечен към наказателна отговорност от Специализираната прокуратура за ръководене на организирана престъпна група за данъчни престъпления и пране на пари.Оттогава той е в ареста, след като през май 2019 г. му бе повдигнато обвинение по второ дело (заедно с още 13 лица, петима от които служители в Държавен фонд „Земеделие“) - за участие в престъпен сговор с цел злоупотреба със средства от Програмата за развитие на селските райони и Националната програма за подпомагане на лозаро-винарския сектор. По това досъдебно производство също му бе определена най-тежката мярка за неотклонение.Съдът отхвърли за пореден път искането за промяна на мярката му за неотклонение в по-лека заради наличието на опасност да влияе върху разследването.  ", "date": "2019.11.05", "title": "Не пуснаха Миню Стайков да излезе от ареста"}
{"url": "https://offnews.bg/futbol/spriagat-bodurov-za-novo-popalnenie-na-arda-714799.html", "text": "Бившият капитан на ЦСКА Николай Бодуров може да премине в Арда през зимата. Кърджалийци имат сериозен интерес към защитника. Той е желан лично от треньора Стамен Белчев, с когото работиха заедно на \"Българска армия\".Бранителят вече обяви, че иска да напусне \"червените\" през зимата. Николай е изпаднал в немилост. Той нападна главния мениджър Стойчо Стоилов, а босът Гриша Ганчев обяви в интервю, че го е задраскал с \"дебелия флумастер\".Бодуров не е играл за ЦСКА от 1 август. Последният му мач е на 7 септември, когато бе титуляр при загубата на България с 0:4 от Англия на \"Уембли\". Предвид липсата на игрова практика, едва ли защитникът ще може да си намери отбор в чужбина.Известно е, че през лятото той бе желан от клубове от Казахстан.Самият футболист предпочита да е близо до семейството си, поради което оферта от Арда е добре дошла за него, пише \"Меридиан мач\".", "date": "2019.11.05", "title": "Спрягат Бодуров за ново попълнение на Арда"}
{"url": "https://offnews.bg/zdrave/nad-12-hiliadi-detca-sa-vaksinirani-sreshtu-morbili-v-izvanredna-kampa-714804.html", "text": "12 073 деца бяха ваксинирани срещу морбили в извънредна кампания, която се проведе от 5 септември до 5 октомври, съобщиха от здравното министерство. Кампанията беше насочена към всички деца навършили 13-месечна възраст до 8-годишна възраст от уязвимите групи, и/или със затруднен достъп до здравни услуги от областите Бургас, Монтана, Пазарджик, Пловдив и Сливен. Необходимите количества ваксина бяха осигурени от Министерство на здравеопазването.Имунизациите бяха проведени от общопрактикуващите лекари и от имунизационни екипи, организирани от Регионалните здравни инспекции в петте града, с включване на медицински специалисти от здравните кабинети в детски заведения и училища и здравни медиатори. Съдействие е оказано и от Регионалните здравноосигурителни каси и местната власт.Едновременно с провеждането на имунизациите бяха организирани информационни кампании по места за запознаване на населението с епидемичната обстановка в страната, значението на имунизацията и риска от разпространение на заболяването при неимунизирани и нередовно имунизирани, протичането на инфекцията и др., проведени бяха срещи с родители.Акцията беше организирана в резултат на продължаващите случаи на морбили в страната. Съгласно закона при възникване на извънредна епидемична обстановка и при регистриран значителен спад в имунизационното покритие, министърът на здравеопазването може да разпореди имунизации и реимунизации извън посочените в имунизационния календар, уточняват от ведомството.", "date": "2019.11.05", "title": "Над 12 хиляди деца са ваксинирани срещу морбили в извънредна кампания"}
{"url": "https://offnews.bg/bojni/kobrata-az-sam-po-dobar-i-opiten-714805.html", "text": "Най-добрият ни боксьор Кубрат Пулев е изключително уверен преди сблъсъка с Райдел Букър, заявявайки, че е по-добрият боксьор във всеки смисъл на думата.Кобрата говори преди Нова телевизия преди мача, който е насрочен за 7:30 часа в неделната сутрин.\"Играл съм с много по-добри боксьори, много по-опитен съм и във всичко съм много по-добър от Букър. Сега съм концентриран само върху този мач, това е единственият ми фокус.Чак след това ще гледам мача на Руис и Джошуа и ще видим какво ще се случи.Няма как някой да ми отнеме правото да съм главен претендент за шампионската титла, тъй като си има правила по случая и те трябва да се спазват“, завърши уверено Кобрата.Преди дни стана ясно, че най-вероятно той няма да се боксира с Руис или Джошуа, които ще предпочетат мач с Александър Усик, който е по-привлекателен от маркетингова гледна точка. Така за Пулев ще остане утехата да се бие за овакантената титла в IBF.", "date": "2019.11.05", "title": "Кобрата: Аз съм по-добър и опитен"}
{"url": "https://offnews.bg/ikonomika/microsoft-probva-4-dnevna-rabotna-sedmitca-produktivnostta-skochi-s-714809.html", "text": "Броят на по-малките компании, въвели четиридневна работна седмица, расте. Наскоро към експеримента се присъедини и един гигант - Мicrosoft, съобщава Си Ен Ен. Компанията е тествала какви ще бъдат резултатите ѝ в Япония, ако обяви петъците за неработни.Програмата е изпробвана само в Страната на изгряващото слънце през август. Така всеки петък служителите са получили допълнителен почивен ден. Изненадващо, това довело до 40% ръст в продажбите.В допълнение към намаляването на работното време, мениджърите призовали служителите да намалят и времето, прекарано в срещи и писане на служебни имейли. Те предложили бизнес срещите да не продължават повече от 30 минути.Microsoft планира през тази година още един експеримент в Япония, като ще помоли служителите си да предложат идеи за подобряване на баланса между работата и личния живот. ", "date": "2019.11.05", "title": "Microsoft пробва 4-дневна работна седмица - продуктивността скочи с 40%"}
{"url": "https://offnews.bg/futbol/diskutirat-prilaganeto-na-var-v-anglia-714807.html", "text": "Мениджърите на клубовете от Висшата лига ще се срещнат с шефа на съдиите в Англия Майк Райли, за да обсъдят употребата на системата за Видео асистент рефер (ВАР), която бе въведена в първенството от началото на този сезон.Миналата седмица Райли се е срещнал с мениджърите на клубовете от южната част на страната, а през тази предстои да се види и с тези от севера, като се очаква да бъде обсъдено дали съдиите от Висшата лига да започнат да се консултират с монитор до терена, за да взимат своите решения, припомня БГНЕС.Този метод се прилага във всички страни, в които е въведен ВАР, освен в Англия, където екип от съдии в Стокли Парк в Западен Лондон преглежда повторенията и взима крайното решение.Проблемно до момента е и правилото, че ВАР може да променя само решения на главния съдия, които се определят като \"явна и очевидна грешка\", което поражда субективизъм.В последния кръг на Висшата лига ВАР отново създаде доста спорове. Гол на Роберто Фирмино за Ливърпул срещу Астън Вила бе отменен за засада, която дори след повторенията и начертаната от ВАР графика изглеждаше спорна.Основателни претенции за дузпа на Манчестър Юнайтед срещу Борнемут пък бяха подминати, тъй като ситуацията не бе “явна и очевидна грешка”, а в мача между Евертън и Тотнъм игра с ръка на Деле Али в наказателното поле на “шпорите” не бе преценена като дузпа, като решението на ВАР отне повече от три минути.", "date": "2019.11.05", "title": "Дискутират прилагането на ВАР в Англия"}
{"url": "https://offnews.bg/politika/stcenaristat-toshko-jordanov-vnese-dokumentite-na-pp-niama-takava-dar-714821.html", "text": "Сценаристът Тошко Йорданов внесе днес преди обед в Софийския градски съд документите за регистрация на политическа партия \"Няма такава държава\" и 3700 подписа за учредяването ѝ. Името на партията „Няма такава държава“ ще бъде регистрирано и няма никакви проблеми, защото спазваме закона, заяви Йорданов на излизане от съда по повод коментари, че Темида може да откаже регистрация на политическата формация заради името ѝ и символите, които използва.Сценаристът не отговори категорично дали партията ще работи с Мая Манолова, която беше първи гост в новата телевизия на Слави - \"7/8 ТВ\". Запитан защо точно тя е била гост в студиото, той отговори, че победителите са по всички национални телевизии.„В крайна сметка гостите си ги избирам аз, сметнах, че е по-интересно да се чуе другата гледна точка. Не коментирам дали ще имам общо политическо бъдеще с Манолова и неща, които ще се случат занапред“, обясни Йорданов.„Нека се разберем отсега, като направим нещо или смятаме да направим, ще ви кажем. Всичко останало са спекулации. А вие може да си пишете каквото искате “, обърна се Йорданов към журналистите. Той не коментира и в коя част на политическия спектър ще се развива проектът на Слави. “Истината е, че пред нас и страната има проблеми. Ако седнем да правим анализ, БСП направиха неща, които десните партии по света следват. Ляво-дясно е да си чешем езиците. На последните местни избори видяхте как гласуваха дясномислещите хора“, заяви сценаристът.", "date": "2019.11.05", "title": "Сценаристът Тошко Йорданов внесе документите на ПП 'Няма такава държава' в съда (видео)"}
{"url": "https://offnews.bg/obshtestvo/puskat-parnoto-v-sofia-714823.html", "text": "\"Топлофикация София\" започва поетапно включване на отоплението в столицата, съобщиха от дружеството.Първо ще бъдат включени детските градини, учебните и здравните заведения, след това жилищните сгради във всички райони и накрая административните сгради и стопанските потребители.От \"Топлофикация София\" напомнят на клиентите да отворят на максимална степен вентилите на радиаторите си, за да не се налага допълнително обезвъздушаване на отоплителните тела след пускане на отоплението, както и да проверят електронните си уреди за дялово разпределение.В случай, че дисплеят им е угаснал, клиентите трябва незабавно да потърсят съдействие от обслужващата ги фирма - топлинен счетоводител.Важно е преди пускането на отоплението клиентите да приключат всички ремонти и да запълнят източените инсталации. Отоплението няма да бъде включено в сградите, в които вътрешната отоплителна инсталация не е запълнена, защото това означава, че в някое жилище ремонтът все още не е приключил.\"Топлофикация София\" ЕАД дава възможност на клиентите, които поради някакви причини желаят включване на отоплението в сградата на по-късен етап, да подадат в обслужващия ги топлорайон заявление и подписано за целта решение от общото събрание на етажната собственост.За допълнителна информация във връзка с началото на отоплителния сезон и за въпроси, свързани с топлоподаването, клиентите могат да се свържат с кол центъра на компанията 0 700 11 111.", "date": "2019.11.05", "title": "Пускат парното в София"}
{"url": "https://offnews.bg/zdrave/razgovorat-za-donorstvoto-triabva-da-zapochne-v-semejstvoto-714820.html", "text": "Разговорът за донорството трябва да започне в семейството. Това е една от констатациите след проучването за информираното съгласие за донорство у нас, проведено от Алфа Рисърч. Проучването е част от Националната информационна кампания в подкрепа на донорството и трансплантацията в България, \"Да! За живот!\", която организира Министерството на здравеопазването през ноември.Други изводи от анализа на нагласите към донорството сред българите показват, че те са слабо информирани и нямат особено желание да говорят по въпросите на донорството на органи в семейството. В същото време изследване на Евробарометър сочи, че колкото повече се разговаря с близките по темата, толкова повече нараства склонността на хората да бъдат донори. 77 % от хората коментирали темата в семейството си са склонни да дадат съгласие за донорство на орган.Оказва се също, че българите продължават да имат по-ниска от средноевропейската готовност да декларират съгласие както лично, така и за близък. Налице е негативна тенденция през последните години, според която желанието за даряване на органи е спаднало от 40 до 35 на 100, при средно за ЕС 53-55%.Проучването показва висока подкрепа за идеята регистрираните донори и техните близки да се ползват с предимство в случай на нужда от трансплантация.Основната бариера за донорство на органи е страхът от злоупотреби и неполагане на достатъчно усилия да бъде спасен животът на потенциалния донор.Повечето информация за процеса, за медицинските стандарти и за гаранциите в България за спазване на добрите медицински практики са ключови за преодоляване на бариерите и повишаване на съгласието за донорство, показва още проучването на агенцията.", "date": "2019.11.05", "title": "Разговорът за донорството трябва да започне в семейството"}
{"url": "https://offnews.bg/kultura/ansambal-chinari-predstavia-balgarskata-kultura-i-traditcii-v-kitaj-714826.html", "text": "Ансамбъл „Чинари“ ще представя страната ни на Форум за културно сътрудничество в Пекин, от 10-ти до 16-ти ноември. Срещата е между Китай и 17 страни от Централна и Източна Европа. Българската култура и традиции ще бъдат представени от Любомира Павлова от ансамбъл „Чинари“.Млада, талантлива и амбициозна, тя е един от ангелските гласове на трио „Булгарина“, най-новият формат към „Чинари“, чиято дебютна песен „Химера“ стремително върви към върха в музикалните класации в страната.Именно момичетата от трио „Булгарина“ (Любомира Павлова, Радостина Николова и Деница Стойкова) впечатлиха с таланта и излъчването си представителите на всички държави от Европа и Китай на срещата в София, миналата година. Любомира Павлова е и основният вокал на група „Етнотикс“ – първата етно-рок група в България с женски квартет гъдулки. Всички те, заедно с прекрасните танцьори от ансамбъл „Чинари“ ще бъдат част от „Магията на танца“, спектакълът, който ще завладее зала 1 на НДК на 12 декември. Билети за него, на цени от 20 до 40 лева, можете да намерите на касите на НДК и в .", "date": "2019.11.05", "title": "Ансамбъл 'Чинари' представя българската култура и традиции в Китай"}
{"url": "https://offnews.bg/zdrave/nad-edna-chetvart-ot-biudzheta-na-nzok-e-za-lekarstva-714815.html", "text": "Близо 26 на сто от бюджета на Здравната каса за догодина са предвидени за лекарства и това ще позволи достъп на пациентите до иновативните терапии, включени в позитивния списък, каза пред \"Хоризонт\" проф. Илко Гетов, председател на Българския фармацевтичен съюз.Той потвърди позицията на съюза бюджетът да бъде балансиран и да се вземе решение каква част от резерва би могла да се използва за покриването на здравноосигурителни плащания за лекарства, медицински изделия.\"Разгледахме бюджета, имаме решение на УС и сме склонни да го подкрепим\", каза още проф. Гетов.Той призова фармацевтичния бизнес да изплати на Здравната каса оставащите за последното тримесечие 90 милиона лева от отстъпките за лекарствата от позитивния списък.Припомняме, че от тази година действа нов механизъм за гарантиране на предвидимост и устойчивост, според който преразходът над заложения бюджет за лекарства, се покрива от фармацевтичната индустрия. Целта е фирмите, чиито продукти формират най-голям преразход в бюджета, да връщат най-големи суми.По новия механизъм НЗОК очакваше да получи 41 млн. лева или 20% от общия размер на очакваните отстъпки на стойност 207 млн. лева. За 9 месеца от началото на годината обаче са събрани под 40% от очакваното и за продуктите с най-голям преразход е платена нищожна сума. До 30 септември фармацевтичните компании са внесли обратно в касата 79.4 млн. лева или 39% от общата очаквана сума.Причините за забавянето в събирането на отстъпките са както технологични, така и заради спорове между фирмите и НЗОК по платените количества медикаменти. Друг проблем е несигурността на компаниите относно бюджета за 2020 г. Парите, които те трябва да връщат на Касата са част от формирания преразход в него. Ако бюджетът е с изкуствено занижени разходи, фирмите ще трябва да го компенсират.", "date": "2019.11.05", "title": "Над една четвърт от бюджета на НЗОК е за лекарства"}
{"url": "https://offnews.bg/sviat/vlastite-v-irak-prekasnaha-internet-v-rajonite-s-protesti-714827.html", "text": "Властите в Ирак отново прекъснаха изцяло интернет в Багдад и южните райони на страната, обхванати от протести, съобщи БНР.Според неправителствено сдружение от сферата на киберсигурността \"това ново прекъсване е най-тежкото ограничение в телекомуникациите, наложено от началото на демонстрациите\" на 1 октомври.Протестното движение, което иска да събори властта, добива вид на гражданско неподчинение, отбелязва Франс прес, като припомня за насилието, съпроводило демонстрациите вчера.Митингите в Ирак започнаха с искане за повече работни места, край на корупцията и по-добри обществени услуги. След кратко прекъсване протестите бяха възобновени на 24 октомври, въпреки че премиерът Адел Абдул Махди обеща да въведе реформи.Демонстрантите обаче остават решени да свалят правителството му. През нощта срещу понеделник в свещения град Кербала бяха убити четирима души, а над 30 бяха ранени при опит за опожаряване на консулството на съседен Иран, който според демонстрантите \"дърпа конците\" на управляващите в Ирак. В центъра на Багдад полицията стреля с бойни патрони.От началото на протестите са загинали близо 270 души, посочват данни на медии, тъй като властите вече не съобщават броя на жертвите.", "date": "2019.11.05", "title": "Властите в Ирак прекъснаха интернет в районите с протести"}
{"url": "https://offnews.bg/sviat/moskva-predupredi-da-ne-se-presledva-obvinenia-v-shpionazh-lider-na-ru-714840.html", "text": "Кремъл намекна, че награждаването на шефа на българското Национално движение \"Русофили\" Николай Малинов с руския орден \"Дружба\" може да доведе до преследването му. Това се разбра от думите на говорителя на Владимир Путин - Дмитрий Песков, съобщи ТАСС.\"Кремъл разчита на това, че награждаването на председателя на НД \"Русофили\" Николай Малинов няма да стане причина за неговото преследване\", казва Песков.Путин награди вчера с орден \"Дружба\" редица чуждестранни граждани по случай Деня на народното единство. Отличието се връчва за особени заслуги в укрепването на мира, приятелството, сътрудничеството и взаимното разбирателство между народите.\"Смятаме, че подобни жестове на признание за заслугите на Малинов като принос за делото на единството на руския свят, принос за развитие на приятелството и сътрудничеството между народите на двете ни страни по никакъв начин не може и не трябва да е причина за някакви преследвания\", заяви Песков.Според него това би било нелогично действие и може да има пагубни последици. Отговорът е даден на въпрос дали отношенията между Москва и София няма да бъдат влошени заради награждаването на Малинов, който е .\"Разчитаме, напротив, хора като него да получат възможност да работят и занапред в руслото наразвитието на приятелските, отдавнашни, исторически отношения между народите на двете ни страни\", подчерта Песков.Малко преди церемония в Москва главният прокурор Сотир Цацаров предложи на инспектората към Висшия съдебен съвет да провери работата на съдията от спецсъда Андон Миталов, дал на Малиновразрешение да пътува до Русия за награждаването. Цацаров разбрал за съдебното решение от сигнал на наблюдаващия делото прокурор Мария Макрелова, се разбира от писмото му до ВСС.", "date": "2019.11.05", "title": "Москва предупреди да не се преследва обвинения в шпионаж лидер на Русофили"}
{"url": "https://offnews.bg/futbol/rekordiorat-po-golove-na-svetovni-parvenstva-vliza-v-treniorskia-shtab-714842.html", "text": "Легендата на германския футбол Мирослав Клозе ще бъде втори помощник-треньор на Байерн Мюнхен, пише немският \"Focus\".Бившият нападател, който към момента е наставник на юношите до 17 години, се присъединява към временния наставник Ханзи Флик и първия асистент Херман Герланд.Рекордьорът по отбелязани голове на Световни първенства и Флик имат старо познанство от съвместната им работа в националния отбор на Германия, когато Клозе беше водещ голмайстор, а Флик помощник на Йоахим Льов.Утре ще бъде първото изпитание за новоназначените специалисти. Байерн Мюнхен посреща Олимпиакос на своя \"Алианц Арена\" в двубой от Група В на Шампионска лига. ", "date": "2019.11.05", "title": "Рекордьорът по голове на Световни първенства влиза в треньорския щаб на Байерн Мюнхен"}
{"url": "https://offnews.bg/obshtestvo/vavezhdaneto-na-voden-rezhim-grozi-pernik-714838.html", "text": "Новият кмет на Перник Станислав Владимиров не изключва въвеждането на воден режим, съобщава БНР.Владимиров заяви, че една от първите задачи, с които ще се заеме, е водната криза. Заради драстично спадналия обем на язовир „Студена” Владимиров не изключва въвеждането на частичен воден режим.„Предстои ни да решим проблема с водоснабдяването в Перник. Съжалявам, че моите колеги досега нямаха куража да предприемат болезнени мерки, защото знаете в момента нивото на язовира е в критичния минимум“, добавя новоизбраният градоначалник.Предстоящият воден цикъл на Община Перник до голяма степен ще стопи проблемите на перничани с водата, казва кметът. Той припомни, че проектът е стартирал още при покойната кметица Росица Янакиева, претърпял е развитие и е на финалната права да бъде реализиран, предава информационният сайт \"За Перник\".Поради засушаването в района и огромния брой аварии това лято водният обем на язовира падна под 6 млн. кубически метра при максимален обем над 25 млн. кубика.Водопроводната мрежа в Перник е стара, амортизирана и често аварира. Предстои да бъде реализиран водният цикъл, за който има сключен договор.Загубата на вода по мрежата сега е между 70- 80 процента.", "date": "2019.11.05", "title": "Въвеждането на воден режим грози Перник"}
{"url": "https://offnews.bg/sviat/migranti-v-hladilni-kamioni-41-zhivi-v-gartcia-8-trupa-v-rumania-714791.html", "text": "Гръцката полиция откри в понеделник сутринта 41 мигранти, скрити в хладилен камион, за който се твърди, че е с българска регистрация, съобщи бТВ.Той е пътувал по автомагистралата Егнатия в Северна Гърция, шофьорът на камиона е бил принуден да спре при полицейска блокада между Ксанти и Комотини по посока Солун. Тогава при проверката на превозното средство са били открити мъжете на възраст между 20 и 30 години, а 6-има са непълнолетни, пише в. „Катимерини“.Според първоначалните данни, мигрантите са предимно от Афганистан, но в полицията върви процедура по идентификация. Според полицейски представител те са живи и невредими, вероятно защото хладилната система не е била включена.Осем от хората в камиона са имали дихателни проблеми и са настанени в болницата в Ксанти, а другите нямали оплаквания. Шофьорът е 40-годишен грузинец, арестуван е по обвинение за трафик на хора и ще бъде разпитан от областния прокурор. Той няма шофьорска книжка, посочва гръцкото издание.В. „Та Неа“ пише, че в Ксанти е била „предотвратена трагедия като в Есекс“, където отново в камион бяха открити 39 мъртви нелегални мигранти. Според първоначалната информация на вестника откритите мигранти били 80 души, но по-късно полицията е посочила действителния им брой.Според полицейските източници условията за транспортиране на мъжете са били крайно лоши, тъй като нямало адекватна вентилация в каросерията, в която хладилната система не е била включена. В противен случай те едва ли биха успели да стигнат до Солун, където е била крайната им цел. Изданието подчертава, че всички 41 мъже са на възраст 20-30 години.В двете гръцки издания обаче не се споменава за българска регистрация на камиона. \"Катимерини\" публикува снимка, на която номерата са заличени, \"Та Неа\" - фотография от мястото от сайта Ксанти нюз /\"Xanthinews\"/. Докато заловените в Гърция мъже са намерени живи и здрави, полицията в Румъния откри 8 мъртви в хладилен камион. Телата били в ремаркето на тежкотоварен камион на основния път между Тимишоара и Арад, недалеч от границата със Сърбия и Унгария, предаде БГНЕС.Засега не е ясно каква е самоличността на загиналите, нито са известни подробности за собствеността на камиона и шофьора му.Органите на реда са блокирали участък от пътя, но засега не дават изявления. Според местни медии, до откриването на телата се е стигнало след сигнал на телефона за спешна помощ 112.", "date": "2019.11.05", "title": "Мигранти в хладилни камиони: 41 живи в Гърция, 8 трупа в Румъния"}
{"url": "https://offnews.bg/politika/vsichki-rajonni-kmetove-v-plovdiv-i-varna-ot-gerb-714794.html", "text": "ГЕРБ взе цялата власт в Пловдив и Варна. Партията на Бойко Борисов има най-много общински съветници в двата града, които си избраха Здравко Димитров и Иван Портних за кметове. Всичките общо 11 района в Пловдив и Варна ще се управляват също от ГЕРБ след балотажа в неделя. В пловдивския район “Тракия” преизбраха още на първи тур досегашния си управник Костадин Димитров. В “Северен” Стоян Алексиев победи Атанас Баташки от БСП. Димитър Колев в район “Западен” спечели трети мандат срещу опонентаката си Десислава Йорданова от БСП. В “Централен” кмет е Георги Стаменов, победил Георги Титюков от “Кауза Пловдив”. В “Източен” ще управлява Иван Стоянов, който надви земеделеца Илия Матаков. В район “Южен” кандидатът на ГЕРБ Костадин Язов надмина досегашния кмет Борислав Инчев от НФСБ (ВМРО-БНД). Петте районни кметства във Варна спечелиха: Николай Костадинов на първи тур във \"Владиславово\", Петя Проданова в “Приморски”, в район “Одесос” Георги Недев, в “Аспарухово” Ивайло Маринов и в “Младост” Христо Христов. ", "date": "2019.11.05", "title": "Всички районни кметове в Пловдив и Варна от ГЕРБ"}
{"url": "https://offnews.bg/zimni/tceko-minev-be-izbran-za-zamestnik-predsedatel-na-bok-714846.html", "text": "Изпълнителното бюро на Българския олимпийски комитет гласува единодушно Цеко Минев за заместник-председател на организацията, чийто ресор ще бъдат зимните спортове.Това стана ясно след днешното заседание на БОК. На него бяха приети и отчетите за представянето на българските делегации на Вторите Европейски игри Минск 2019, както и на Европейския младежки олимпийски фестивал Баку 2019.Членовете на управата бяха информирани за успешно преминалите от 12 до 16 октомври Първи Световни плажни игри на АНОК в Доха, Катар и представянето на българските спортисти в тях, както и за състоялата се непосредствено след игрите генерална асамблея на АНОК.Бюрото прие и поканата на МОК за участието на Българския олимпийски комитет в предстоящите Игри в Токио през 2020 година.", "date": "2019.11.05", "title": "Цеко Минев бе избран за заместник-председател на БОК"}
{"url": "https://offnews.bg/futbol/tcska-si-varna-na-cherno-more-714866.html", "text": "ЦСКА победи Черно море с 2:0 като гост в мач от XV кръг на Първа лига, който се игра на стадион \"Тича\" във Варна.Кристиян Малинов изведе армейците напред в 88-та минута. В добавеното време Али Соу отбеляза второто попадение и изпрати феновете по трибуните в екстаз. В събота ЦСКА посреща Славия на “Армията” от 17:30 часа. С успеха ЦСКА събра 28 точки и върви на четвърто място, като има пет повече от следващия в класирането Славия.\"Ключово беше това, че бяхме търпеливи преди мача. Знаехме, че играем срещу много добър отбор. Черно море играе силно като домакин. Мисля, че нашата победа е заслужена. Имахме няколко добри момента. Бяхме търпеливи и в края вкарахме два изключително красиви гола. Много съм доволен, че успяхме да победим днес. Малинов отиде в линията на изморените защитници на Черно море.Жеферсон също се включи добре. Винаги искам да играем добре. Емоцията ми е свързана с представянето на отбора. Искам играчите да са спокойни. Черно море нямаше нито едно положение до онзи момент след нашия гол. Имахме късмет, че не допуснахме гол.За нас всеки мач е труден. Имахме три много тежки гостувания. Искам да похваля отбора. Трябва още малко увереност в собствените възможности. Силата е на тяхна страна. Още е рано да говорим за мача със Славия. Ще мислим за този двубой от утре”, коментира треньорът на столичани Милош Крушчич.", "date": "2019.11.05", "title": "ЦСКА си върна на Черно море"}
{"url": "https://offnews.bg/knigi/tomte-tumetot-neizdavana-dosega-prikazka-na-astrid-lindgren-v-prevo-714841.html", "text": "Неиздавана досега в България приказка от Астрид Линдгрен е вече в книжарниците, благодарение на издателство \"Пан\".\"Томте Туметот\" е любимата коледна книжка на децата от Германия и скандинавските страни. Написана е от Астрид Линдгрен, която ползва сюжета на шведския поет Виктор Ридберг.Преводът на българското издание е на любимата на всички деца и родителите им Мая Дългъчева, номинирана за Мемориалната награда “Астрид Линдгрен”.Мая Дългъчева с лекота изплита стихове топлина в тази приказка, която за нея е: \"Една приказка, пълна колкото със сняг и мраз, толкова и с топлина, грижа, надежда. Една книжка, която можеш да пъхнеш в торбичката при коледния подарък или да си я четеш под елхата с чаша какао...\" ", "date": "2019.11.05", "title": "'Томте Туметот': неиздавана досега приказка на Астрид Линдгрен в превод на Мая Дългъчева"}
{"url": "https://offnews.bg/politika/sedmitca-sled-mestnia-vot-obshtina-gabrovo-barza-da-kachi-znachitelno-714864.html", "text": "Седмица след местния вот, който приключи на първи тур с победа на досегашния кмет Таня Христова от ГЕРБ, Община Габрово излезе с проект за изменение на Наредбата за определяне на местните данъци.Проектът предвижда да се покачат значително от 1 януари догодина данъците върху недвижимите имоти, възмездното придобиване на имущество, както и екологичният компонент в данъка върху леки и товарни автомобили.В новия местен парламент, който още не е положил клетва, ГЕРБ ще имат 19 общински съветници, БСП - 7, ВМРО - 3,  коалиция \"Ние, Гражданите\" - 3, а ДБ - 1.Предложенията на Община Габрово са: данъкът върху недвижимите имоти да нарасне от 1,5 на 2,3 на хиляда върху данъчната оценка на имота; при възмездно придобиване на имущество данъкът да е в размер на 3,0 на сто върху оценката на прехвърляното имущество, а при замяна – върху оценката на имуществото с по-високата стойност; екологичният компонент да се определя в зависимост от екологичната категория на автомобила в следните граници: – без екологична категория, с екологични категории \"Евро 1\" и \"Евро 2\" – 1,30; \"Евро 3\" –  1,10; \"Евро 4\" – 0,90; \"Евро 5\" - 0,60; \"Евро 6\" и \"ЕЕV\" - 0,40.В мотивите за качването на данъците е посочено, че \"основна част от инвестициите, направени до настоящия момент в общината, са от външно финансиране, но за следващите отчетни периоди това финансиране ще бъде ограничено и недостатъчно, за постигане на подобни мащабни инвестиции. Изискванията от граждани и фирми относно местни инфраструктурни и други проблеми в града и една голяма част от нужди по селата, се увеличават в пъти повече от това, което общината може да си позволи с досега определените собствени приходи.\"Очакваните резултати след приемането на проекта за изменение на Наредбата за определяне на местните данъци са \"да се увеличат постъпленията от собствени приходи в размер на около 1 800 000 лв. По този начин ще се даде възможност Община Габрово да работи активно за удовлетворяване очакванията на граждани и бизнес за: подобряване на инфраструктурата на територията на общината; изпълнение на социалната, културната и образователната политика; финансово подпомагане на обществения транспорт; съфинансиране на проекти по различни програми.\"", "date": "2019.11.05", "title": "Седмица след местния вот Община Габрово бърза да качи значително данъците"}
{"url": "https://offnews.bg/politika/ninova-izpravihme-se-s-1-lev-subsidia-sreshtu-milionite-na-vlastta-714803.html", "text": "Местните избори бяха трудни за БСП, но постигнахме добър резултат - от нито една победа в областен град през 2015-а сега спечелихме в четири.Това обобщи лидерът на левицата Корнелия Нинова в сутрешния блок на . Тя допълни, че само 77 гласа не са стигнали за победа в Шумен. \"„Петата – Шумен беше на кантар със 77 гласа по-малко за нас при 400 невалидни бюлетини. \"Там ще искаме допълнително броене на бюлетините и вероятно може да е петата област за нас”, посочи тя.Нинова повтори тезата на Мая Манолова, че на изборите е имало масово купуване на гласове и че очаква прокуратурата да провери сигналите.„За да купуваш гласове, трябва да имаш ресурс, а ресурсът е в управляващата партия. Бизнесът, който се включи активно в тези избори на страната на управляващите – го прави, защото е зависим от тях. Ние се изправихме с 1 лев субсидия срещу милионите на властта”, коментира червеният лидер.Нинова призна, че левицата не е спечелила позиции в големите градове София, Пловдив и Варна, но според нея не това е важното и диалогът не бива да се измества в тази посока.„Знам кое ги боли - че надпартийни кандидати събират повече подкрепа, извън БСП. Сериозните неща за изборите са ниската избирателна активност, недействителните бюлетини и апатията у хората. В София БСП и Мая Манолова вървят заедно, защото тя е кандидатът, който подкрепихме. Гласовете за листата показват двойно увеличение на резултата – от 7 ще имаме 15 общински съветници, това е партийният вот. Вотът, който Мая събира, акумулира и допълнителна енергия”, коментира Нинова.Тя коментира още, че Борисов го е яд, че хора са се обединили срещу неговото управление: „Изпуска си нервите, говори обиди персонално към хора, това не е политика. Това показва страх, безсилие и яд.\" Според Нинова БСП има успех, защото са показали ново поколение млади политици и надпартийни кандидати. Тя допълни, че откакто е председател на социалистите, партията е в тенденция на повишаване на доверието.„Борисов тръгва по моя път, но не стига до край и може би е късно. Аз тръгнах по този път преди три години и си нося тежкия кръст. Апатията у хората е към всички партии, ниската избирателна активност е шамар за всички ни. Борисов каза: „Ще наложа мандатност за кметове”. Ние наложихме тази мандатност преди три години за депутатите”, посочи тя и добави, че БСП е наложила мандатност и при председателя, докато Борисов „иска да бъде вечен”.\"Очакваме от Елена Йончева повече\", каза още председателят на БСП  във връзка с работата на евродепутатката в Брюксел.„Тя се включи в кампанията за местните избори, помагаше на младите колеги, участва в нашия политически живот. По отношение на корупцията очакваме повече”, каза още тя.", "date": "2019.11.05", "title": "Нинова: Изправихме се с 1 лев субсидия срещу милионите на властта"}
{"url": "https://offnews.bg/offtopic/goshtavat-mechkata-v-sopot-s-pechena-tikva-i-med-za-da-zaspi-zimen-sa-714816.html", "text": "Мечката, която  да навестява хотела и басейна край лифт Сопот, ще бъде гостена със специално меню, за да може да заспи зимен сън.Това съобщиха във фейсбук съдържателите на хотела и заведението, които публикуваха и видео кадри на среднощния гост.Менюто е консултирано със специалисти и включва 50 кг мед, 100 кг овесена и грахова смес и 100 кг тикви. е чест гост на кафето в подножието на лифт Сопот. От записи на охранителни камери се вижда, че мечето плува с удоволствие в басейна на заведението до лифта. То разглежда с интерес розите на площадката, а после подскача уплашено от срещата си с жаба.Междувременно, Изпълнителната агенция по горите публикува на сайта си изявление, че няма никакви намерения за отстрел на мечката. ", "date": "2019.11.05", "title": "Гощават мечката в Сопот с печена тиква и мед, за да заспи зимен сън"}
{"url": "https://offnews.bg/sviat/stachka-na-piloti-i-stiuardesi-v-lufthanza-promenia-poleti-v-germania-714796.html", "text": "Германски синдикат свика стачка на кабинния персонал на авиокомпания \"Луфтханза\" в четвъртък и петък, съобщи АФП. Пилотите и стюардесите ще прекратят работа в 23 ч. по Гринуич в четвъртък за 24 часа.Стачката ще се отрази на всички полети, излитащи от германските летища.Според синдиката до стачните действия се стига заради продължаващото нежелание на директорския борд на \"Луфтханза\" да преговаря за увеличение на заплатите. ", "date": "2019.11.05", "title": "Стачка на пилоти и стюардеси в Луфтханза променя полети в Германия"}
{"url": "https://offnews.bg/drugi/sofia-karting-ring-shte-ima-nova-konfiguratcia-714844.html", "text": "По случай петия си рожден ден най-голямата закрита картинг писта на Балканите ще изненада своите посетители с ново трасе. Екипът на София Картинг Ринг подготви нови високоскоростни емоции за всички фенове на моторните спортове, като новата конфигурация е достъпна от началото на този месец.Всеки ще има възможност да тества своите способности, като от старта до финала ще трябва да се преодолеят 646 метра дължина, с 18 завоя. Шест от завоите след старта на обиколката са напълно променени, като с новия дизайн се изискват умения за поддържане на висока скорост в поредица от завои и къси прави.Степента на сигурност е сред приоритетите за София Картинг Ринг и затова ще се погрижат новите висококачествени ограждения и специална настилка, гарантираща възможно най-добро сцепление.Това е трета промяна на конфигурацията на трасето за 5-те години, откакто София Картинг Ринг отвори врати и се превърна в любимо място за забавление на малки и големи. Освен търсещите фън и адреналин, новата конфигурация ще бъде използвана за многобройните надпревари и шампионати, които се провеждат на пистата.Многото различни треактории и начини на преминаване ще позволят повече изпреварвания и атракция за зрителите. Промяната ще помогне и в обучението на най – малките пилоти участващи в \"Картинг Училището за Шампиони\". По-голямата дължина и трите завоя в повече, покачиха най-добрите времена с над 3 секунди.През февруари тази година, в търсене на най-тясната връзка между любителско и професионално изживяване, София Картинг Ринг представи и най-новите членове на семейството си, а именно новия модел картинги CRG.Сега, когато пистата ще зарадва всички посетители и с нова конфигурация, на практика ще се превърне в едно напълно обновено място за спорт и забавление на закрито.", "date": "2019.11.05", "title": "София Картинг Ринг ще има нова конфигурация"}
{"url": "https://offnews.bg/sviat/balgarski-shofior-e-arestuvan-v-rumania-za%c2%a0trafik-na-migranti-714868.html", "text": "Румънски граничари задържаха 45-годишен български шофьор на микробус, превозвал 11 мигранти към Унгария, съобщава bTV.Шофьорът е излъгал, че вози автомобилни части. Повдигнати са му обвинения в трафик на мигранти.Междувременно стана ясно, че българският камион, в който бяха намерени , е с регистрация от Пазарджик и е собственост на 36-годишен молдовски гражданин.Пазарджишка фирма е продала камиона на молдовеца. Сделката е изповядана пред нотариус на 29 октомври. ", "date": "2019.11.05", "title": "Български шофьор е арестуван в Румъния за трафик на мигранти"}
{"url": "https://offnews.bg/politika/bsp-podkrepi-manolova-v-iskaneto-j-za-kasirane-na-izborite-v-sofia-714867.html", "text": "Изпълнителното бюро на БСП даде политическа подкрепа на Мая Манолова в искането й за касиране на изборите в столицата, съобщава вестник \"Дума\".Мая Манолова показа, че алтернатива в столицата има. Разликата е минимална, има огромен корпоративен вот, купени и ромски гласове. Ще ги извадим отново в секции и ще ги представим пред вас, заяви в понеделник председателят на БСП Корнелия Нинова.До края на седмицата от Инициативния комитет на Мая Манолова ще внесат жалба за касиране на изборите.Поддръжниците на Манолова са получили сигнали за купуване на гласове, съмняват се и за дописване на хора в избирателните списъци.Контролираният и купеният вот играят голяма роля в балотажа в София. Както на първи тур, така и на втори тур Йорданка Фандъкова е хегемон в ромските секции. Ромските секции обръщат вота. Там Фандъкова има 3364 гласа, а Манолова - 917 гласа, заяви на пресконференция в понеделник Войслав Тодоров от Инициативния комитет.", "date": "2019.11.05", "title": "БСП подкрепи Манолова в искането й за касиране на изборите в София"}
