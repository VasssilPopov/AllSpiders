{"url": "https://offnews.bg/dw/sssr-priiutil-v-moskva-gej-aktivisti-obarkali-gi-s-mladi-komunisti-695138.html", "text": "Тази история е наистина забележителна. От ЦК на КПСС канят в Москва група млади активисти от ФРГ. Мислели ги за комунисти, но младежите се оказват активисти на гей движението. Случката се разиграва през 1978 - годината, в която над 1 300 души в СССР са осъдени заради хомосексуалната им ориентация. Културоложката Лариса Белцер-Лисюткина, която по-късно преподава в Свободния университет в Берлин, играе главна роля в тази куриозна история. В интервю за ДВ тя разказва за случилото се в онези дни:Лариса Белцер-Лисюткина: По онова време работех в Института на международното работническо движение. Тъй като повечето сътрудници на института владееха чужди езици, ЦК на КПСС редовно ни възлагаше да съпровождаме чуждестранни гости. Така че изобщо не се учудих, когато един ден ме извикаха в ЦК. Отговорникът ми съобщи, че в Москва пристига група млади комунисти от някаква западногерманска организация на име HAW. Младежите подкрепяли нашата страна и искали да установят контакти със свои съветски връстници. Секретарят на ЦК на КПСС Иван Капитонов се бил запознал с тези комунисти по време на посещение в Западен Берлин и веднага ги поканил в Москва.Започнах да се подготвям, но в нито един справочник не можах да открия името на организацията, която представляваха нашите гости. Свързах се с мои познати от Западна Германия и направо се втрещих, когато ми съобщиха, че HAW означава \"Homosexuelle Aktion Westberlin\" (Хомосексуално движение Западен Берлин). Но вече ми бяха връчили книжка с купони, с които можех да плащам каквото си искам и където си искам - в ресторанти, хотели, кина и прочие. Отидох на летището, вдигнах табелата с имената на гостите и в крайна сметка посрещнах една доста странна групичка - двама стройни хипари, една млада жена, за която впоследствие стана ясно, че е англичанка, и един булдог. Качих ги на лимузината и потеглихме към хотел \"Метропол\", а момчетата веднага ме попитаха: \"Къде са ви младежките клубове?\". Отговорих им, че младежки клубове има в ЦК на ВЛКСМ, в районните подразделения на комсомола и в университетите. \"Не\", отвърнаха двамата германци, \"питаме за клубове, където младежите се събират просто така, например дискотеки\". Разбира се, че в ЦК на ВЛКСМ има и дискотеки, отговорих им аз. Престанаха да ме разпитват за младежките клубове, но още на следващия ден поставиха въпроса ребром: \"Къде са ви гей клубовете?\". Отговорих им, че при нас всички сме едно цяло - няма специални гей клубове, защото хомосексуалните са равномерно разпределени сред младежта. Това много ги впечатли, а единият дори каза на другия: \"Виждаш ли, тук всички са интегрирани\". Замълчах си. Не им разказах къде и как точно са \"интегрирани\" хомосексуалните.В продължение на три дни ги развеждах из Москва. Опери, ресторанти, забележителности. Но на четвъртия ден, когато вече сериозно ме притиснаха с въпросите си, се видях принудена да им разкажа всичко. Обясних им, че в СССР няма гей клубове, защото тук е наказуемо да си хомосексуален. Казах им, че познавам хора, които лежат в затвора заради хомосексуалната си ориентация. \"Тъкмо затова сме длъжни да намерим хора от гей общността, за да разберем какво точно се случва тук\", отговориха ми двамата германци.Лариса Белцер-Лисюткина: Да, но никой от тях нямаше да се осмели да осъществи контакт със западногермански активисти на гей движението. Обясних на гостите ни колко сложна е цялата тази ситуация, но те не отстъпиха. \"Къде се запознават гейовете?\" - попитаха ме двамата германци. Този път директно им казах истината - запознават се в обществените тоалетни, където по стените висят бележки с телефонни номера и предложения за еднополови контакти. Гостите от Западна Германия веднага ме попитаха къде е най-близката обществена тоалетна. В онези години обществените тоалетни в Москва бяха места, където човек рискуваше да преживее доста неприятни неща. Но аз си спомних за една тоалетна, която беше що-годе прилична. Обещах им да ги заведа там, а съпругът ми да ги съпровожда в мъжката тоалетна. Още на следващия ден изпълних обещанието си. Самата аз влязох в женската тоалетна, където снимах разни еротични надписи. А от мъжката тоалетна дочувах луд смях.Лариса Белцер-Лисюткина: Когато му разказах кого сме поканили, той направо се хвана за главата. Казах му, че може би трябва да информираме другаря Капитонов. \"Ти луда ли си? Ще караме така до край. Ще ги качим в самолета, ще им помахаме за сбогом и после ще отидем да си получим премиите. Лично аз ще ти отпусна премия. С тези две ръце\", отговори ми той. След това започна да идва с нас в хотел \"Метропол\", където ни правеше компания по време на обедите и вечерите. А аз превеждах като автомат за младежките организации и за усвояването на целината. На прощаване на летище \"Шереметиево\" се прегръщахме, целувахме и плакахме. Наистина ми дадоха премия, а когато отговорникът от ЦК на КПСС ме срещаше някъде, тихо ми казваше: \"Видя ли, че всичко беше наред. Колко хубаво си поживяхме само\".Лариса Белцер-Лисюткина: Очевидно. Но в онези години всички бяха корумпирани. Хората на КГБ - също. Интересуваха се най-вече от валута, вносни дрехи и скъпи принадлежности. Германските активисти обаче бяха нащрек и все ме питаха: \"Вярваш ли, че този човек действително симпатизира на гей движението?\". А аз им отговарях: \"Ако беше иначе, отдавна да ни е издал\".Лариса Белцер-Лисюткина: Не знам каква информация е предал въпросният отговорник на другаря Капитонов. Но е пределно ясно, че не си е струвало да съобщи на секретаря на ЦК на КПСС, че е поканил гейове.", "date": "2019.01.08", "title": "СССР приютил в Москва гей активисти, объркали ги с млади комунисти"}
{"url": "https://offnews.bg/politika/ninova-proektat-makron-e-antievropejski-i-nanasia-tezhak-udar-varhu-695126.html", "text": "Депутатите от БСП ще гласуват против предложението на Министерски съвет за закупуване на боен самолет.Това заяви лидерът на БСП Корнелия Нинова. Партията след много труден дебат взе решение, че подкрепяме модернизацията на Българската армия с разходи, които да не надвишават 2 % от БВП, но при определени условия, обясни Нинова. Тя подчерта, че сред тях е българската отбранителна промишленост да заеме своето място в процеса на изграждане, развитие и поддържане на отбранителни способности.Офертите, които се предлагат, да бъдат съобразени с възможностите на България, а не страната ни да променя правилата под външен натиск, обяви международният секретар на ПГ на \"БСП за България\" Кристиан Вигенин.  Той добави, че левицата държи на стратегическото партньорство със САЩ, но настоява то да има двупосочен характер.\"Смятаме, че правителството не защитава интересите на страната и на гражданите. Поставя се в ситуация- доставчикът да определя правилата и параметрите на сделката в противоречие с решение на Народното събрание, което от наша гледна точка е недопустимо\", добави Вигенин. \"В името на яснотата и прозрачността, настояваме да бъдат публикувани всички постъпили предложения, защото мислим, че българските граждани трябва да знаят- как и за какво се харчат парите им\", каза още Кристиян Вигенин. Управляващите много пъти са нанасяли удар върху правовата държава и парламентаризма в България, но проектът за решение за нов самолет е дъното и краят, каза още Нинова и допълни, че „България е член на ЕС и НАТО и това са стратегически партньорства за нас. САЩ са член на НАТО и там сме партньори. Швеция е член на ЕС – нашето европейско семейство. Тези съюзи изискват коректно и взаимноуважително отношение между партньорите в тях. Смятаме ,че в този избор проблемът не е нито в САЩ, нито в Швеция, а в България. Ние го назоваваме така. Правителството на Бойко Борисов не зачита нито Конституция, нито Народно събрание, нито правова държава.Лидерът на левицата коментира и протестът на превозвачите срещу Пакет „Мобилност”. „Ще търсим подкрепа от другите партии в ПЕС за позицията на България по мобилния пакет – Борисов да търси от Меркел и Макрон. Важно е да търсим съюзници в този момент, макар и правителството да закъсня за това”, каза Нинова. За нас проектът „Макрон” е антиевропейски, защото погазва основен принцип на Европейския съюз за свободно движение на хора и стоки. Той разделя Европа на малки и големи държави, на Изток и Запад, на център и периферия, каза още Нинова. По думите й това е тежък удар върху икономиката на България, означава унищожаване на транпортния бранш и загуба на работни места.„Смятаме, че правителството на Бойко Борисов проспа възможността да защити българския национален интерес и обрече българските транспортни фирми. Като председател на Съвета на Европейския съюз, когато имахме по-големи възможности, докато се прегръщаше и потупваше с европейските лидери в името на ПР-а, Борисов зае следната позиция: България, като председател, не може да взема страна и трябва да се държи неутрално”, припомни Нинова. Тя допълни, че до месец май българското правитество не е имало официална позиция в защита на българския интерес.„През май, по наше искане, парламентът взе решение, с което задължи правителството да изрази такава позиция. Винаги сме били последователни по тази тема”, каза още председателят на БСП. Тя заяви, че през последните дни с БСП са проведени разговори от трапспортния бранш и социалистите ще се включат в протеста.„Георги Свиленски, като член на транпортната комисия, ще пътува и ще бъде в Брюксел – ще участваме в протеста”, поясни Корнелия Нинова. По нейни думи това обаче не е достатъчно, за да се реши въпросът. „Ето защо, ще пуснем искане до нашето политическо семейство, до г-н Удо Булман, който е председател на групата на социалистите и демократите в ЕП, до г-н Тимерманс, който е водещият ни кандидат за председател на Европейската комисия, с искане да разговарят с колегите социалисти от другите социалдемократически и социалистически партии за подкрепа на позицията на България”, заяви Нинова. Председателят на БСП призова премиерът да се обърне към г-жа Меркел и г-н Макрон и да поиска подкрепа, за да помогне на българския национален интерес, както и на този- на други държави от Централна и Източна Европа. „Ако този въпрос не бъде решен в полза на българския национален интерес и на останалите държави в нашето положение, ние смятаме, че най-доброто решение е този Европейски парламент да остави решаването на проблема на следващия. Този ЕП е на финала си – остават му 3-4 месеца. Не е нормално и логично, в последните месеци, да решаваш въпрос, който ще определя бъдещето на Европа”, заключи Нинова.", "date": "2019.01.08", "title": "Нинова: Проектът 'Макрон' е антиевропейски и нанася тежък удар върху икономиката ни"}
{"url": "https://offnews.bg/sviat/tir-upravliavan-ot-balgarin-e-izgorial-na-barikada-na-migranti-kraj-695140.html", "text": "Тир, управляван от българин, е изгорял късно през нощта в понеделник на магистрала край френския град Кале.Тирът се e възпламенил, след като шофьорът се е опитал да премине през издигната от петдесетина мигранти барикада.Местни медии съобщават, че шофьорът е бит от мигрантите, след като е излязъл от кабината.Мигрантите са успели да избягат преди идването на полицията.Шофьорът има рана на челото, откаран е в болница.Мигрантите често издигат прегради от клони, автомобилни гуми и дъски, за да принудят шофьорите на камиони да намалят скоростта, а те през това време да се покатерят на превозното средство и така да стигнат до Англия, съобщава БТА.", "date": "2019.01.08", "title": "Тир, управляван от българин, е изгорял на барикада на мигранти край Кале"}
{"url": "https://offnews.bg/sviat/dron-spria-za-chas-poletite-na-letishte-hijtrou-695139.html", "text": "Хийтроу, най-натовареното британско летище, спря за час излитането на самолети след сигнал за забелязан дрон.Решението е взето като предпазна мярка, за да не се застраши сигурността на полетите и докато се провери информацията.Към момента полетите са възобновени, съобщи към 21.20 ч. българско време говорител на летището, но не уточни колко са засегнатите полети по време на едночасовото прекъсване.Днешният инцидент става три седмици, след като по същата причина беше прекъсната работата на летище Гетуик.Между 19 и 21 декември управлението на Гетуик бе принудено да отмени или отклони около 1000 полета, от което бяха засегнати 140 000 пътници.", "date": "2019.01.08", "title": "Дрон спря за час полетите на летище Хийтроу"}
{"url": "https://offnews.bg/futbol/mesi-i-fabregas-se-vkliuchvat-v-proekta-na-zherar-pike-695125.html", "text": "Суперзвездата на Барселона Лионел Меси и халфа на Челси Сеск Фабрегас ще се включат в проекта на Жерар Пике, който наскоро стана собственик на футболен клуб - ФК Андора, пише испанският \"AS\".Според изданието там ще му помага и японският милиардер Хироши Микитани, който е президент на основния спонсор на каталунците \"Rakuten\".Пике, Меси и Фабрегас тръгнаха заедно за големия футбол в школата на Барса, а след това играха заедно в първия тим.Във ФК Андора пък вече работят бившите играчи на \"лос кулес\" Габри Гарсия и Алберт Жоркера. Те са в треньорския щаб. Футболист там пък е Адрия Виланова, син на покойния бивш наставник на Барселона Тито Виланова.В момента ФК Андора е на осмо място във временното класиране на Група 2 на Примера Каталана с 21 точки след 15 изиграни мача, изоставайки на 11 отчки от второто място, даващо право на участие в плейоф и на 12 от първото, осигуряващо директна промоция в Терсера Дивисион.", "date": "2019.01.08", "title": "Меси и Фабрегас се включват в проекта на Жерар Пике"}
{"url": "https://offnews.bg/bojni/dilian-uajt-se-zaiade-s-dzhoshua-toj-se-interesuva-poveche-ot-biznesa-695121.html", "text": "Претендентът за световната титла в тежката категория по бокс Дилиън Уайт се опита да постави Антъни Джошуа в неудобно положение.Уайт постави под съмнение последните изказвания и решения на AJ, като това да отхвърли предложението от $50 милиона долара, за да се изправи срещу Дионтей Уайлдър.\"Предизвиках го на живо по телевизията мислейки, че битката може да се състои, но бях много разочарован от отговора на Антъни. Мислех, че той ще каже: \"Добре, нека го направим\".Уайлдър няма да се бие с него, защото Джошуа не иска това. Дионтей ще се бие с Тайсън Фюри. Но съдейки по поведението му, по отговорите му, мога да кажа, че ЕйДжей иска да се бие, но според мен екипът му не желае подобен сблъсък.Струва ми се, че Джошуа се интересува повече от бизнеса. Всъщност, ако той наистина искаше да се бие с Уайлдър, щеше да го направи. Джошуа имаше всякакви оправдания. Първо той каза, че иска да се бие с Фюри, после си промени мнението\", каза Уайт.Антъни Джошуа ще се качина ринга, за да защити титлите си на 13 април на \"Уембли\" в Лондон.", "date": "2019.01.08", "title": "Дилиън Уайт се заяде с Джошуа: Той се интересува повече от бизнеса"}
{"url": "https://offnews.bg/zdrave/blizo-40-meditcinski-sestri-ot-plovdivskata-bolnitca-sv-mina-podado-695129.html", "text": "Близо 40 медицински сестри от пловдивската болница \"Св. Мина\" подадоха едномесечно предизвестие за напускане на работа. Причината е в ниските заплати в болницата. След увеличаването на минималната работна заплата от ръководството на болницата са предложили увеличаване на заплатите на сестрите от 540 на 600 лева. Така заплатата им почти ще се изравни с тази на санитарите, която става 560 лева. Медицинските сестри настояват за заплата от 700 лева. От болницата обаче обясняват, че тази сума е непосилна в рамките на парите, които лечебното заведение получава от Здравната каса. Заявление за напускане са подали работещите в трите основни отделения – хирургия, кардиология и детското отделение, обясни пред Радио Пловдив Флора Димитрова от синдикалната организация на КТ \"Подкрепа\" в болницата. По думите ѝ основният проблем идва от \"отказа на НЗОК да актуализира лимита на болницата, който е крайно недостатъчен да посрещне нуждите на управителя да увеличи заплатите на медицинските специалисти\".\"Заплатата е с 40 лева по-висока от тази на санитарката. Смятаме, че това е много унизително\", коментира тя.Управителят на болницата д-р Генади Странджев обяви, че за момента няма опасност болницата да остане без медицински специалисти, които по думите му в момента са 90. Той се надява в рамките на следващия месец - преди изтичането на срока за предизвестията на медицинските сестри, да получи съдействие от Община Пловдив, която е принципал на лечебното заведение. ", "date": "2019.01.08", "title": "Близо 40 медицински сестри от пловдивската болница 'Св. Мина' подадоха оставки"}
{"url": "https://offnews.bg/drugi/osadiha-silvio-danailov-da-vrashta-684-540-leva-na-mms-695141.html", "text": "Българска федерация по шахмат, ръководена от Силвио Данаилов е изразходвала неправомерно поне 684 540 лв. Това става ясно от решение на Софийски градски съд по дело, заведено от Министерството на младежта и спорта срещу шахматната федерация за възстановяване на неправомерно изразходваните средства.С решение от 04.01.2019 г. СГС като първа инстанция по делото осъжда „Българската федерация по шахмат“ да възстанови на ММС сумата от 395 468 лв., предоставени за организирането и провеждането на Европейско индивидуално първенство за жени в Пловдив през 2014 г. и 289 072 лв., предоставени за организирането и провеждането на Европейски индивидуални купи по шахмат за мъже и жени в Албена/Златни пясъци през 2014 г.Както е известно, в следствие на проверки на Агенцията за държавна финансова инспекция и Инспектората на ММС, бяха констатирани незаконосъобразно разходвани средства от „Българска федерация по шахмат“ в размер на над 2 млн. лв. в периода 2011-2014 г., в следствие на което бе отказано подновяването на лицензията ѝ.Исковете, по които се произнесе Софийски градски съд касаят сумите, които ММС е изплатила по два договора от 2014 г. „Българската федерация по шахмат“ е осъдена да заплати и деловодни разноски в размер на 45 741,60 лв. ММС е обезпечило своето вземане чрез наложена възбрана върху имот на федерацията, находящ се в гр. София.Председателят на състава безспорно е констатирал, че са налице доказани „счетоводни нередности“ при ответника, представяне на копия от фактури и платежни документи „в полза не на легитимната международна спортна федерация – сдружението по швейцарското право ЕШС /„Европейски шахматен съюз“/, а на негов фалшив клонинг с подобна фирма – дружество с ограничена отговорност ЕШС, което е регистрирано в офшорната зона на Щата Делауеър, САЩ“.„Превеждането на сумите на дружество в офшорна зона очевидно е с цел присвояване на средства като това се потвърждава и от решението на Спортния арбитражен съд“, мотивира своя акт съдебния състав при СГС. Същият не кредитира показанията на Силвио Данаилов, дадени по делото, защото счита, че същия е „заинтересовано лице, тъй като процесните финансови злоупотреби са станали в момент, в който той е бил президент, както на ответника, така и на ЕШС, както и за действията на същия има данни, че са предмет на висящи наказателни разследвания“.С оглед събраните по делото доказателства и мотиви на съдебния състав на СГС предстои предявяване на претенции за възстановяване на пълната дължима сума от посочената федерация. В момента лиценз за осъществяване на спортна дейност притежава Българска федерация по шахмат 1928.", "date": "2019.01.08", "title": "Осъдиха Силвио Данаилов да връща 684 540 лева на ММС"}
{"url": "https://offnews.bg/zdrave/nova-klinika-po-himioterapia-shte-zaraboti-v-onkologiata-695127.html", "text": "Нова клиника по химиотерапия ще бъде изградена в Университетската болница по онкология. Това съобщи директорът на болницата д-р Стефан Константинов, който отчете дейността на лечебното заведение за изминалата година.  За целта Министерство на здравеопазването е отпуснало 1.3 млн. лв.„Предвиждаме клиниката да бъде на 2 етажа, както и да се оборудва комфортно, така че условията, в които пациентите ни се лекуват, да не отстъпват на тези в чужбина“, коментира д-р Стефан Константинов.Площта на новата клиника ще е близо три пъти по-голяма от сегашната и ще достигне 700 кв. м. С отпуснатите средства ще се осигурят и нови болнични легла, столове за химиотерапия, както и останалото медицинско оборудване, нужно за лечението.„Очаква се с ремонта капацитетът на Клиниката по химиотерапия да се увеличи с 1500 пациенти на година, което да отговори и на нарастващото търсене на лечебното заведение“, обясни д-р Константинов.Също така да се подобрят и възможностите за извършване на научна работа в Клиниката по химиотерапия. В момента в нея се провеждат 11 клинични проучвания. С обособяване на специалността „Медицинска онкология“ на територията на клиниката се обучават 8 специализанти по нея, а общо са 27.Според д-р Константинов през изминалата година пациентите в болницата са се увеличили със 7%. Броят им от 13 214 през 2017 г. е достигнал 14 211 през изминалата. Най-много са били пациентите, които са преминали през Клиниката по химиотерапия – 5193, и през Клиниката за лъчелечение – 2759, като от тях 369 са получили лечение с единствения апарат за томотерапия в България. Над 5200 са били извършените операции в болницата, като най-много от тях са гръдни – 1350. Урологичните операции са 779, а гинекологичните – 765.Близо 50% от извършените интервенции са били с голяма сложност – така наречените големи и много големи операции. Над 2 хиляди души са минали през „Център за пациента“, като 450 от тях са получили безплатни психологически индивидуални консултации, бяха проведени и 7 „Училища за пациенти“ на теми, засягащи животът с онкологични заболявания и лечението им, отчете д-р Константинов.Приходите на болницата от Здравната каса от началото на миналата година до 30 ноември са 27,473 млн. - с близо 1 млн. лева повече в сравнение с тези от 2017 г. От болницата отчитат, че значително са намалели средствата от платени услуги от пациентите - от 784 хил. лв. на 414 хил. лв. По-ниски са и разходите на лечебното заведение – от 31.47 млн. лв. за периода те са спаднали на 29.97 млн. лв.", "date": "2019.01.08", "title": "Нова клиника по химиотерапия ще заработи в Онкологията"}
{"url": "https://offnews.bg/politika/tcvetanov-prozrachnostta-e-nad-vsichko-na-rumen-radev-tova-ne-mu-har-695131.html", "text": "Когато инвестиционният разход за модернизация на Българската армия се прави прозрачно, на президента Румен Радев не му харесва. Винаги сме казвали, че прозрачността е над всичко.Това заяви на брифинг днес председателят на парламентарната група на ГЕРБ и зам.-председател на партията Цветан Цветанов, съобщи \"Фокус\".Цветанов призова Румен Радев да \"възприеме позицията си като президент, а не като президент на БСП и като човек, който по всяка вероятност иска да защитава други интереси, но не и националните“.По негови думи решението на парламента за закупуване на нов тип боен самолет за Военновъздушните ни сили \"ще бъде на базата на експертизите\".Зам.-председателят на ГЕРБ определи протеста на българските превозвачи срещу т. нар. пакет „Мобилност“ като \"национална тема на България\", а не \"на партиите и политическите семейства\". Цветан Цветанов отново отправи критика към президента Румен Радев, който \"два дни преди гледането на пакетите в комисията по транспорт завява, че държавата ни се е провалила\".Цветанов посочи, че „президентът Румен Радев е имал три срещи с Емануел Макрон, когато темата за мобилността беше актуална\" и попита дали тогава тя е била поставена на дневен ред или само са били отчетени добрите двустранни отношения.", "date": "2019.01.08", "title": "Цветанов: Прозрачността е над всичко, на Румен Радев това не му харесва"}
{"url": "https://offnews.bg/sviat/ankara-izteglianeto-na-sasht-ot-siria-ne-sledva-da-e-v-polza-na-teror-695123.html", "text": "Прессекретарят на турския президент Ибрахим Калън коментира резултатите от преговорите със съветника по националната сигурност в Белия дом Джон Болтън, предаде Анадолската агенция.Той заяви, че в никакъв случай терористите не трябва да се възползват от процеса на изтеглянето на американските войски от Сирия. „Турция и САЩ не трябва да позволят на терористичните организации, в това число и на сирийското крило на ПКК - PYD/YPG, да се възползват от извеждането на военния контингент на САЩ от територията на Сирия“, каза той.Калън отбеляза, че властите в Турция категорично осъждат опитите за отъждествяването на терористите от ПКК с кюрдската общност в Сирия. По-рано днес пред парламентарната си група същото заяви и президентът Реджеп Ердоган. „В хода на преговорите с делегацията от Вашингтон ние отново подчертахме това. Твърденията за това, че едва ли не турската армия ще започне да убива етническите кюрди в хода на операцията в Сирия и ще им нанесе вреди, представляват част от пропагандата на ПКК“, подчерта Калън.Той каза още, че Турция продължава да прилага мерки за защитата на мирното население в арабската държава, в това число и на етническите кюрди. Президентският говорител изрази удовлетворение от решението на Доналд Тръмп за изтеглянето на американските войски. „Но в същото време предстои точно да бъде планиран самият процес: какви структури ще останат в Сирия след изтеглянето на военния контингент на САЩ, какво ще стане с американските военни бази и логистичните центрове, а също и с тежкото въоръжение, доставено от Пентагона в тази страна“, коментира Калън. Той допълни, че съответните ведомства на Турция и САЩ ще обсъдят подробно процеса на изтеглянето на американския контингент.„Турция очаква САЩ да върне в арсенала на Пентагона оръжията, доставени в Сирия. Информираха ни, че работата в тази посока е в ход, а подробностите ще станат ясни в близките дни“, каза Калън. Според него Анкара е готова да координира своите действия в региона с всички страни, но не смята да иска разрешение за определени стъпки. Той посочи, че на Болтън са връчени две досиета, едното от които касае престъпленията, извършени от терористите на YPG/PYD в Сирия. Калън отбеляза също, че президентът Ердоган не е уговарял среща със съветника на Тръмп.", "date": "2019.01.08", "title": "Анкара: Изтеглянето на САЩ от Сирия не следва да е в полза на терористите"}
{"url": "https://offnews.bg/offtopic/detca-v-nosii-igraiat-horo-v-basejna-na-plovdivska-detska-gradina-695124.html", "text": "Деца в носии са играли хоро, по подобие на това в Калофер, в басейна на пловдивската детска градина \"Мир\", предаде регионалната медия plovdivnews.bg. Сред присъстващите на хорото били кметът на район \"Западен\" Димитър Колев и отец Пантелеймон от местния храм \"Свети Климент Охридски\".Тъй като детската градина не работи в неделя, ритуалът за Богоявление бил изпълнен ден по-късно - в понеделник.В началото присъстващите казали молитвата \"Отче наш\" заедно, след което децата влезли във водата и започнали да се надпреварват да уловят кръста.По сходен начин отбелязали Богоявление и възпитаниците на пловдивската детска градина \"Светла\", съобщава регионалната медия.Отец Пантелеймон целял да запознае малчуганите с християнските ценности и вече четвърта година редовно посещавал детските градини в района. Той обещал на децата, че ще се върне да изпълни ритуалното хвърляне на кръста и следващата година. ", "date": "2019.01.08", "title": "Деца в носии играят хоро в басейна на пловдивска детска градина"}
{"url": "https://offnews.bg/politika/prezidentat-na-sreshta-s-prevozvachi-protestat-vi-e-spravedliv-imate-695137.html", "text": "Имате моята абсолютна подкрепа за вашите искания, към предприетите от вас действия и намерения за справедливи протести. Това заяви президентът Румен Радев, който прие днес на „Дондуков“ 2 представители на браншови организации за автомобилен превоз по повод проблемите с пакета \"Мобилност\".Държавният глава определи готвените текстове, които ще се гласуват на 10 януари в транспортната комисия в Европейския парламент, като дискриминационни. Той е на мнение, че те грубо нарушават основни принципи на ЕС.Радев твърди, че на срещи със свои колеги от Европа винаги е търсил подкрепа за справедливи правила за командироването на работници.Същевременно президентът се ангажира да поставя темата и при предстоящите си разговори с европейски политици.Аз съм с вас и точно справедливите ви искания дават повод всички институции в България да са обединени в своята подкрепа към вас, каза Радев.Той твърди, че е приел срещата \"не за да се прави анализ дали някой до момента е свършил или не работата си, а за да се уточни какво и как трябва да се направи оттук нататък, така че да има някакъв успех, защото това е успех за България.\"Според президента \"нещата не могат да се решат за ден и борбата трябва да се води в краткосрочен, средносрочен и дългосрочен план.\"", "date": "2019.01.08", "title": "Президентът на среща с превозвачи: Протестът ви е справедлив, имате абсолютната ми подкрепа "}
{"url": "https://offnews.bg/ikonomika/evroto-mozhe-da-bade-vavedeno-v-balgaria-naj-rano-prez-2022-g-695119.html", "text": "Еврото може да бъде въведено в България най-рано през 2022 г., заяви зам.-председателят на Европейската комисия Валдис Домбровскис пред програма \"Хоризонт\" на БНР.Условие за това е страната ни да получи зелена светлина за влизане в \"чакалнята\" на еврозоната - обменно-валутния механизъм ERM II. Дали това ще се случи, ще стане ясно през лятото, когато ще е известно дали имаме одобрението на всички страни плюс Дания и Европейската централна банка.Всички държави в ЕС, с изключение на напускащата Великобритания и на Дания, която с референдум реши да не въвежда еврото, трябва да се присъединят към единната европейска валута, когато са готови за това.\"Ако всичко е наред с прегледа на активите в банковата система в България, страната може да се присъедини към ERM II в средата на тази година. След това трябва да минат поне три години, за да се стигне до приемане на еврото. Първите две са за покриване на маастрихтските критерии, а следващата година – за оценка на постигнатите резултати и подготвителни дейности\", каза Домбровскис.Хърватия - с валутен борд като България, но с плаващ курс към еврото, върви по пътя на България с около година закъснение.Сред положителните ефекти от въвеждането на еврото са: по-ниски лихви, по-прозрачно формиране на паричната политика и предвидимост на бизнес средата, увери еврокомисарят.", "date": "2019.01.08", "title": "Еврото може да бъде въведено в България най-рано през 2022 г."}
{"url": "https://offnews.bg/sviat/beliat-dom-f-16-predlaga-na-balgaria-naj-dobrata-kombinatcia-ot-tcena-695136.html", "text": "\"Ние сме убедени, че F-16 блок 70 предлага на България най-добрата възможна комбинация от цена, бойни способности и взаимна съвместимост с другите натовски военновъздушни сили. Ако F-16 блок 70 бъде избран от България, то той ще служи на българските Военновъздушни сили ефикасно и надеждно десетилетия наред.\"Това се посочва в изявление на Белия дом, в което администрацията на президента Тръмп \"приветства плановете за модернизация на въоръжените сили на България и очаква нейния предстоящ избор на нов многоцелеви изтребител.\"Съединените щати остават ангажирани да работят заедно с българското правителство по определяне на окончателните параметри на потенциална продажба на F-16, така че да отговарят на бюджетните и оперативни изисквания, като едновременно с това предлагат отлични оперативни способности, заявяват от администрацията на Доналд Тръмп.В изявлението на Белия дом се посочва още:\"F-16 блок 70 предлага също така и най-модерна технология. Придобиването му от България ще предостави на българските Военновъздушни сили възможността надеждно да защитават българското въздушно пространство и да участват в операции заедно с НАТО и всички други военновъздушни сили, които притежават F-16, включително всички съседни на България страни. Придобиването на изтребителя F-16 блок 70 ще продължи да засилва дългосрочната подкрепа и сътрудничество с Военновъздушните сили на САЩ и другите натовски военновъздушни сили.Съединените щати очакват да продължат разговорите с правителството на България при придвижването на това решение.\"", "date": "2019.01.08", "title": "Белият дом: F-16 предлага на България най-добрата комбинация от цена, бойни способности и съвместимост"}
{"url": "https://offnews.bg/sviat/mazh-napadna-detca-v-uchilishte-v-pekin-s-chuk-i-rani-20-ot-tiah-695100.html", "text": "Двадесет ученици от начално училище в Пекин са били ранени при нападение в училището им от мъж, съобщава Би Би Си.Инцидентът се е случил около 11 ч. местно време.Той нападнал първокласниците с чук. Три са със сериозни наранявания, но без опасност за живота.Полицията вече е арестувала предполагаемия нападател, но не съобщава името му. Не е ясен и мотивът.Атаката бе извършена ден след като мъж е бил убит за нападение с нож на 12 деца в детска градина в Китай.През последните години е имало няколко нападения срещу ученици.Предстои обстойно разследване.", "date": "2019.01.08", "title": "Мъж нападна деца в училище в Пекин с чук и рани 20 от тях"}
{"url": "https://offnews.bg/obshtestvo/balgarski-poshti-vnimavajte-s-elektronnite-vinetki-potvardena-ne-moz-695108.html", "text": "Продажбата на електронни винетки за тази година стартира във всички офиси на \"Български пощи\" около 10 часа днес. За два часа в цялата страна са продадени 155 броя, съобщиха от дружеството. Първата винетка е продадена в сливенското село Жельо Войвода. При закупуването на винетка в офис на „Български пощи“ не е необходимо да се носят документи на превозното средство, а само да се знае регистрационния номер. Важно е клиентите ни да знаят, че преди да изпишат име и фамилия и да положат подпис върху предоставения от пощенския служител служебен бон, трябва внимателно да проверят дали данните са въведени коректно. Потвърдената винетка няма да може да се върне или преработи. За категория К1 и К2 няма да се продават годишни винетки. За категория К3 се въвежда нов вид винетка „Уикенд“, която ще важи от петък 12.00 часа до полунощ в неделя.", "date": "2019.01.08", "title": "Български пощи: Внимавайте с електронните винетки, потвърдена не може да се върне"}
{"url": "https://offnews.bg/obshtestvo/skejtbordisti-i-stolichni-savetnitci-se-razbraha-tarsiat-se-tereni-za-695111.html", "text": "Столична община търси терени за скейт площадки, които да бъдат проектирани съвместно с Федерацията по скейтборд и София Скейт Сити. Това стана ясно на среща, инициирана от общинските съветници от ГЕРБ, на която присъстваха зам.-председателят на СОС Николай Стойнев, председателката на Комисията по спорт към СОС Таня Георгиева, съветниците Анатоли Илиев, Ботьо Ботев, Стефан Марков от РБ, представители на Европейска столица на спорта, главният архитект на София Здравко Здравков, Делян Стефанов от София Скейт Сити и Николай Георгиев от Федерацията по скейтборд. Те обсъдиха коментираните в публичното пространство  от последните седмици, свързани с недоразумения при прилагането на Наредбата за обществен ред на СО, от страна органите на реда. Участниците в срещата се обединиха около тезата, че в Наредбата е ясно записано, че не е забранено карането на скейтборд в София. Но опасни каскади върху парапети, бордове на фонтани и други елементи от градското обзавеждане са недопустими. Общинските съветници поеха ангажимент да проведат срещи с контролните органи и да разяснят текстовете в нормативния документ. От своя страна представителите на Федерацията по скейтборд също ще разговорят със своите членове. По време на срещата бе обсъден и пропуска в законодателството, в което липсва дефиниция на средствата на придвижване тип „борд“. Общинските съветници са готови да съдействат за законодателни промени, за да се избегне нормативния вакуум.През следващата седмица представители на скейтбордистите ще се срещнат с главния архитект Здравко Здравков, за да започнат обсъждането на  за изграждането на скейт площадки.", "date": "2019.01.08", "title": "Скейтбордисти и столични съветници се разбраха: Търсят се терени за площадки"}
{"url": "https://offnews.bg/tenis/federer-ne-sdarzha-salzite-si-za-pokoen-bivsh-trenior-video-695110.html", "text": "Швейцарската легенда в мъжкия тенис Роджър Федерер не сдържа сълзите си пред CNN, когато бе попитан за неговия бивш треньор Питър Картър.През 2002 г. специалистът почина по време на сафари - година преди първия триумф на Маестрото в турнирите от Големия шлем.\"Питър беше много важен човек в моя живот. Много благодарен съм, защото дължа на него моята техника. Извинявайте, той много ми липсва. Надявам се той да бъде изключително горд с мен. Предполагам той не би искал да се превърна в поредния провален талант. Ето защо, когато той почина, започнах да тренирам дори по-здраво.Имах невероятната чест да бъда с точните хора в подходящото време. Правилните треньори в правилните моменти. Вероятно може да оспорите тези мои решения, но имах и късмет в тези моменти.Той идваше да играе в нашия тенис клуб в Базел докато аз бях съвсем малък. Успяхме да проведем някои уроци. Кой би предположил, че и двамата щяхме да станем №1. С Лейтън играхме един срещу друг на 14, 16, 18 и 20 години и през цялата ни кариера. Ето защо Питър беше толкова важна личност в моя живот. Трябва да му благодаря за техниката си\", каза Федерер.Маестрото говори и за предстоящия турнир в Мелбърн: \"Дали съм уверен? Не знам. Чувствам се добре. Тренирам наистина на ниво. Имах поредния страхотен сезон. Продължавам да се наслаждавам на играта. Ще отида с увереност в Австралия. Обичам да играя в Мелбърн,\" сподели швейцарецът.", "date": "2019.01.08", "title": "Федерер не сдържа сълзите си за покоен бивш треньор (видео)"}
{"url": "https://offnews.bg/futbol/slavisha-stoianovich-ostava-v-levski-pone-do-iuni-695113.html", "text": "Треньорът на Левски Славиша Стоянович сподели, че е дал списък с желаните от него футболисти в Левски, като до момента клубното ръководство е направило прекалено малко.Специалистът коментира и бъдещето си в клуба, заявявайки, че иска да постигне нещо със \"сините\" по време на престоя си на \"Герена\".\"\", каза Стоянович.", "date": "2019.01.08", "title": "Славиша Стоянович остава в Левски поне до юни"}
{"url": "https://offnews.bg/ikonomika/karanikolov-shte-iska-otlagane-s-shest-mesetca-na-zakona-za-gorivata-695134.html", "text": "Влизането в сила на закона за горивата да бъде отложено с шест месеца. До такова решение се стигна на извънредно заседание на Националния съвет за тристранно сътрудничество, което продължи три часа. Заседанието беше свикано заради драстичния скок в цената на тока за индустрията. По искане на бизнеса беше обсъден и спорният закон за горивата, заради който малките търговци на бензин, дизел и газ за бита заплашиха с протест на \"жълтите жилетки\" по подобие на тези във Франция. Според тях новият законът налага прекомерни регулации, на които могат да издържат само големите компании, така че законът ще доведе до фалит дребните участници на пазара.По-рано днес омбудсманът Мая Манолова съобщи, че се е обърнала към Конституционния съд с искане да се произнесе дали разпоредбите противоречат на Конституцията. Министърът на икономиката ще внесе на утрешното заседание на Министерския съвет предложението за отлагане на текстовете. \"Този закон трябва да го има, но този закон трябва да създаде необходимата конкурентна среда, която към момента, за съжаление, Министерството на икономиката и експертите не констатираме, че е създадена. Предложението на Министерството на икономиката, надявам се, че колегите от Министерски съвет ще го подкрепят, е удължаване на срока за влизане в сила на закона след решение на Народното събрание\", посочи Караниколов.Той увери, че през тези шест месеца министерството ще работи с всички заинтересовани страни за разрешаване на проблемите.По повод увеличението на цената на тока за бизнеса синдикати и работодатели предупредиха, че това ще повлияе на цените на стоките и услугите, ще доведе до инфлация, задържане на заплатите и до обедняване на населението.Позицията беше изразена от президента на КНСБ Пламен Димитров и от председателя на Асоциацията на индустриалния капитал в България Васил Велев.\"КЕВР има и може да има по-активна роля на свободния пазар при обследването или изследването на това кой и как се държи и какво пазарно поведение има при формирането на ценовите нива на електроенергията\", отбеляза Димитров, цитиран от БНТ.Енергийният министър Теменужка Петкова подчерта, че държавата няма вина за шоковите цени на енергийната борса. Синдикатите поискаха от държавата да се изработят по-ясни механизми на работа на енергийната борса, за да не се допускат такива скокове в цената на индустриалния ток.", "date": "2019.01.08", "title": "Караниколов ще иска отлагане с шест месеца на закона за горивата"}
{"url": "https://offnews.bg/obshtestvo/barelefat-na-dzhon-lenan-izcheznal-ot-stenata-na-notariata-obshtinata-695096.html", "text": "Барелефът на Джон Ленън, който бе поставен в центъра на София през 2010 г. по повод 30-годишнината от неговото убийство, е бил демонтиран. Творбата на художника Петър Маринов я няма отпреди Коледа, информира Радио ТАНГРА МЕГА РОК. Кметът на район \"Средец\" Мария Ачкова е започнала проверка, обещала е да подаде сигнал в Първо районно управление на МВР, обясняват от медиата, които са сезирали районния кмет. Че Джон Ленън вече не е на стената станало ясно след отварянето на тази част от ул. \"Граф Игнатиев\" за движение. От строителната фирма GP Group знаели за липсата още преди Коледа, но стената не била в обхвата на техния ремонт. От КПКОНПИ, които са сегашните стопани на бившия нотариат, уверили, че нямат нищо общо с демонтажа на барелефа и очакват цялостния край на всички строителни дейности в района (в това число и станцията на метро), за да започнат реконструкция на къщата. Изпратеният от КПКОНПИ екип е установил, че плочата наистина е махната и е демонтирана, а не счупена. Авторът Петьо Маринов също е бил информиран за изчезването на барелефа, но не знае подробности. ", "date": "2019.01.08", "title": "Барелефът на Джон Ленън изчезнал от стената на Нотариата, общината готова да го възстанови"}
{"url": "https://offnews.bg/obshtestvo/butat-tcialata-romska-mahala-na-vojvodinovo-vsichki-kashti-sa-nezakon-695107.html", "text": "Всички постройки в ромската махала на Войводиново са незаконни. Във вторник ще бъдат извършени проверки на място от ДНСК и пожарната и къщите ще бъдат съборени най-рано след 14 дни, тъй като тогава изтича законовият срок за обжалване. Това обясни министърът на отбраната Красимир Каракачанов, който днес бе в пловдивското село, в което ескалира напрежение след побоя на командос от двама местни младежи.Хората от селото настояват за премахването на незаконните постройки, а снощи във Войводиново имаше голям протест, който се очаква да продължи и днес.Според Каракачанов трябва да бъде изготвена цялостна програма за решаване на ромския въпрос и да се обвърже получаването на социални помощи с образованието и полагането на труд.Още от вчера ромската махала в селото е опразнена. Полицията проверяваше за незаконно пребиваващи, но такива не бяха открити. Официално регистрираните според кметството са около 250 души, реално живеещите са два пъти повече, казват обаче хора от селото.Според местното кметство всички къщи са незаконни, построени на общинска земя. На внезапна проверка дойдоха и техници от енергодружеството, които проверяваха за кражба на ток.Заради липсата на обитателите им инспекторите не успяха да връчат актовете за незаконните постройки.", "date": "2019.01.08", "title": "Бутат цялата ромска махала на Войводиново, всички къщи са незаконни"}
{"url": "https://offnews.bg/zdrave/tokuda-osadi-zdravnata-kasa-za-nad-3-mln-leva-695088.html", "text": "Болница \"Токуда\" осъди Здравната каса за рекордните над 3 млн. лева за неплатена надлимитна дейност през 2015 г.Решението е на Софийския градски съд. На болницата е присъдено обезщетение в размер на 2 576 330,00 лв. – възнаграждение за оказана болнична медицинска помощ и 671178,04 лв. - лихви за забава, 362 289,60 лв. – цена на вложени медицински изделия и 95 062,32 лв. – лихви за забава. Освен присъдените лихви до датата на подаване на иска, Касата ще плати и натрупаните лихви до датата на окончателното изплащане. НЗОК е осъдена също да заплати и 148 154,36 лв. за разноски в производството пред Софийски градски съд, съобщи Центърът за защита правата в здравеопазването.НЗОК се е противопоставила на иска на лечебното заведение с аргументите, че по договор е длъжна да плаща до определени лимити и че болницата не е предоставила в посочените в договора срокове фактура и спецификация за надлимитната дейност.  „Самият договор изключва от приложното си поле заплащане на надлимитна дейност. Съгласуваната воля (договора) може да бъде игнорирана само при установено противоречие на утвърден от правния ред по-висш интерес. Възниква въпросът дали разпределения според правилата планиран ресурс определя границата на отговорност на НЗОК, при заплащане на медицински дейности, предоставени по отношение на задължително здравноосигурени лица? С чл. 5 т. 5 от Закона за здравното осигуряване е прогласен принцип на равенство за здравноосигурените лица при ползването на медицинска помощ. Това ще рече, че при възникнала необходимост всяко задължително здравноосигурено лице е в правото си да се ползва от определен по вид, обхват и обем пакет от здравни дейности. Ето защо правилото първият по време е по-силен по право, в контекста на задължителното здравно осигуряване е неприложимо\", пише в мотивите си СГС.\"Законът за бюджета на НЗОК за 2015 г. изрично овластява Надзорния съвет та НЗОК да използва преизпълнението в приходната част на бюджета от здравноосигурителни вноски и неданъчни приходи за допълнителни здравноосигурителни плащания над утвърдените разходи - § 1 от Преходни и Заключителни разпоредби на ЗБНЗОК за 2015 г. Ето защо настоящият състав на съда не споделя тезата, че разходната част на приетия бюджет определя лимит на отговорността на НЗОК към изпълнителите на болнична помощ\", допълват оттам.Съдът допълва, че достъпът до здравна помощ на здравноосигурените е гарантиран, въпреки че те не участват в договора, няма причина те да бъдат лишавани от това да се възползват от здравна помощ, макар че тази необходимост се е появила след изчерпване на целево предписаните средства. Съдът подчертава още правото на избор на пациентите в коя болница да се лекуват и задължението на лечебното заведение да го приеме.\"При положение че законът освобождава осигуреното лице от задължението да заплаща за здравни дейности, включени в гарантирания от НЗОК медицински пакет, а изпълнителят на медицинска помощ е длъжен да приеме потърсилото го лице, осъществената дейност не почива на свободната преценка на изпълнителя на медицинска помощ. Меродавна се явява нуждата на здравноосигуреното лице. Следователно, както законът, така и договорът между страните еднозначно отдават приоритет на интересите на здравноосигурените лица спрямо утвърдения финансов план. Ето защо дори да се приеме, че ищецът е пренебрегнал реално съществуваща възможност за планов прием, това неизпълнение не е в състояние да го лиши от договореното възнаграждение за удовлетворения интерес на ползващите се от договора трети лица\", посочва СГС. До делата срещу НЗОК се стихна, след като през януари миналата година Върховният административен съд окончателно обяви за нищожно решение на Надзорния съвет на Националната здравноосигурителна каса, с което бяха определени лимитите на лечебните заведения.По данни на Центъра за защита правата в здравеопзването заради ограничението на касата от въвеждането му досега не са изплатени над 50 млн. лв. на различни лечебни заведения в страната.", "date": "2019.01.08", "title": "Токуда осъди Здравната каса за над 3 млн. лева"}
{"url": "https://offnews.bg/politika/ninova-sabra-rakovodstvoto-na-bsp-i-deputatite-na-pozitano-695094.html", "text": "Ръководството на БСП и депутатите на партията обсъждат в централата на \"Позитано\" 20 предизборната си платформа за евроизборите. На съвместното заседание се подготвя и пленума в събота, както и Конгреса на 26 януари, съобщиха от БСП.Обсъжда се позиция по Доклада на министрите на отбраната и икономиката по процедурата за избор на нов тип боен самолет на ВВС и проектът за решение на НС.Изготвя се и позиция по увеличените цени на ток, парно и вода. ", "date": "2019.01.08", "title": "Нинова събра ръководството на БСП и депутатите на Позитано"}
{"url": "https://offnews.bg/zvezdi/kevin-spejsi-pledira-nevinen-po-deloto-za-seksualno-posegatelstvo-vid-695092.html", "text": "Актьорът Кевин Спейси пледира невинен по обвинението в сексуално издевателство над 18-годишен младеж, което се твърди, че е било извършено в бар преди две години.59-годишният актьор се яви пред районния съд на Нантъкет, курортен остров в щата Масачузетс.Адвокатът му Алън Джаксън заяви, че обвиненията срещу Спейси се основават на \"очевидно неверни твърдения\". Адвокатът поиска да бъдат съхранени съобщения от мобилния телефон, които съдържат информация, оневиняваща клиента му. Съдът удовлетвори исканията. Следващото заседание по делото ще се състои на 4 март.Това е първото криминално дело срещу Кевин Спейси. Срещу актьора, през последните години, бяха отправени повече от 30 обвинения за сексуален тормоз. Според \"Тhe Guardian\", делото предизвикало медийна лудост. Местни жители и журналисти окупирали сградата на съда, а хеликоптер снимал пристигането и заминаването на Спейси.Ако бъде признат за виновен, носителят на две награди \"Оскар\", може да бъде осъден на 5 години затвор.", "date": "2019.01.08", "title": "Кевин Спейси пледира невинен по делото за сексуално посегателство (видео)"}
{"url": "https://offnews.bg/obshtestvo/avaria-ostavi-bez-parno-chasti-ot-ivan-vazov-i-stolichnia-tcentar-695099.html", "text": "Авария остави част от София без парно, съобщиха от Топлофикация. На студено са в ж.к. \"Иван Вазов\" /ул. “П. Каравелов” бл. № 18, бл. № 18А, ул.”Забърде” № 1, ул.”Витоша” № 129, ул.”Бурел” № 72-76/, както и част от Центъра на столицата /в участъка между : ул. ,,Бяло Море”, ул. ,,Кракра” , бул. ,,Янко Сакъзов”, бул. ,, Хр.и Евл. Горгиеви” , ул. ,,проф. М.Бичев” , бул. ,,Ген.Данаил Николаев”, 17 - Поликлиника , Малък Градски Театър , Гараж ,, Алианц - България”, бул.,, Евлоги и Христо Георгиеви” № 106.От дружеството уверяват, че незабавно е създадена организация и ще се работи до пълното отстраняване на аварията.", "date": "2019.01.08", "title": "Авария остави без парно части от 'Иван Вазов' и столичния център"}
{"url": "https://offnews.bg/sviat/zapochna-deloto-za-ubijstvoto-na-ruskia-poslanik-v-ankara-695101.html", "text": "Процесът за покушението срещу руския посланик Андрей Карлов започна днес в съда за особено тежки престъпления в Анкара, обвинени са 28 души, главен обвиняем е ислямският проповедник Фетхуллах Гюлен, предаде Анадолската агенция.Част от обвиняемите по делото са обявени за международно издирване. С 4-има от задържаните зад решетки се осъществява видео-конферентна връзка. Процесът е наблюдаван от голяма група чуждестранни журналисти.Покушението срещу руския дипломат бе извършено на 19 декември 2016 г. в момент, когато той произнасяше словото си при откриването на изложбата „Русия през погледа на турците“, организирана със съвместните усилия на руското посолство в Анкара и кметството на столичния район Чанкая. Нападателят Мевлют Мерт Алтънташ бе убит в престрелка с полицията в изложбената зала, а Андрей Карлов почина от раните си.Разследването отне 2 години, турската прокуратура внесе наказателното дело в съда на 23 ноември 2018 г. В обвинителния акт се подчертава, че покушението срещу Карлов е организирано от \"терористичната организация на Гюлен ФЕТО\".Акцентира се, че убийството на дипломата представлява провокация с цел нанасяне на вреди в турско-руските отношения. Заподозрените за това престъпление са обвинени в нарушение на конституционния ред, участие в терористична организация и планиране на убийство с цел терор. Разследващите са констатирали, че покушението е планирано половин година преди да бъде извършено.", "date": "2019.01.08", "title": "Започна делото за убийството на руския посланик в Анкара"}
{"url": "https://offnews.bg/futbol/levski-startira-zimnata-podgotovka-dimitar-ivankov-izvede-vratarite-695102.html", "text": "Левски започна зимната си подготовка с група от 30 футболисти. Отсъстващи за момента са тримата бразилци в отбора - Паулиньо, Ривалдиньо и Луан Виана. Техният полет е закъснял и те ще се присъединят към подготовката на по-късен етап.В разширената група на \"сините\" попаднаха петима вратари - Мартин Полачек, Божидар Митрев, Николай Михайлов, Николай Кръстев и Петър Иванов, които бяха изведени от новия треньор Димитър Иванков.В заниманието се включиха шестима юноши, част от които имат шанс да заминат на подготовката в Кипър. Единственият трайно контузен е исландския защитник Нолмар Ейолфсон, който няма да играе до края на сезона.След като играчите преминат задължителните медицински тестове, отборът заминава на 10 януари (четвъртък) за Кипър за подготвителен лагер.", "date": "2019.01.08", "title": "Левски стартира зимната подготовка, Димитър Иванков изведе вратарите"}
{"url": "https://offnews.bg/sviat/erdogan-ne-mozhem-da-preglatnem-usloviata-na-sasht-za-siria-695103.html", "text": "„Нашите героични воини пръснаха балона на ДАЕШ и благодарение на тях Сирия бързо влезе в процеса на спасението си от тази беля. Но посланието на Болтън от Израел е неприемливо за нас, ние не можем да преглътнем това“, заяви президентът Реджеп Ердоган, цитиран от турските медии.В словото си пред редовното заседание на парламентарната си група той остро осъди съветника по националната сигурност в Белия дом Джон Болтън, който снощи пристигна в Анкара и днес преговаря при закрити за журналистите врати с представители на турските власти.„Изявленията му за това, че Турция се бори срещу кюрдите в Сирия, са подла, низка, безчестна и мръсна клевета. Ние не можем да се съгласим с неговите твърдения, изразени по време на визитата му в Израел. Тези, които разпространяват клеветата, се опитват да играят на чувствителната струна на нагласите в световната общественост, но Анкара няма да остане безучастна и ще отговори на това“, подчерта турският лидер.Той посочи, че целта на Турция в Сирия е борбата с терористите и ще предприеме всички необходими стъпки, за да се справи с тях. Ердоган отново каза, че в близко време ще започнат „решителни действия за неутрализацията на терористите на територията на Сирия“.Ердоган припомни, че именно турската армия е разгромила съпротивата на терористите от ДАЕШ /Ислямска държава/ в Сирия и ги е довела до края на тази престъпна организация.Той засегна и протестите на „жълтите жилетки“ във Франция и заяви, че сред тях има членове на кюрдската работническа партия ПКК.", "date": "2019.01.08", "title": "Ердоган: Не можем да преглътнем условията на САЩ за Сирия"}
{"url": "https://offnews.bg/kultura/skandalniat-film-za-berluskoni-te-veche-v-kinata-695133.html", "text": "Скандалният хит на италианския киномайстор Паоло Сорентино - „Те” - ще може да бъде видян по арткината в София Пловдив и Варна от 11 януари тази година.Филмът, разкриващ противоречивата личност на бившия италиански премиер Силвио Берлускони, имаше само една прожекция в рамките на изминалата вече Киномания, където беше представен пред препълнената зала 1 на НДК.Всеки, който е пропуснал да види „Те”, може да го стори в кино „Люмиер Лидл”, Дом на киното, Одеон и Г8 в София, както и във Фeстивален и конгресен център – Варна и „Лъки Синема” в Пловдив. Разпространител е Националният дворец на културата, а филмът достига до зрителите с подкрепата на Италианския културен институт.Сорентино (който последно демонстрира таланта си с нашумелия сериал „Младият папа”) споделя, че се интересува по-скоро от човека, който стои зад политиката, от неговите мисли и страхове и особено от страха от смъртта и старостта, които вълнуват всеки възрастен човек.Актьорът Тони Сервило (познат от прекрасния „Великата красота”, за който Сорентино печели „Оскар” за най-добър чуждоезичен филм) брилянтно се превъплъщава в ролята на италианския политик, а бившата жена на Берлускони, за която той е женен повече от 20 години, се играе от популярната актриса Елена София Ричи.„Те” се фокусира не само върху Берлускони, но и върху най-приближените му хора, а основният период, в който се развива действието е между 2006 и 2010 г., когато бившият министър-председател се разделя със съпругата си Вероника Ларио и организира безкрайни купони с млади момичета.Може да гледате „Те” в кино Люмиер Лидл на следните дати:11 януари (петък), 19:00 часа13 януари (неделя), 19:00 часа14 януари (понеделник), 19:00 часа15 януари (вторник), 19:00 часа16 янури (сряда), 19:00 часаБилетите са в продажба на касите на НДК, както и онлайн на .", "date": "2019.01.08", "title": "Скандалният филм за Берлускони 'Те' вече в кината"}
{"url": "https://offnews.bg/sviat/shofior-na-iuber-prizna-za-shest-ubijstva-695105.html", "text": "Обвинен в извършването на убийствата на шестима души, опит за убийство и защита с огнестрелно оръжие шофьор на \"Юбер\" се призна за виновен пред съда, съобщи Би Би Си.Те са извършени при престрелка в щата Мичиган, САЩ през 2016 г.Четирима са убити в ресторант, а двама - в автокъща при стрелбата в град Каламазу. Нито една от жертвите не е била клиент на 48-годишният обвиняем Джейсън Далтън, който преди това не е имал криминални прояви.Той първо обвинява приложението \"Юбер\" за състоянието в което изпаднал - по думите му то „контролира неговия ум и тяло“, приложението го било \"принудило\" да стреля по случайни хора в продължение на пет часа. Но точно преди началото на делото Далтън променя показанията си. От прокуратурата са категорични, че не му е била предлагана сделка при признаване на вина.Сега той е изправен пред доживотна присъда без право на замяна за шест убийства, два опита за убийство и осем обвинения, свързани с други престъпления, извършвани с огнестрелни оръжия.Масовата стрелба е извършена една съботна вечер през февруари 2016 г. на три места - пред ресторант „Cracker Barrel“, пред автокъща на „Kia“ и пред жилищен блок. Около 17:30 ч. Далтън прострелва жена пред децата ѝ пред жилищна сграда в Каламазу и е откарана в болница в тежко състояние. Около 22 ч. баща и син са застреляни, а трети човек е ранен пред автокъща. Около 22:15 ч. при трета стрелба на паркинга пред ресторант момиче е тежко ранено, а четири жени са убити.След ареста на Далтън от „Юбер“ потвърдиха, че мъжът е регистриран в приложението и коментираха, че са \"разтърсени\" от случая.", "date": "2019.01.08", "title": "Шофьор на Юбер призна за шест убийства"}
{"url": "https://offnews.bg/obshtestvo/stotitci-se-sboguvat-s-aktiora-ivan-laskin-snimki-i-video-695106.html", "text": "Близки, приятели и почитатели се сбогуваха днес с актьора Иван Ласкин в столичния храм \"Св. Седмочисленици\".Иван Ласкин почина на Богоявление, след като от 28 декември бе в реанимацията на ВМА.На поклонението, което започна в 12:30 ч., присъстваха общественици, културни дейци и приятели на починалия актьор. Последно сбогом на актьора каза и шефът на парламентарната комисия по култура и медии Вежди Рашидов. \"Винаги съм му се възхищавал, както се възхищавам на мъжкарите. Винаги съм се отвращавал от помиярите. Такъв беше - честен, прям. Повече ще ми липсват хора, които казват истината. С него ще си отиде парченце от истината\", заяви той.Сред опечалените бяха също директорът на сатиричния театър Калин Сърменов, Ути Бъчваров, Славчо Пеев, Ники Кънчев, Андрей Слабаков, Юлиан Константинов, директорът на Народния театър Мариус Донкин, актьорите Дарин Ангелов, Тончо Токмакчиев, Валери Йорданов, Мария Каварджикова, както и музикантът Фънки. Пред храма \"Св. Седмочисленици\" бяха и съпругата на актьора Александра Сърчаджиева, неговата майка Елена и братята му.Погребението ще се състои в Алеята на творците на Централните софийски гробища.  ", "date": "2019.01.08", "title": "Стотици се сбогуват с актьора Иван Ласкин (снимки и видео)"}
{"url": "https://offnews.bg/ikonomika/samsung-ochakva-29-spad-na-pechalbata-si-695109.html", "text": "Samsung Electronics очаква спад с 29% на оперативната си печалба за последното тримесечие на 2018 година заради по-слабите продажби, съобщи Би Би Си.Южнокорейският технологичен гигант прогнозира, че тя ще е в размер на 9,7 млрд. долара.Това е първият подобен спад за Samsung от 2 г. насам.Освен пред по-ниските продажби, Samsung е изправен пред ожесточената конкуренция на Apple и китайски производители. Компанията очаква по-ниска с 11% печалба и през първото тримесечие на 2019-а.През последните години Samsung се радваше на постоянно увеличение в печалбите. Новината за спада идва, след като от Apple прогнозираха понижение в своите приходи и печалби. От американската компания посочиха като главна причина спада на търсенето на смартфони на китайския пазар.", "date": "2019.01.08", "title": "Samsung очаква 29% спад на печалбата си"}
{"url": "https://offnews.bg/ikonomika/tristrankata-se-sabira-izvanredno-zaradi-toka-za-biznesa-695070.html", "text": "Извънредно заседание на Националния съвет за тристранно сътрудничество ще се проведе днес, заради поскъпващия ток за бизнеса. Срещата е по настояване на КНСБ. През последните месеци цената на електроенергията на борсата, откъдето купува индустрията, върви стремглаво нагоре. От синдикатите са притеснени, че поскъпването ще се прехвърли и върху цените на стоките.Те искат да се приеме спешен комплекс от мерки, които да защитят населението от спекулативно поскъпване на основни стоки в разгара на зимния сезон.Настояват за по-силен контрол от страна на държавния регулатор върху цените на борсата, както и да се въведат механизми, с които да се компенсира индустрията.", "date": "2019.01.08", "title": "Тристранката се събира извънредно заради тока за бизнеса"}
{"url": "https://offnews.bg/politika/pravitelstvoto-podkrepia-iskaniata-na-balgarskite-prevozvachi-695095.html", "text": "Българското правителство подкрепя категорично исканията на превозвачите за приемането на поправки в т. нар. пакет „Мобилност“, който ще бъде гласуван тази седмица от транспортната комисия в Европейския парламент. Това стана ясно по време на среща на министър-председателя Бойко Борисов с министъра на транспорта Росен Желязков, на която бяха обсъдени предстоящият протест на превозвачите в Брюксел на 10 януари и исканията им Комисията по транспорт в Европейския парламент да приеме предложените няколко поправки в пакета „Мобилност“, касаещи регламента за командировките им, връщането до страната на регистрация на всеки 4 седмици и нощните почивки на шофьорите.Българската държава се солидаризира с протеста на превозвачите, които се очаква да бъдат подкрепени и от колегите им от Румъния, Полша, Унгария, Литва, Латвия и Ирландия. Ограниченията, които се налагат с пакета „Мобилност“, ще се окажат рестриктивни и изключително затормозяващи за превозваческия бизнес в периферните страни на Съюза и на практика ще го изтласкат от пазара, заяви министър Росен Желязков.Транспортният министър Росен Желязков лично ще присъства на протеста на превозвачите на площада пред Европейския парламент в Брюксел, а по-късно и на заседанието на транспортната комисия.", "date": "2019.01.08", "title": "Правителството подкрепя исканията на българските превозвачи"}
{"url": "https://offnews.bg/obshtestvo/izpitat-sled-sedmi-klas-v-dve-chasti-no-s-edna-otcenka-695074.html", "text": "Изпитът след 7 клас ще бъде в две части, а не с два модула. Ако ученик реши, може да не участва във втория. Разликата спрямо досегашния модел е, че оценката ще бъде една. Всяко участие във втората част ще му даде допълнителна възможност да да повиши оценката си и да кандидатства в повече училища.Това каза министърът на образованието и науката Красимир Вълчев по бТВ, като подчерта, че на практика няма  като цяло.Първата част съдържа 25 задачи, втората - преразказ с дидактически елемент. Запазват се продължителността и форматът на изпита. Той ще бъде само върху материала от VII клас.9000 отпаднали деца са върнати в клас тази година по данни към ноември. Други 12 000 са напуснали образователната система, като 8000 от тях са заминали в чужбина, съобщи още той. При останалите 4000 усилията ни продължават, увери Вълчев.В риск са между 60 и 70 000 деца. 2,5%-3% от отпадащите напускат заради ранни бракове.Работата на над 1100-те екипа, които работят по механизма за обхват, вече са съсредоточили работата си върху ежедневната посещаемост на децата в училище - това все още е проблем, не скри министърът. Това са деца, чиито семейства нямат отношение към образованието, а те самите са рискови.Той припомни също, че след средно 20-процентното увеличение на учителските заплати от 1 януари средната брутна учителска заплата става близо 1300 лв., а минималната – 920 лв. Средното „чисто” възнаграждение ще е близо 1100 лв. Учителите на 920 лева, които са току-що постъпили и без добавка за стаж, ще вземат чисто около 800 лв.След увеличението тази година за първи път от десетилетия средната учителска заплата ще надхвърли средната за страната, отчете Вълчев.Традиционно има недостиг на учители по чужди езици и информатика, задълбочава се недостигът по математика и физика. Затова ще стартираме нова национална програма, с която ще финансираме обучението за придобиване на учителска правоспособност от завършили висше образование в други сектори, допълни министърът. каза още Красимир Вълчев.Закупихме ученически шкафчета за нас 300 000 ученици на стойност близо 10 милиона лева, осигурихме достъп до електронни варианти на учебниците, препоръчахме на училищата да оптимизират учебните разписания, така че децата да носят учебници за по-малко дисциплини, каза още министърът.", "date": "2019.01.08", "title": "Изпитът след седми клас в две части, но с една оценка"}
{"url": "https://offnews.bg/sviat/kim-chen-un-v-pekin-s-bronirania-vlak-vodi-i-saprugata-si-ri-sol-zhu-695072.html", "text": "Севернокорейският лидер Ким Чен-Ун е на посещение в Китай, по покана на президента Си Дзинпин. Визитата е на фона на предположенията, че скоро предстои втора среща на Ким Чен-Ун с американския президент Доналд Тръмп.Севернокорейският лидер пристигна в Пекин със специалния брониран влак, с който обичайно пътува, без посещението да бъде обявено предварително. То е четвъртото в Китай за последната година, припомня БНТ. Придружават го съпругата му Ри Сол Жу,, заместник-председателят на Корейската трудова партия и външният министър на страната.", "date": "2019.01.08", "title": "Ким Чен Ун в Пекин с бронирания влак, води и съпругата си Ри Сол Жу"}
{"url": "https://offnews.bg/temida/ivancheva-se-vrashta-v-sadebnata-zala-za-parvi-pat-sled-domashnia-ares-695071.html", "text": "Отстраненият кмет на \"Младост\" Десислава Иванчева, бившият й заместник Биляна Петрова и третият подсъдим по делото за взимане на подкуп Петко Дюлгеров се връщат в съдебната зала днес за първи път, след като бяха пуснати под домашен арест преди Коледа. Делото продължава по същество с нов разпит на бизнесмена Александър Ваклин, заради специални разузнавателни средства, в които се чува негов разговор с неизвестен мъж пред кабинета на кмета и се споменават думите „оферта”, „специализираната прокуратура” и „15 000 лева”, съобщи Нова тв.До утре се очаква и решението на специализирания апелативен съд дали тримата ще останат със същата мярка за неотклонение или ще бъдат върнати в килията. ", "date": "2019.01.08", "title": "Иванчева се връща в съдебната зала за първи път след домашния арест"}
{"url": "https://offnews.bg/izvan-terena/emblematichen-fen-na-levski-dokaran-do-proseshka-toiaga-695077.html", "text": "Емблематичният фен на Левски Джими Гуменката, който някога разхождаше носилката на “Герена” и минаваше за талисман на отбора, го ударил на просия по време на церемонията за Футболист на годината, пише “България Днес”. Той обаче беше пренебрегнат от президента на БФС Борислав Михайлов.Бившият нападател и треньор на сините Георги Иванов - Гонзо обаче не се извърна и прояви щедрост. Легендата извади дебела пачка и дари Джими с банкнота.Джими Гуменката беше уволнен от Левски през 2015 година, когато в клуба направиха съкращения. Той работеше по подръжката на стадиона срещу символично заплащане от 130 лв.Медиите тогава писаха, че собственикът на ЦСКА-София Гриша Ганчев му предложил да го назначи за градинар в една от фирмите си, но Гуменката се уплашил от реакцията на привържениците на Левски и отказал.Фенове на Левски от цяла България тогава събираха пари в специално открита сметка, за да му помогнат след съкращението, което го остави без препитание.", "date": "2019.01.08", "title": "Емблематичен фен на Левски докаран до просешка тояга"}
{"url": "https://offnews.bg/tenis/parvata-ni-raketa-otpadna-na-starta-v-melbarn-695078.html", "text": "Първата ни ракета при дамите Виктория Томова загуби на старта на квалификациите на Откритото първенство на Австралия. №134 в световната ранглиста Варвара Лепченко (САЩ) се справи с Томова след 4:6, 6:2, 7:6 (6).Мачът продължи два часа и половина и ще остане в историята като първата среща на Аустрелиън Оупън при жените при новите правила. Според тях тайбрек се играе до достигането на 10 точки, а не както беше до момента - до седем. Ключови за загубата на Томова се оказаха направените 42 непредизвикани грешки.Поражението е особено горчиво за Томова, след като в третия сет можеше да затвори мача при 5:4 на свой сервис, пише tennis.bg. В първия сет Томова сътвори отличен обрат. Тя влезе трудно в мача и изостана с 0:3. Впоследствие изравни за 3:3, а до края на тази част загуби само пет точки за 6:4.След почивката Лепченко проби за 3:1, а в края още веднъж взе подаването на българката макар че почти всички геймове стигнаха до равенство и играта бе равностойна - 6:2.В третата част Томова поведе с 2:0, но Лепченко бързо се върна в мача с пробив за 3:3. Томова можеше да приключи мача, след като постигна пробив на нула за 5:4. Тя обаче се провали в този си опит - 5:5.Стигна се до тайбрек и в него Лепченко се наложи с 10:6 точки. Това е трето участие на първата ракета на България на Australian Open.През 2017 година тя отстъпи в трети кръг на квалификациите, а през миналия сезон влезе в основната схема като \"щастлива губеща\". Тя взе само два гейма в първи кръг на Никол Гибс.", "date": "2019.01.08", "title": "Първата ни ракета отпадна на старта в Мелбърн"}
{"url": "https://offnews.bg/futbol/izpadnal-v-kriza-turski-grand-se-vkliuchi-v-naddavaneto-za-igrach-nome-695080.html", "text": "Турският гранд Фенербахче се включва в борбата за подписа на \"Футболист на годината 2018\" в България Кирил Десподов.Изпадналият в криза отбор от южната ни съседка възнамерява да привлече в редиците си 22-годишната звезда на ЦСКА. Фенербахче ще направи опит да вземе Десподов още в рамките на зимния трансферен прозорец, но в конкуренцията на английския Кардиф, не е ясно какво ще предпочетат от ръководството на \"армейците\" като най-добра опция за продължаване на кариерата на състезателя си. от ЦСКА ще склонят да продадат футболиста си срещу сума, не по-ниска от 2 млн. евро.Според бившия футболист и директор в ЦСКА Георги Илиев - Майкъла е добре Десподов да остане и през пролетта, за да помогне в битката за титлата с Лудогорец. Майкъла също счита, че 22-годишният щурмовак е най-логичният победител за Футболист на годината.\"Можеше и да не се прави анкетата за \"Футболист на годината\". Кирил Десподов заслужено е номер едно.Според мен, ще е добре той да остане до пролетта, за да може да помогне в борбата на отбора за титлата в Първа лига. Без него ще е трудно на \"червените\".\"Гриша Ганчев си знае кога и дали да бъде продаван Десподов. Няма нужда ние да му даваме акъл. Той ще прецени кое е най-доброто за футболиста му.Но нека Кирил остане, да участва в евротурнирите, да си вдигне цената още малко и след това да бъде продаден\", заяви Майкъла пред \"Тема Спорт\".", "date": "2019.01.08", "title": "Изпаднал в криза турски гранд се включи в наддаването за играч номер 1 на България"}
{"url": "https://offnews.bg/politika/maia-manolova-vnasia-tri-zhalbi-v-konstitutcionnia-sad-695076.html", "text": "Омбудсманът Мая Манолова започва годината с три жалби в Конституционния съд. Тя ще атакува цената на водата, закона за горивата и промените в закона за държавния бюджет. Подготвям конституционна жалба срещу текстове в закона за ВиК. Например текста за единната цена на водата в рамките на една територия. Не се държи сметка нито за системата на водоснабдяване, не се държи сметка за инвестициите, качеството. Така в малките населени места спонсорират по-заможните, а всички граждани спонсорират ВиК дружествата, които могат да си позволят загуби, течове, защото има кой да им плати сметката”, обясни Мая Манолова по Нова тв. Омбудсманът съобщи, че подготвя конституционна жалба и срещу новите изисквания в Закона за горивата.Ще я депозирам още днес в Конституционния съд, заяви Манолова. Законът за горивата е тежък удар върху малките търговци и превозвачи на горива, но е удар и срещу българските граждани в качеството им на потребители, защото фалитът на малките бензиностанции ще доведе до засилване на монополизма. В Закона са заложени непосилни изисквания за висок уставен капитал, абсурдни изисквания за складовете, вместимост на съдовете, брой бутилки за втечнен газ. Закон, който притиска в ъгъла малките търговци на горива.Третата конституционна жалба, която подготвя, е свързана с промени в Закона за държавния бюджет.Тя е срещу уволненията на държавни служители, придобили право на пенсия, на които в момента законът позволява и те работят на държавна служба, с едни промени през Закона реално Народното събрание уволни хиляди хора, а на други хиляди забрани да кандидатстват за държавна служба”, заяви Мая Манолова.", "date": "2019.01.08", "title": "Мая Манолова внася три жалби в Конституционния съд"}
{"url": "https://offnews.bg/112/65-godishen-ubi-s-nozh-saprugata-si-po-mlada-ot-nego-s-40-godini-695079.html", "text": "25-годишна жена беше убита в Стара Загора, Юлияна Иванова е била намушкана с нож в сърцето от съпруга си. .Убитата и 65-годишния мъж имат 8-месечна дъщеря. Най-вероятният мотив за убийството е ревност, съобщи бТВ. Младата жена е заживяла с мъжа преди 10 години, тя е завършила специалност „Социални дейности” в Тракийския университет. Сигналът е подаден от съседи, досега те не били чували в семейството да има скандали. Мъжът е арестуван първоначално за 24 часа, а грижи за бебето са поели социалните служби в града", "date": "2019.01.08", "title": "65-годишен уби с нож съпругата си, по-млада от него с 40 години"}
{"url": "https://offnews.bg/kakvi-sa-pravata-ni-kato-potrebiteli/kak-da-pazaruvame-chrez-sotcialnite-mrezhi-bez-da-ni-izmamiat-695093.html", "text": "Как да препродадем или купим нещо от социалните мрежи, например нечий ненужен подарък, без да ни измамят?Ето съветите на председателят на Комисията за защита на потребителите Димитър Маргаритов от негово интервю пред Канал 3:1. Бъдете предпазливи към офертите от непознати, особено ако нямате възможност да се свържете с продавача пряко. Той може да е направил временен профил, който скоро да изчезне завинаги, а вие да получите нещо съвсем различно от поръчаното на база снимка или да не получите нищо. Вижте например отзивите за него от други потребители.2. Основната реклама на този вид търговия от човек на човек е, че стоките са нови, неупотребявани и много изгодни. Нека потребителите проверят дали в електронен магазин няма да намерят по-ниска цена или по-изгодна оферта за същото или подобно нещо. Не е изключено някой да спекулира. Може също стоката, представяна като неизползван подарък, да е била употребявана известно време.3. Пазете кореспонденцията по повод покупката.4. Ако е възможно, снабдете се с касовия бон, който е бил издаден на този, който първоначално е купил стоката. Така например при дефект, може да отправим претенцията си към първоначалния продавач.", "date": "2019.01.08", "title": "Как да пазаруваме чрез социалните мрежи, без да ни измамят"}
{"url": "https://offnews.bg/obshtestvo/tcarkvata-pochita-sv-grigorij-episkop-balgarski-695006.html", "text": "Църквата почита днес св. Григорий, епископ български, и Свети Емилиан, епископ на Кизик. Сведенията за св. Григорий са оскъдни. Предполага се, че това е \"презвитер и монах Григорий, клирик на всички български църкви\", който е живял по времето на българските царе Симеон Велики (893 -927) и Петър (927 - 969).Св. Григорий е един от изявените старобългарски книжовници, особено като преводач и преписвач. Той превежда хрониката на Йоан Малала (VІ в.), като я допълва с бележки от библейските книги и други исторически паметници.Допуска се, че е превел и известната \"Хроника\" на Георги Амартол. Вероятно е ръкоположен за епископ на Пелагония (Битола) и Прилеп. Канонизиран скоро след смъртта му, а в катедралата \"Св. София\" в Охрид дори е имало малък престол, посветен на него. Свети Емилиан, епископ на Кизик, приел страдания за почитание на иконите през 815 г. при император Лъв Арменец. Паметта му се празнува и на 8 август. ", "date": "2019.01.08", "title": "Църквата почита св. Григорий, епископ български"}
{"url": "https://offnews.bg/temida/okonchatelno-ivancheva-petrova-i-diulgerov-ostavat-pod-domashen-ares-695130.html", "text": "Десислава Иванчева, Биляна Петрова и Петко Дюлгеров остават под домашен арест, докато трае делото срещу тях.Това става ясно от определение на Апелативния специализиран наказателен съд, публикувано тази вечер в официалната му интернет страница.Съдът е взел решението днес на закрито заседание. То е окончателно и не подлежи на протест или обжалване.В решението на Апелативния специализиран наказателен съд се посочва, че връщането в ареста би било проява на прекомерна строгост спрямо тримата подсъдими и би \"предизвикало изключителен стрес, което е неоправдано, независимо от размера на предвиденото наказание за разследваните престъпления\".В мотивите към определението се отбелязва още, че престоят в ареста за Иванчева, Петрова и Дюлгеров досега се равнява на почти 9 месеца.Днес сутринта Специализираният наказателен съд  Причината беше, че документацията по делото се намира в Апелативния специализиран наказателен съд.", "date": "2019.01.08", "title": "Окончателно: Иванчева, Петрова и Дюлгеров остават под домашен арест "}
{"url": "https://offnews.bg/obshtestvo/proshtavame-se-s-ivan-laskin-dnes-695005.html", "text": "Близки, приятели и почитатели се сбогуват днес с актьора Иван Ласкин. Поклонението е в столичния храм \"Св. Седмочисленици\" от 12,30 часа. Иван Ласкин  на Богоявление, след като от 28 декември бе в реанимацията на ВМА. Ласкин завършва актьорско майсторство за драматичен театър във ВИТИЗ през 1994 г. - в класа на професор Здравко Митков.Играл е на сцените на почти всички софийски театри, още като студент се помнят ролите му в Народния театър, МГТ „Зад канала“ и Театър „Българска армия“. От 1997 г. е актьор в Театър „Българска армия“.Ласкин има роли в десетки български игрални филми, сред които „Васко да Гама от село Рупча“, „Честна мускетарска“, „Вагнер“, „Хайка за вълци“, „Дунав мост“ и „Магьосници“, „Колобър“, „Наричаха ме чичо“, „Рут“, „Църква за вълци“, „Най-важните неща“, „Грях“, „Стъклената река“ и в над 20 европейски и американски продукции. Погребението ще се състои в Алеята на творците на Централните софийски гробища.", "date": "2019.01.08", "title": "Прощаваме се с Иван Ласкин днес"}
{"url": "https://offnews.bg/obshtestvo/praznuvame-babinden-samo-zheni-siadat-na-masata-695033.html", "text": "Днес отбелязваме Бабинден - един от големите народни празници, посветен на “бабите” – жените, които помагат при раждане. Празникът е посветен на родилната помощ, акушерките, родилките и здравето на децата. Бабинден се чества на две различни дати - на 8-и и на 21 януари по стар и нов стил. Бабин ден е един от празниците, който се явява своеобразен завършек на честванията за Рождество Христово. Въпреки това обредността е езическа.Някога бабата акушерка ставала рано и посещавала къщите, където е изродила дете. Носела бяла и червена вълна, лепяла ги с мед като коса за момиченцата и като мустаци и брада на момченцата – благославяла ги да остареят и побелеят, хвърляла жито, давала им да близнат медец и изричала: “Да се червите като таз вълна, да се гоите като просото, да се роите като кошерът.” Жените пък, които имат деца от 1 до 3 години, наливат вода от чешмата, слагат в нея босилек или здравец, приготвят сапун и нова кърпа. Отиват в дома на бабата акушерка за обредно поливане и миене на ръце. Поливането се извършва в градината или на стълбите. При миенето бабата хвърля водата нагоре (колкото са капките толкова да е здравето), подскача нагоре, за да са пъргави децата. Жената дарява бабата с риза, чорапи, платно и кърпа с вързана в нея монета. Бабата връзва на детето бял и червен конец и паричка, дарява детето с чорапки и риза.Бабата акушерка слага празнична трапеза за всички жени, на които е бабувала, и ги кани на гости. Дъщерите и снахите редят трапезата. Там всяка оставя своя дар: погача, печена кокошка, баница, шише вино. В началото на трапезата сядат само жени. Чак по-късно идват мъжете и започва веселието. ", "date": "2019.01.08", "title": "Празнуваме Бабинден, само жени сядат на масата"}
{"url": "https://offnews.bg/evropa/belgia-zabrani-ritualnoto-klane-na-zhivotni-za-halal-i-kasher-meso-695075.html", "text": "Във Фламандския регион в Белгия традиционните за исляма и юдаизма начини за ритуално клане на животни бяха официално забранени на 1 януари, предадоха световни медии.Белгийският парламент прие регулацията още през 2017 г. и Фламандският регион е първият в страната, който започна да я прилага на практика. По-късно тази година се очаква това да се случи и в южния регион на Белгия, Валония. Забраната бе подкрепена както от защитници на правата на животните, така и от десни националисти. Против нея се обявиха религиозните малцинства, които смятат, че е израз на антисемитски и ислямофобски настроения. Европейската конвенция за защита на животните при клане изисква животните да бъдат убивани по хуманен начин, който включва тяхното предварително зашеметяване. За тази цел при по-големи животни като говедата най-често се ползва изстрел с пистолет с прихванат болт, при който болтът прониква в черепната кост на животното и му причинява мозъчно сътресение. За зашеметяването на по-дребни животни като птиците пък се ползва електрически ток във водна баня. Позволено е да се прилага и газова анестезия.  В конвенцията обаче е вписан член, който разрешава пренебрегването на тези изисквания в случай на религиозни ритуали, тъй като според правилата за приготвяне на халал и кашерна храна, животното трябва да е в перфектно здраве преди да бъде заклано, което изключва неговото предварително зашеметяване. При тези ритуали животното бива убито с единичен разрез по врата, който води до прекъсването на главни кръвоносни съдове. Животното губи съзнание за секунди и някои защитници на тези практики дори твърдят, че по този начин то страда по-малко, а не повече от обичайното. Мнозинството европейски държави се съобразяват с вписаното в конвенцията изключение, макар че в Холандия и Германия прилжожението му е сведено до минимум. С премахването на всякакви изключения обаче Белгия се присъединява към държави като Швеция, Норвегия, Исландия, Дания и Словения, които също не позволяват отклонения от правилото. \"Искат да продължат да живеят в Средновековието и да колят животни без да ги зашеметяват и без да трябва да отговарят пред закона\", казва Ан Де Грийф, цитирана от \"Ню Йорк таймс\". Тя е председател на белгийската организация за защита на правата на животните \"Глобална акция в интерес на животните\" (Global Action in the Interest of Animals). \"Съжалявам, но в Белгия законът е над религията и това ще остане така.\"Тя настоява, че зашеметяването не влиза в директен конфликт с доктрината на кашер и халал месото и е съвместимо с \"ритуалното клане\", но религиозни лидери отказват да приемат това.Белгия е дом на около 500 000 мюсюлмани и над 30 000 евреи и тези от тях, които следват ритуалните правила, ще бъдат принудени да поръчват месото си от чужбина. Това би довело до по-високи плащания за тях и дори потенциален недостиг на храна. Представители и на двете групи вече са внесли съдебни искове в белгийския Конституционен съд с надеждата да предотвратят забраната.\"Правителството поиска съвет от нас и ние реагирахме негативно, но реакцията ни не е била отчетена\", казва Саатчи Байрям, лидер на мюсюлманското общество. \"Защитниците на правата на животните представят забрана като голямо откритие, но дебатът за благосъстоянието на животните в исляма продължава вече 1500 г. Нашето ритуално клане е безболезнено\", твърди той.", "date": "2019.01.08", "title": "Белгия забрани ритуалното клане на животни за халал и кашер месо"}
{"url": "https://offnews.bg/obshtestvo/dnes-e-naj-studeniat-den-za-sedmitcata-do-minus-15-gradusa-na-mesta-695032.html", "text": "Днес е най-студеният ден от седмицата, температурите ще паднат до минус 15-16 градуса в Северна България. Жълт код за ниски температури е обявен за 24 области - Видин, Монтана, Враца, София област, София, Перник, Кюстендил, Благоевград, Пазарджик, Смолян, Ловеч, Плевен, Габрово, Велико Търново, Русе, Търговище, Разград, Шумен, Варна, Добрич, Стара Загора, Кърджали, Пазарджик и Пловдив.Денят ще е слънчев, но термометрите почти няма да се качат над нулата в цялата страна. София ще е един от най-студените градове с минимална температура около минус 13 градуса и максимална около минус 3-4 градуса. Вятърът отслабва. Максималните температури ще са между минус 4 и 1 градуса, според прогнозата на НИМХ. В морето ще се вдигат вълни от 2-3 бала, във водата термометрите ще показавт до 6 градусаНад планините облачността ще намалее, в много райони до предимно слънчево време. Ще духа предимно умерен северозападен вятър, който след обяд ще се усили. Максималната температура на височина 1200 метра ще е около минус 6, а на 2000 метра – около минус 13 градуса.Синоптиците прогнозират, че утре в западната част от страната ще завали сняг, а в източните райони ще задуха вятър, ще се затопли и валежите ще са от дъжд и сняг. Положителни температури се очакват в четвъртък, но предстои ново застудяване. ", "date": "2019.01.08", "title": "Днес е най-студеният ден за седмицата, до минус 15 градуса на места"}
{"url": "https://offnews.bg/sviat/prebiha-zhestoko-lider-na-natcionalistite-v-germania-695083.html", "text": "Лидер на германската крайнодясна партия Алтернатива за Германия (AfD) е бил жестоко пребит, съобщават информационните агенции.Атаката е с политически мотив, смята полицията.Депутатът от Бундестага и лидер на AfD в Бремен е бил нападнат от трима души в центъра на града в понеделник. Маскирани мъже са му нанесли удар с дърво, оставяйки го в безсъзнание, а след това са го ритали в главата, съобщават от партията му. Строител, видял жертвата, се притекъл на помощ.Минути преди атаката Магниц си тръгнал от новогодишно празненство в местен музей.Националистическата партия AfD влезе в Бундестага за пръв път в историята, завоювайки 94 депутатски места. Сега има представители в местните парламенти във всяка германска провинция.Говорителят на партията пусна в Туитър снимка на лежащия в безсъзнание в болничното си легло Магниц, като посочва, че той е 'полужив\".Миналата седмица офис на същата партия в Дьобелн бе разрушен с взрив, но нямаше пострадали.", "date": "2019.01.08", "title": "Пребиха жестоко лидер на националистите в Германия"}
{"url": "https://offnews.bg/razsledvane/bdzh-prodalzhava-naj-skandalnia-si-targ-raboti-darzhavnoto-zhp-mili-695018.html", "text": "Вероятно най-скандалната обществена поръчка на БДЖ-Пътнически превози, обявена през февруари миналата година, продължава и в момента, въпреки че уж бе спряна, установи OFFNews.Става дума за процедурата с предмет: №01605-2018-0003 „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ – Пътнически превози” ЕООД за тригодишен период”.След  което установи, че в случая се касае за класическа далавера - държавната жп фирма върши 80% от работата по заданието, а фактурите заминават към точно определена частна фирма, и последвалата , въпросният търг бе прекратен от довчерашния управител на БДЖ-Пътнически превози Пламен Пешаров.Само че обосновката на решението за спиране на обществената поръчка е толкова абсурдно, че всеки заинтересован да вземе парите (б. ред. - въпросната поръчка е с бюджет от малко над 4 милиона лева) трябва да е луд, за да не обжалва решението за спиране, чийто основен аргумент е, че \"ще се отрази негативно на медийния образ на БДЖ\".Така Пешаров е вдигнал висока топка за забивка на частната компания \"Жп Тракция\", за която още от момента на обявяване на търга се знаеше, че е единственият възможен изпълнител според заложените в документацията условия.Чисто процедурно от състезанието бе изхвърлена русенската компания \"Експрес Сервиз\", която не само че ремонтира локомотиви, но и сама произвежда маневрени машини, които изнася по цял свят. Пак с регулаторни хватки - отказ на лиценз, от надпреварата изхвърча и българо-хърватският джойнт венчър \"БДЖ-Кончар\", в който отгоре на всичко половината от собствеността е на самия възложител. В същото време във въпросната компания \"Жп Тракция\" управляващ и собственик е бивш колега на изпълнителния директор на Изпълнителна агенция \"Железопътна администрация\" Веселин Василев Николай Кръстев. А точно тази структура на транспортното министерство коли и беси в жп транспорта у нас. Тя е тази, която му е издала лиценза да извършва жп ремонти.Веселин Василев изобщо не отрича, че със собственика на \"ЖП Тракция\" Николай Кръстев наистина преди време са били колеги във фирма, свързвана с бизнесмена Васил Божков. Обаче Кръстев не му бил личен шофьор, както се говори в жп бранша.Некадърното прекратяване на скандалната обществена поръчка веднага е довело до обжалване пред Върховния административен съд на решението на управителя на БДЖ-Пътнически превози за спиране на процедурата. Така на 13 ноември м. г. магистратите излизат с решение, че  и че тя трябва да продължи при старите условия. Сега в БДЖ-Пътнически превози са пред дилема - дали да реализират първоначалния сценарий на вече бившото ръководство или да намерят истинските мотиви за спиране на процедурата, а именно, че тя не е изгодна на БДЖ и на българските данъкоплатци.", "date": "2019.01.08", "title": "БДЖ продължава най-скандалния си търг - работи държавното жп, милионите прибира частна фирма"}
{"url": "https://offnews.bg/tenis/tcitcipas-ochakva-moshtna-gratcka-podkrepa-v-arena-armeetc-695081.html", "text": "Голямата звезда на гръцкия тенис и победител от последното издание на Мастърса на новото поколение Стефанос Циципас сподели с феновете си по цял свят очакванията си за наближаващия турнир от сериите АТР 250 - Sofia Open 2019.„Сърдечен поздрав към Sofia Open, където съм развълнуван да играя отново този февруари! Турнирът е в непосредствена близост до родината ми, така че се надявам всичките мои фенове от България, Гърция и близките страни да дойдат да ме гледат и да се насладят на изявите на страхотните играчи в този турнир.Имам нужда от вашата любов и подкрепа, така че елате в „Арена Армеец“. Ще се видим след няколко седмици!“, написа Циципас на профилите си в социалните мрежи.Участието на Стефанос Циципас в България, толкова близо до родината му, предизвика истинска истерия сред феновете в Гърция.Любители на тениса от южната ни съседка вече са изкупили голямо количество билети за Sofia Open 2019 и ще пристигнат в София, за да гледат и подкрепят Циципас. Билетите за Sofia Open 2019 са в продажба в мрежата на Eventim.", "date": "2019.01.08", "title": "Циципас очаква мощна гръцка подкрепа в \"Арена Армеец\""}
{"url": "https://offnews.bg/kultura/muzikalniat-direktor-na-ilinojskata-filharmonia-stilian-kirov-za-parvi-695087.html", "text": "Любопитна среща очаква меломаните на 17 януари в зала България. Един от най-перспективните български диригенти Стилиян Киров застава за първи път пред Софийската филхармония. В програмата са включени Концерт за пиано и оркестър No 2 от Лист и Симфония No 4 от Брамс.34-годишният Стилиян Киров вече е музикален директор на Илинойската филхармония. Той е сред младите български диригенти, които очароват със своята непосредственост и професионализъм.За него „Чикаго трибюн“ пише: .Възпитаник е на престижния „Джулиард“ в Но Йорк, където завършва с награда за изключителни постижения. Магистратура по дирижиране завършва в „Екол Нормал дьо мюзик“ в Париж. Посещавал е майсторски класове на големите Курт Мазур и Майкъл Тилсън Томас. Бил е музикален директор на „Симфония в до“ в Ню Джърси и на симфоничния оркестър на Бейкърсфийлд в Калифорния. Работата му със симфоничния оркестър на Мемфис му носи награда ЕМИ. - сподели Киров в социалните мрежи. Петра Холендер-Погади е една от най-обещаващите пианистки от своето поколение, притежаваща \"завидна виртуозност\" и \"изключително сценично присъствие\". Концертира в много европейски страни, САЩ и Китай. Родена в Братислава (Словакия), тя проявява интерес към музиката и започва да свири на пиано на 5–годишна възраст. Две години по-късно вече е в курса за талантливи деца на частния университет по музика „Антон Брукнер” в Линц (Австрия) в класа на Готфрид Хеметсбергер.На 14 години Петра Погади изнася първия си солов рецитал, става лауреат на музикалния конкурс \"Prima La Musica\", печели стипендия като най-младия участник в предаването за млади артисти на Словашката национална телевизия.Завършва с отличие магистърската степен на университета в Линц, усъвършенства в Университета за музика и сценични изкуства във Виена и Консерваторията на Париж и многобройни майсторски класове в Австрия, Полша, САЩ, Русия, участва във фестивали в Израел и в Ню Йорк. Петра Погади печели конкурс и изпълнява Втората соната за пиано от Шопен в документален филм за легендарната израелска пианистка Пнина Залцман.Присъединява се към кампанията \"Йехуди Менухин - музика на живо сега!\" - Фондация, осигуряваща срещи с музиката на пребиваващите в сиропиталища, старчески домове, затвори и болници. Пианистката е изнесла повече от 80 рецитала за Фондацията.От 2013 г. Петра Погади членува в \"Централен европейски форум за музика, изкуство и култура\" и е сред академичния състав на \"Музикален фестивал и майсторски класове\" в Марианка (Словакия).Билети на касата за зала България, ивентим, ипей и тикетсбг.", "date": "2019.01.08", "title": "Музикалният директор на Илинойската филхармония Стилиян Киров за първи път дирижира в България (видео)"}
{"url": "https://offnews.bg/bojni/s-takava-zhena-shega-ne-biva-695085.html", "text": "Руската звезда в смесените бойни изкуства Анастасия Янкова продължава да опровергава клишетата, че бойните спортове не са за жени.27-годишната московчанка, която живее и тренира в САЩ, качи поредното доказателство за погрешността на това мнение в профила си в Инстаграм. Тя качи снимка на изваяното си тяло за радост на многобройните си последователи.\"Казваха ми, че тренировките ще ме превърнат в мъж и ще загубя всякаква женственост\", написа енигматично спортистката, като остави всеки сам да прецени дали опасенията са били основателни.Янкова се вдъхновява за бойните спортове от сериала \"Зина - принцесата войн\" и започва тренировки по карате едва 6-годишна. На 14 спира, за да помисли за образованието си.Пет години по-късно започва занимания по тай бокс, става шампионка на Русия. Преминава в кик бокса, като печели 11 от 13 срещи в К-1. От 2013 година се посвещава на ММА. Провежда шест срещи, като през май м.г. претърпява първа загуба.", "date": "2019.01.08", "title": "С такава жена шега не бива"}
{"url": "https://offnews.bg/sviat/bivshiat-shef-na-nisan-se-izpravi-pred-sada-695086.html", "text": "След ареста на бившия шеф на \"Нисан\" Карлос Гон през ноември миналата година днес той за пръв път се изправи пред съда, където бе докаран от затворнически автобус, съобщава Би Би Си.Той беше обвинен, че е предоставил невярна информация за получените си възнаграждения в период от 5 години, както и за поредица от нарушения, между които и използването на фирмени средства за лични цели.Краткото съдебно заседание имаше за цел съдията да изложи пред Гон детайлите около ареста му, както и да даде подробности по обвиненията във финансови злоупотреби. Според Би Би Си той е бил въведен в залата с белезници и въже около кръста си и е изглеждал видимо по-слаб.В подготвено заявление Гон каза пред съда, че е невинен, погрешно обвинен и несправедливо задържан. Добави също, че всяко решение за управлението на компанията е взимал с одобрението на Борда на директорите.64-годишният Гон заяви, че никога не е получавал компенсация от „Нисан“, за която да не се знае. Той добави, че никога не е бил обвиняван в злоупотреби и е посветил две десетилетия на съживяването на компанията.На пресконференция в Токио по-късно през деня адвокатът на Гос каза, че няма причина да го задържат и призовава прокурорите да извършат по-предпазливо и задълбочено разследване, предава Ройтерс.Интересът към делото в Япония е огромен. Повече от 1000 души са се записали за разпределяните на случаен принцип 14 места за зрители в съдебната зала.Първоначалният арест на Гос преди почти два месеца шокира индустрията и продължителното му задържане предизвика някои критики. Но съдия от Окръжния съд в Токио съобщи във вторник, че задържането на Гос е оправдано, за да се предотврати евентуално подправяне на доказателства и риск от бягство. Съдията казва, че Карлос Гон остава в ареста, защото има опасност да избяга или да укрие доказателства.Настоящият му период на задържане е до 11 януари. За да бъде задържан за по-дълго, ще трябва да му бъде повдигнато друго обвинение.Ако бъде признат за виновен, Гос може да влезе в затвора за период до 10 години и да бъде глобен с до 700 млн. йени, според японските регулатори.", "date": "2019.01.08", "title": "Бившият шеф на Нисан се изправи пред съда"}
{"url": "https://offnews.bg/temida/otlozhiha-deloto-sreshtu-ivancheva-dokumentatciata-v-asns-695084.html", "text": "Специализираният наказателен съд отложи делото срещу отстранения кмет на район „Младост” Десислава Иванчева, заместничката й Биляна Петрова и считания за посредник при предаването на подкупа Петко Дюлгеров. Причина за отлагането е, че документацията по делото се намира в Апелативния специализиране наказателен съд, който трябва да се произнесе за мярката за неотклонение на тримата, които в момента са под домашен арест. Заради липсата на документация Специализираният наказателен съд не може да приеме експертизите на експертите.Делото се отложи за 21 януари от 13.30 ч., преди това - на 11 януари, ще бъдат изслушвани СРС-та. Биляна Петрова днес заяви пред съда, че е открила неточности между разговорите от автентичните записи и сваления текст. Като пример тя даде реплика, в която казвала \"не искам децата в центъра” и която в документите по делото е записана като „не искам десет процента”.", "date": "2019.01.08", "title": "Отложиха делото срещу Иванчева, документацията в АСНС"}
{"url": "https://offnews.bg/112/sled-poboia-na-komandosa-do-dni-butat-nezakonnite-kashti-v-mahalata-n-695089.html", "text": "До дни незаконните къщи в ромската махала на пловдивското село Войводиново ще бъдат съборени. Това стана ясно от думите на кмета на селото Димитър Тосев и на кмета на община Марица Димитър Иванов пред Нова телевизия.Снощи в селото стотици хора се събраха на протест след като навръх Богоявление двама млади роми нападнаха и пребиха жестоко командос, участвал в мисии в Ирак и Афганистан и за малко не се стигна до втора Катуница. Протестиращите срещу насилниците тръгнаха към махалата и едва бяха спрени от силите на реда.Протестите ще продължат и днес. Състоянието на 33-годишният военен от Специалните сили Валентин Димов остава тежко след като той е отнесъл много ритници в главата и според баща му най-вероятно ще се наложи да бъде опериран.Според кмета до ескалацията на напрежението се е стигнало заради ниската култура на хората от махалата.Според него ромите масово харчели по 2000 лева за раждане на дете, но по никакъв начин не искали да са полезни на обществото.Още днес ще има съвместна проверка с експерти и служители от община Марица и служители на РПУ- село Труд, обяви кметът на община Марица Димитър Иванов. Според него тя ще трябва да установи има ли незаконни постройки и незаконно пребиваващи в ромската махала.По-късно днес министърът на отбраната Красимир Каракачанов ще се срещне с двамата кметове. На нея ще присъства и шефът на полицията в Пловдив.", "date": "2019.01.08", "title": "След побоя на командоса: До дни бутат незаконните къщи в махалата на Войводиново"}
{"url": "https://offnews.bg/obshtestvo/ministar-zheliazkov-libijskiat-tanker-e-na-20-km-ot-sozopol-sporat-z-695073.html", "text": "Спорът за  е частно-правен. Компанията \"Булгаргеомин\" е упражнила морската ипотека, която според документите е учредена в Гърция.Корабът е арестуван в края на 2017 г., след това му се забранява плаването, докато траят процедурите през частен съдебен изпълнител. Това каза министърът на транспорта Росен Желязков по БНТ по повод казуса, при който български кораби са заплашени да бъдат задържани на либийски пристанища, заради съдебен спор за собствеността на либийски танкер, престоял две години на пристанище Бургас.След публична продан корабът получава разрешение да отплава на 27 декември. В момента се намира на 20 мили от Созопол, извън териториалните води на България. Спорът е частно-правен, каза още Желязков.По думите му е придобил дипломатически оттенък, поради което и говоренето е политически целесъобразно.Изпълнителна агенция „Морска администрация“ отправи запитване до органите в Панама за актуалната регистрация на конфискувания кораб, уточни министър Росен Желязков. ", "date": "2019.01.08", "title": "Министър Желязков: Либийският танкер е на 20 км от Созопол, спорът за него е частно-правен"}
{"url": "https://offnews.bg/obshtestvo/540-mashini-obrabotvat-patishtata-chistiat-i-ledeni-visulki-695091.html", "text": "Настилките по виадукти, мостове и водостоци се обработват превантивно срещу заледяване заради ниските температури. Постоянно се извършват и огледи за премахване на евентуални ледени висулки, съобщи АПИ. През нощта близо 540 машини са обработвали пътните настилки, за да се осигури безопасността на пътуванепри зимни условия. Ограничено е движението за МПС над 12 тона и тегленето на ремаркета и полуремаркетапрез прохода „Превала“, както и на всички автомобили през прохода „Троянски“. Агенция „Пътна инфраструктура“ апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори.Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. ", "date": "2019.01.08", "title": "540 машини обработват пътищата, чистят и ледени висулки"}
{"url": "https://offnews.bg/futbol/real-madrid-otnovo-posiaga-kam-treniora-na-iuventus-695090.html", "text": "Треньорът на Ювентус Масимилиано Алегри става трансферна цел №1 на закъсалия европейски и клубен шампион Реал Мадрид, а италианските медии вече коментират преговорите по удължаване на договора му с гранда от Торино.Алегри привлече вниманието не само на Реал, а и на много други европейски грандове, с работата си начело на Ювентус. Испанския тим в момента е воден от Сантяго Солари, но не се намира в цветущо състояние, а през отминалата седмица направи две грешни стъпки в шампионата.Според испанската програма El Chiringuito, босът на Реал Флорентино Перес се отказал да преследва Маурисио Почетино от Тотнъм и ще насочи усилията си именно към Масимилиано Алегри, който вече веднъж отказа на \"белия балет\" след напускането на Зинедин Зидан през миналото лято.51-годишният специалист има договор до юни 2020-а година, а вече се появиха и информации, че той ще напусне поста си дори по-рано и ще бъде заменен от Зинедин Зидан.Tuttosport обаче твърди друго, а именно, че Ювентус и Алегри обсъждат евентуално удължаване на договора на треньора.Успее ли Перес да привлече Алегри, това ще е своеобразен реванш за Кристиано Роналдо, който си тръгна от Мадрид в посока Торино след световното в Русия.", "date": "2019.01.08", "title": "Реал Мадрид отново посяга към треньора на Ювентус"}
{"url": "https://offnews.bg/politika/rumen-petkov-vlastta-niama-da-padne-predi-da-izbere-nov-glaven-proku-695117.html", "text": "Това мнозинство ще даде всичко от себе си, включително ако се налага и жертви в жива сила, за да се избере главен прокурор и след това да се отиде към избори.Това заяви по време на пресконференция председателят на АБВ Румен Петков. „Считам, че управляващото мнозинство в този парламент ще направи всичко възможно да задържи положението, независимо от вътрешните сблъсъци, до избора на нов Главен прокурор\", добави той.От АБВ настояват за отмяна на процедурата по закупуване на нов боен самолет за България, за принципен мораториум върху този тип въоръжение и модернизация на съществуващите ни мощности във военновъздушните ни сили. По думите му в докладът на министъра на отбраната са посочени редица несъответствия по отношение на процедурите за закупуване на нов боен самолет, който подкрепят тезата, че в настоящия момент този избор не е правилен за България.Той реторично попита \"какво ще пазим с осем самолета? От терористи ли ще се пазим? От набезите на рибари ли ще се пазим?\"", "date": "2019.01.08", "title": "Румен Петков: Властта няма да падне, преди да избере нов главен прокурор"}
