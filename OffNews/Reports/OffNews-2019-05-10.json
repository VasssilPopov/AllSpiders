{"url": "https://offnews.bg/politika/angel-dzhambazki-ne-mozhe-da-ima-dvoen-arshin-nie-ne-sme-aborigeni-703000.html", "text": "Водачът на листата на ВМРО за евроизборите Ангел Джамбазки се обяви твърдо за Европа на отечествата и за край на двойния аршин на Брюксел спрямо страната ни.В студиото на „Панорама“ той подчерта, че приоритет е защитата на българския интерес в Европа – „през нулевата нелегална миграция, борба с двойните стандарти, борба с пакета „Макрон“, борба за защита на българския бизнес в Европа, битка и отбрана срещу вмешателства в нашето общество и нашия начин на живот, всичките видове мултикултурализъм, които в България означават циганизация, а в Европа – арабизация“.Джамбазки влезе в спор с Искра Михайлова от ДПС и подчерта, че именно либералите - приятели на тази партия издигали стени и не допускали България и Румъния в Шенген. Той отхвърли тезата на водещия за „караниците“ сред патриотите и посочи, че именно те събират и обединяват „вота, подкрепата и доверието на българските патриоти“.„Ние сме ВМРО и говорим за това, че не трябва да има нелегална миграция, че Европа трябва да бъде на отечествата и не трябва да има двойни стандарти. Трябва да се използва поговорката за Кубратовия сноп, а девизът „Съединението прави силата“ – да се изпълни със съдържание“, настоя Джамбазки.Според него е време да се сложи точката на „сегашната федерална Европа на две скорости“. Има ядро, съставено от Франция, Германия, Белгия и донякъде Холандия, всички останали са периферия, уточни той. „Доказателство за това е пакетът „Мобилност“ – изсмукване на работната ръка, разоряване на българския бизнес и превръщане на нашите хора в черноработници на Запад. Това е сегашната федерална Европа“, каза досегашният евродепутат и водач на листата на ВМВРО. Затова партията му настоява за Европа на отечествата, в която да можем да се преговаря равнопоставено и да се постигат справедливи за нас условия.Ангел Джамбазки се обяви за разпределение на европейските институции навсякъде и припомни, че в България няма европейска агенция. „Продължавам да настоявам да има такава институция, да няма двойни стандарти, когато става дума за българския бизнес, да няма протекционизъм за западните държави и див капитализъм за източните. Не може да има съюз на две скорости. Затова настояваме да бъде изграден съюз на отечествата“, подчерта той.„Кога за последно България е имала колония някъде в Африка, че да носим тежестта на разпределението на тази миграция. Не може някой, който е печелил от кървави диаманти, кървав петрол, кървав каучук и си ги е държал за себе си, да иска сега от нас да плащаме тази сметка“, заяви Джамбазки и допълни, че партията му е за нулева миграция, твърди граници и никакво преразпределение на нелегалните мигранти.„Трябва да се разберем какъв ще бъде ЕС – дали ще е свободен пазар, или протекционизъм. Защото ако 150 000 български шофьори не могат да работят на свободния пазар в Германия или Франция, то тогава германските фирми не трябва да работят тук. Защото една германска фирма, която продава вода, купена от България в България, извършва каботаж, което правят и нашите превозвачи“, аргументира се патриотът. Не може да има двоен аршин, ние не сме нито аборигени, нито втора ръка хора и няма да го допуснем, каза още той.Според него, ако Европа се обединява още повече, това би ознавало Юнкер, Макрон, Верховстадт и Меркел да вземат решение и да го налагат. „Ние не можем да си позволим да се претопяваме в някакъв мултикултурен кипящ котел от раси, полове, религии и т.н. Ние сме част от съюз, който действа под наслова „Единство в многообразието“. Уникалната българска традиция, бит, култура, история, памет – това трябва да бъде съхранено“, подчерта разпалено Джамбазки. И посочи инструментите за това - недопускане на протекционизъм и изсмукване на работната ни ръка, недопускане на унищожаване на българската нация от чужда пропаганда, независимо от каква посока идва – дали ще бъде чуждоезична, или някакви анадолски ритми и кючеци.Той призова да се отбранява историческата памет – „не някой да ни пренаписва учебниците по история, или да отрича исторически факти“. В момента имало хора, които отричат факта на българската съпротива срещу турското робство, докато българската нация е запомнила този мракобесен период като турското робство. „Европейският парламент трябва да пази културните идентичности. Ние там трябва да говорим на български език, а не да се правим на по-католици от Папата“, настоя Ангел Джамбазки в студиото на „Панорама“.", "date": "2019.05.10", "title": "Ангел Джамбазки: Не може да има двоен аршин, ние не сме аборигени"}
{"url": "https://offnews.bg/ikonomika/280-dushi-kandidatstvat-za-aviodispecheri-v-rvd-702986.html", "text": "280 души са кандидатите за ръководители на полети, които подадоха документи на пролетната сесия в BULATSA. 235 от тях преминаха първия етап - подбор по документи и отговарят на изискванията, съобщиха от държавната фирма.50 души са представили сертификат за владеене на английски език или успешно са преминали изпит за ниво В2, съгласно общата европейска езикова рамка (CEFR) през последните 5 години. Останалите положиха изпити в София, Варна и Бургас, като 108 от тях покриват ниво B2.Сред кандидатите има 5 души, които участват с резултати от предишни подбори.На всички кандидати са изпратени уведомителни имейли и профилите им в сайта на BULATSA са с актуализиран статус.Желаещите да се включат в есенната сесия за набиране на кандидати за професията, могат да продължат подаването на документите. За повече информация вижте . ", "date": "2019.05.10", "title": "280 души кандидатстват за авиодиспечери в РВД"}
{"url": "https://offnews.bg/politika/prezidentat-zapochva-poreditca-ot-sreshti-zaradi-izbora-na-sledvashtia-702985.html", "text": "Държавният глава Румен Радев ще проведе поредица от срещи с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор, обявиха от пресцентъра на  „Дондуков“ 2.Първата от работните срещи е с главния прокурор Сотир Цацаров.Срещата е на 13 май от 14.00 часа на „Дондуков“ 2.", "date": "2019.05.10", "title": "Президентът започва поредица от срещи заради избора на следващия главен прокурор"}
{"url": "https://offnews.bg/obshtestvo/razbiha-ofisa-na-dsb-vav-varna-702978.html", "text": "Разбиха офиса на ДСБ във Варна, предаде \"Нова Варна\". По тяхна информация нападението е извършено през нощта, като от офиса са взети парите от членския внос и кафе машината, унищожени са документи, а техниката е била изпочупена. Офисът се намира на ул. \"Македония\" 9 и изпълнява функцията и на предизборен щаб. \"Това е опит за сплашване, прикрит като грабеж, определено е грозен политически акт\", коментира Дорет Димитрова, член на националното ръководство на ДСБ, цитирана от \"Нова Варна\".\"Откраднатите пари са не повече от 300 лв., никой няма да тръгне да разбива офиси за такава малка сума. Това е езикът на омразата\" допълва тя.", "date": "2019.05.10", "title": "Разбиха офиса на ДСБ във Варна"}
{"url": "https://offnews.bg/politika/elena-joncheva-krancheto-na-gazta-se-darzhi-ot-turtcia-sega-iskat-da-702982.html", "text": "\"Концесията на летище \"София\" най-вероятно ще бъде дадена на турска фирма, което представлява заплаха за българската национална сигурност.\" Това каза водачът на листата на „БСП за България” Елена Йончева.По нейни думи БСП вече три години предупреждава, че това ще се случи, а служебното правителство на Герджиков е спряло концесията, защото тя представлявала заплаха за българската национална сигурност.\"Летище \"София\" е печелившо, в последните години приходите му се увеличават с 20% и стигат до 168 млн. лв. Печалбата на летището е почти 13 млн. лв. годишно. Расте и броят на пътниците. Защо е нужно печелившо предприятие да се дава на концесия?\", попита Йончева.Тя заяви, че това е така, защото правителството дава на концесия или продава всяко печелившо българско предприятие, защото работи за един тесен кръг от хора. Йончева каза още, че твърдението, че държавата е лош стопанин, е абсурдно, защото кандидатите, които са подали оферти, са държавни фирми.\"Днес кранчето за газта се държи от Турция, искат да ѝ дадат и българското летище. Ние няма да позволим това да се случи. Няма да позволим печеливши предприятия да бъдат раздавани в ущърб на българския национален интерес\", коментира тя.\"Това правителство е една шайка и те сами се наричат така. Тази дума, вече е част от речника на много български организации, сред които от днес е и АИКБ, защото цената на промишления ток се вдига два пъти\", каза още Елена Йончева. Водачът на листата на БСП коментира, че за предприятията това означава съкращаване на работни места и намаляване на заплатите.\"Неслучайно сме на последно място в Европа по всички показатели. Всичко това е в резултат от корупцията, сивата икономика и срива на чуждестранните институции. Затова 26-и май трябва да бъде денят на края на ГЕРБ\", заключи Елена Йончева.", "date": "2019.05.10", "title": "Елена Йончева: Кранчето на газта се държи от Турция, сега искат да ѝ дадат и българското летище"}
{"url": "https://offnews.bg/futbol/liderat-v-ungaria-iska-nash-futbolist-702988.html", "text": "Независимо каква ще е съдбата на Халадаш на първенството на Унгария, родният футболист Галин Иванов има голяма вероятност да остане да играе на местно ниво. Цели два отбора са заявили интерес към национала ни - Академия Пушкаш и Ференцварош, твърдят източници от спортните среди.Който и от двата евентуални трансфера да избере Иванов, те биха били повече от перфектна сделка за него. Ференцварош са на върха в класирането на Първата унгарска футболна лига, Пушкаш са с няколко позиции по-надолу - 7-о място.Галин Иванов влезе в редиците на унгарския елитен Халадаш през февруари тази година. Тогава бившият кадър на Славия парафира с новия си тим за следващите 18 месеца, като основната цел бе да бъде преследване на спасението.И към момента Халадаш е последен в класацията с 29 точки, необходими са им 5 точки, за да задминат Диьошдор, които са преди тях. До края на първенството на Халадаш им остават 3 мача и трябва да се случат чудеса, за да се изкачат напред в класацията.Интересът към Галин от други унгарски отбори не е изненадващ, тъй като нашето момче показва отлична игра и се разписа с няколко гола само за месеци игра в Халадаш.", "date": "2019.05.10", "title": "Лидерът в Унгария иска наш футболист"}
{"url": "https://offnews.bg/obshtestvo/7146-detca-ostavat-bez-miasto-v-gradina-v-sofia-sled-parvoto-klasirane-702981.html", "text": "В присъствие на родителски организации днес бе проведено първото класиране за местата в столичните ясли и детски градини за прием от септември 2019 г.Обявените свободни места за първо класиране бяха 13 948 - с 1000 повече от миналата година. За тях са кандидатствали 19 903 деца, като от тях 2227 са за преместване в друга градина. На първо класиране от тях бяха класирани 10 530. Сметките показват, че извън класирането остават 7146 деца.За второ класиране остават свободни 3500 места.Второто класиране ще излезе на 24 май, третото - на 7 юни, а четвърто - на 21 юни.„Основните ни усилия са насочени към разкриване на нови места в яслените групи поради засиления интерес към тази възраст“, посочи заместник-кметът на София доц. д-р Тодор Чобанов.По искане на родителски организации през последните две години бе намален броят на децата в групите. В сравнение с 2017 г., когато броят на децата с хронични заболявания бе до 10 в група, през 2018 г. той бе намален на 5, а за 2019 г. е 3.Продължава строителството на нови детски градини, посочиха от СО. В момента се изграждат 7 детски градини в районите „Искър“, „Нови Искър“, „Красно село“, „Лозенец“, „Витоша“ и „Студентски“. Предстои работа по още 8 в районите „Овча купел“, „Искър“, „Люлин“, „Подуяне“, „Изгрев“, „Триадица“.", "date": "2019.05.10", "title": "7146 деца остават без място в градина в София след първото класиране"}
{"url": "https://offnews.bg/politika/ivan-krastev-desnitcata-se-provalia-veche-dva-mandata-v-evropa-703001.html", "text": "\"За нас основният приоритет е да спрем подмяната в Европа, за да се върне към целите и корените си, а именно - ЕС да работи за просперитета на своите граждани, за един по-устойчив социален модел на развитие, който да тушира неравенствата между народите и не обслужва мултинационалните корпорации.\"Това заяви в предаването \"Панорама\" на БНТ кандидатът за евродепутат от \"БСП за България\" Иван Кръстев.Надяваме се, че бъдещето на ЕС ще е свързано със солидарността между държавите и с общите действия между тях. Десницата и някои либерални формации в Западна Европа успяха да наложат модел на частични партньорства и Европа на няколко скорости. Това не е приемливо за нас, каза кандидатът за евродепутат от левицата.Той акцентира, че за БСП е важно да има силна и солидарна Европа, която действа с усилията на всички страни членки и така да бъде по-мощна на световната арена.Това, върху което трябва да работи ЕС, е преодоляване на огромните неравенства, които съществуват в държавите членки, защото те са в основата на всички конфликти, категоричен е Кръстев.Десницата се проваля вече два мандата в Европа, каза Иван Кръстев. Той твърди, че при правителствата на Бойко Борисов близо половин милион българи са останали без работа, а други са избрали да избягат от страната, за да търсят препитание.Нашите усилия са в посока да бъдат създадени условия, в които българите да водят достоен живот в България. Това може да стане със засилени публични инвестиции в социалните сектори, здравеопазване, образование, заяви кандидатът за евродепутат от левицата.Коя тема в нашата кампания не е европейска? За корупцията или за прането на пари? В ЕП бяха създадени две извънредни комисии, които работиха по тези теми, акцентира той.Кръстев не се съгласи с тезата, че темата за къщите за гости не е европейска тема - защото са построени с европейски пари:\"Тези събития се отразяват мащабно в европейската преса. Заради това мониторинговият механизъм не отпада и Шенгенското пространство остава затворено за нас\" - аргументира се кандидатът за евродепутат.", "date": "2019.05.10", "title": "Иван Кръстев: Десницата се проваля вече два мандата в Европа"}
{"url": "https://offnews.bg/politika/kade-sa-sektciite-za-glasuvane-v-chuzhbina-za-evrovota-palen-spisak-702976.html", "text": "188 секции за гласуване на европейските избори ще бъдат открити за българите зад граница на 26 май 2019 г. Те са разположени в общо 64 държави.Най-много са секциите в Германия и Великобритания - по 24. 13 секции ще бъдат открити в Гърция, 16 - в Испания, 10 - във Франция.Секциите в САЩ са само 5. Освен в посолството във Вашингтон, такива ще бъдат открити в Ню Йорк (2), Чикаго, Лос Анджелис и Чикаго. В Турция ще бъдат отворени 4 секции - в Анкара, Одрин, Истанбул и Бурса.В Австрия ще бъдат открити 6 секции. В Белгия те са 6 на общо 4 локации в 3 града. 4 от секциите са в Брюксел - в посолството и в Постоянното представителство на РБ към ЕС.Заради малък брой подадени заявление ЦИК реши, че няма да отваря секции за гласуване в Пакистан, КНДР, Монголия, Етиопия, Нигерия, Индонезия, Виетнам, Афганистан, Ирак, Либия, Йемен, Сирия, Палестина, Кувейт и Египет.За сравнение, секциите на миналите евроизбори през 2014 година са били с 12 по-малко и в само 35 държави, обявиха от ЦИК.", "date": "2019.05.10", "title": "Къде са секциите за гласуване в чужбина за евровота (пълен списък)"}
{"url": "https://offnews.bg/tehnologii/vivacom-s-nov-direktor-arhitektura-planirane-i-izgrazhdane-na-mrezhat-702979.html", "text": "От месец май дирекция „Архитектура, планиране и изграждане на мрежата“ – част от Главна техническа дирекция във VIVACOM, е с нов директор - Владислав Димитров.Той има над 15-годишен опит в телекомуникациите. През 2007 г. става част от компанията като Старши инженер Оптимизация и планиране на мобилната мрежа и през годините преминава през различни длъжности като Регионален мениджър и Проектен ръководител. Работил е по ключови за компанията инициативи като трансформацията на мобилната мрежа и стандартизирането на вътрешните процеси спрямо най-добрите международни практики като ITIL и PMP. През последните години заема длъжност Старши мениджър Изграждане на мрежи.Владислав Димитров е магистър, специалност Телекомуникации от Технически университет София.Като директор „Архитектура, планиране и изграждане на мрежата“ Владислав Димитров ще отговаря за цялостното технологичното развитие на компанията. Основен фокус към момента са постоянното развитие на мобилния и фиксиран широколентов достъп до интернет и интерактивна телевизия, както и подготовката за въвеждането на най-новите комуникационни технологии- 5G, IoT и др., които ще са двигател за развитието на индустрията в следващите години. Той твърдо стои зад убеждението, че ключово за успеха на VIVACOM е прагматичният подход при еволюцията на мрежите. И същевременно като един от технологичните лидери на българския пазар компанията трябва да успява да предоставя максимална стойност на потребителите.", "date": "2019.05.10", "title": "VIVACOM с нов директор Архитектура, планиране и изграждане на мрежата"}
{"url": "https://offnews.bg/112/mvr-izdirva-zapodozrian-za-ubijstvoto-na-38-godishna-zhena-v-kostenetc-702989.html", "text": "МВР издирва 43-годишния Стоян Георгиев Зайков от Костенец.Той е заподозрян за убийството на 38-годишна жена, извършено тази сутрин в града.Хората, които разпознават издирвания и имат информация къде може да бъде открит, да позвънят на тел. 112 или в най-близкото поделение на МВР - при гарантирана анонимност, призовават от полицията.По информация на bTV Зайков е каменоделец. Разделен е с убитата жена от една година. Двамата имат едно дете. Хората от Костенец го описват като затворен човек.38-годишната жена е простреляна в главата тази сутрин.", "date": "2019.05.10", "title": "МВР издирва заподозрян за убийството на 38-годишна жена в Костенец"}
{"url": "https://offnews.bg/politika/radan-kanev-ima-li-dnes-lideri-sas-smelostta-da-se-zastapiat-za-feder-702983.html", "text": "\"Въпросът е има ли днес лидери със смелостта да кажат: нашите днешни проблеми, които са сериозни, които са важни, отново се решават по същия начин - чрез единство, чрез сила, чрез федерализация на Европейския съюз, ако щете.\"Това заяви водачът на листата на Демократична България Радан Кънев в новото коментарно студио на журналиста Милен Цветков.Кънев коментира, че неслучайно в  се е върнал до момента след края на Втората световна война, когато тогавашният френски външен министър Робер Шуман предлага създаването на Европейската общност и се обявява за федерация на държавите на континента.\"Тогава със сигурност е било много по-трудно, но тогава има държавници от ранга на Шуман, които казват: ние имаме изход от тази ситуация и изходът е да вървим заедно, да бъдем силни, да бъдем единни. Дори още тогава има смелостта да каже: да вървим към федерация, не просто общност за въглища и стомана, но в бъдеще да гледаме към Европейска федерация\", заяви той.Водачът на листата на Демократична България коментира, че кариерата на Шуман е съсипана впоследствие, но заради смелостта му Европа в момента има много по-малки проблеми, които са несравними с тогавашните.Кънев още заяви, че според него бежанската криза има две страни, за които трябват различни решения. Първата е истинските бежанци, наказани от Дъблинския регламент, който ги заточва в граничните държави и отнема правото им на свободно движение в рамките на съюза. По негови думи другата страна на казуса е трудовата миграция, която трябва да бъде контролирана самостоятелно от всяка държава.\"Ако Германия има нужда от 300-400-500 000 души, тя може да ги приеме. Но тяхното право на труд следва да се реализира на германска територия. Т.нар. обща политика за трудова миграция е един от факторите, които могат да разрушат съюза и не трябва да бъде допуснат\", коментира Кънев.Водачът на листата на Демократична България заяви, че е важно обаче проблемът с нелегалната миграция също да бъде решен с обща европейска политика, защото отделните държави нямат ресурсите да го направят самостоятелно.\"Парадоксът е, че най-големите противници на единна Европа искат силна политика за ограничаване на имиграцията, но тя не е по силите на отделните държави - особено на граничните държави, които не са най-богатите в съюза. Това е общ европейски въпрос - той трябва да бъде решен с общи усилия и ресурси\", добави той.Кънев още коментира, че при равен резултат на Европейските избори между ГЕРБ и БСП или по-добър такъв за социалистите, решението за оставка на правителството ще бъде взето самостоятелно от премиера Борисов, но то не би било достатъчно така или иначе.\"България има нужда от смяна на много повече от днешната управляваща коалиция - България има нужда от смяна на цял един крадлив модел на управление, който ни влачи надолу и ни отнема възможностите\", завърши той.", "date": "2019.05.10", "title": "Радан Кънев: Има ли днес лидери със смелостта да се застъпят за федерализация на ЕС?"}
{"url": "https://offnews.bg/knigi/nepoznati-dosega-arhivi-razkrivat-kak-bkp-pogubi-balgarskia-elit-sled-702991.html", "text": "Проф. Вили Лилков и разследващият журналист Христо Христoв ще разгледат систематичното унищожаване на българския елит в новата си книга \"Погубената България\". Премиерата ще се състои на 15 май 2019 г. от 18:00 ч. в хотел \"Балкан\", зала \"Средец\".Книгата е мащабното продължение на предишния им труд \"Бивши хора по класификацията на Държавна сигурност\", който бе издаден преди 2 години. Той е едно от най-сериозните изследвания, посветени на съдбата на българския елит след 9 септември 1944 г.\"Погубената България\" излиза на 15 май 2019 г. и включва непроучени до момента архиви на репресивния апарат на БКП, сведения, открити в регионалните държавни архиви, както и свидетелствата на наследници на т. нар. \"бивши хора\". Тя ще бъде представена от главния редактор на издателство \"Сиела\" Захари Карабашлиев, ръководителя на софийското бюро на фондация \"Конрад Аденауер\" Торстен Гайслер и д-р Любомир Канов. Самите автори ще разкажат повече за работата си с документите от архивите на Държавна сигурност и срещите със свидетелите за онези години и събития.В книгата са включени сведения от архивите на ДС и преки свидетелства за ликвидирането на елита в градовете Габрово, Велико Търново, Пловдив, Варна, Бургас, Сливен, Стара Загора, Добрич, Русе, Плевен, Севлиево, Горна Оряховица, Елена, Дряново, както и за почти неизвестните политически съдебни процеси, насочени срещу инженерно-техническата интелигенция.Подробното и безпристрастно изследване на проф. Вили Лилков и Христо Христов разкрива мащабите, формите и продължителността на репресиите, чрез които са заличени цели части от българското общество в периода 1944–1989 г. \"Погубената България\" възкресява паметта за много познати и непознати личности, по своему герои, които, поставени на изпитания, отстояват до край общочовешки ценности в мрака на комунистическата държава-концлагер.", "date": "2019.05.10", "title": "Непознати досега архиви разкриват как БКП погуби българския елит след 1944 г."}
{"url": "https://offnews.bg/politika/partia-na-zelenite-predstavi-evrolistata-si-702990.html", "text": "Партия на зелените представи листата си с кандидати за Европейски парламент.Валентин Симов – говорителят на партията влезе в роля на водещ и представи кандидатите Владимир Николов- председател на партията, Евгения Гергова юрист от град Дупница, Илияна Вакъвчиева икономист. Людмила Велинова от Перник, която е банков експерт, Христо Дунчев –бизнес икономика, изпълнителен секретар на партията.Представяме нашата визия за Европа в няколко послания, които поставят въпроса що е то Европа, нация-държава ли е, и има ли поза от това за нас.Владимир Николов отбеляза, че на 26 май за трети път ще избираме представители от България за европейския парламент, но за съжаление фокусът отново се измества от главната тема, а тя е Европа на нациите или държава Европа. Това положение на несигурност е отбелязано още през 2017 година от председателя на Европейската комисия Жан Клод Юнкер, който представи пред Европейския парламент пет сценария за развитие на Европа. За съжаление така наречената Конституция на Европейския съюз и нейното отхвърляне, както и изпълнения с доста противоречия Лисабонски договор, поставя въпроса за самия Европейски съюз в едно разкрачено положение. Все повече се налага евроскптицизмът поради евролибералните политики, които се взимат от представителите на ЕНП и на ПЕС.Партия на зелените участва самостоятелно на тези избори като листата й е от 17 души. Основните послания са: суверенитетът на България и на страните-членки да бъде запазен, по-справедлива и устойчива икономически Европа с главен приоритет опазване на природата.Партия на зелените категорично се противопоставя на Европа на две или повече скорости, както и на това България да бъде в периферията или в полупериферията на Европейския съюз. В България живеем горди хора, които не бива да допускаме това вмешателство и това отношение към нас, смята председателят на партията.В европейския парламент партията ще настоява за по-справедливо разпределяне на европейските фондове - повече средства отделяни за по-слабо развитите икономически държави, за да се скъси дистанцията с по-големите.", "date": "2019.05.10", "title": "Партия на зелените представи евролистата си"}
{"url": "https://offnews.bg/politika/tcik-premierat-ne-izpolzva-darzhaven-resurs-za-vodene-na-predizborna-702992.html", "text": "Централната избирателна комисия не е установила, че премиерът Бойко Борисов нарушава предизборната кампания.ЦИК е разгледала сигнала, внесен от БСП, съобщи пред БНР говорителят на комисията Александър Андреев.„В качеството му на министър-председател и на председател на предизборния щаб на голямата коалиция, г-н Борисов не спира да използва държавен ресурс за водене на предизборна кампания. Той трябва да се оттегли от поста министър-председател до европейските избори, да излезе в отпуск”, заяви на 7 май председателят на предизборния щаб на „БСП за България” Георги Свиленски.БСП внесоха сигнал до ЦИК и СЕМ - „до ЦИК – за това, че г-н Борисов е в конфликт на интереси, а до СЕМ – за това, че българските медии отразяват неговите посещения, които на практика са предизборна кампания”, уточни Георги Свиленски.\"Беше разгледан сигнал, който постъпи може би не вчера, а онзи ден, във връзка с нарушение на предизборната кампания от страна на министър-председателя. Той във вчерашния ден беше разгледан след обяд. ЦИК не установи нарушение и той остана за сведение\", каза днес говорителят на ЦИК Александър Андреев.", "date": "2019.05.10", "title": "ЦИК: Премиерът не използва държавен ресурс за водене на предизборна кампания"}
{"url": "https://offnews.bg/politika/proverkata-na-rumen-porozhanov-ot-kpkonpi-e-prikliuchila-s-doklad-za-n-702999.html", "text": "Комисията за противодействие на корупцията и за отнемане на незаконно придобитото имущество е извършила проверка на всички декларирани данни и обстоятелства от министъра на земеделието Румен Порожанов, включително и за лицето, за което декларира, че се намира във фактическо съжителство на съпружески начала. Проверката е приключила с доклад за несъответствие, обявиха в петък вечерта от пресцентъра на КПКОНПИ.КПКОНПИ е публикувала на интернет портала си всички подадени декларации за имущество и интереси за 2018 г., на лица, заемащи висши публични длъжности, включително и декларацията на Румен Порожанов. В подадената от него декларация Порожанов е включил информация за лице, с което се намира във фактическо съжителство на съпружески начала. Декларирал е пред Комисията, че не желае да бъде публикувана информация относно лицето, с което се намира във фактическо съжителство на съпружески начала и относно имуществото и доходите на това лице, твърдят от антикорупционната комисия.От КПКОНПИ посочват още, че публикуваната на интернет портала на Комисията информация напълно съответства на подадената от Румен Порожанов декларация, \"тъй като на страница 2-ра задълженото лице изрично е декларирало, че не желае да бъде публикувана информация относно лицето, с което се намира във фактическо съжителство на съпружески начала.\"Електронната система на регистъра, при публикуване на декларациите, автоматизирано заличава информацията, за която деклараторът е посочил, че не желае да бъде публикувана, твърдят от антикорупционната комисия.", "date": "2019.05.10", "title": "Проверката на Румен Порожанов от КПКОНПИ е приключила с доклад за несъответствие"}
{"url": "https://offnews.bg/futbol/despodov-nadaha-chervenata-obshtnost-predi-derbito-s-ludogoretc-702993.html", "text": "Футболист номер 1 на България за 2018 година Кирил Десподов записа мотивиращо видео към бившите си съотборници в ЦСКА пред дербито с Лудогорец в събота от 20,15 часа на стадион \"Българска армия\".Нападателят, който осъществи рекорден за български футболист от роден клуб в чужбина, след като премина в тима от Серия А Каляри, изрази увереността си в победата.\"Говорих с част от момчетата. Те също вярват и ще се опитат да я постигнат. ЦСКА не се предава никога! Вярвам, че ще бъдете на стадиона. Успех, армейци\", казва Десподов.ЦСКА е реален претендент за титлата и трябва да го покаже в събота. Това заяви на пресконференция по-рано през деня един от консултантите на „червените“ Люпко Петрович. Сръбският специалист коментира обстановката в клуба след напускането на Любослав Пенев и сподели очакванията си за утрешния сблъсък с действащия шампион на Първа лига.\"Няма разлика между скамейката на Левски и тази на ЦСКА. Очакваме труден мач, имаме четири-пет играчи, които не са тренирали от двубоя с Черно море. Комуникацията с останалите от ръководството е на ниво. Няма нужда се връщаме на темата с Любо Пенев – на мен ми е тъжно, че се разделихме с него, но животът продължава и трябва да се справим без него\", започна той.\"Бил съм треньор на Литекс, Левски и ЦСКА. Аз съм професионалист, работил съм в много клубове и в момента съм отдаден на каузата да помогна на ЦСКА. Тимът има реални шансове да стане шампион, защото в последните няколко години доминацията на Лудогорец е очевидна и отборът се откъсваше рано-рано в класирането, като доиграваше спокойно шампионата. За нас единственият успех е, ако станем шампиони\", заяви Петрович.Временният наставник на армейците Добромир Митов също говори за предстоящия сблъсък с лидера в таблицата, като отказа да коментира съперника и съдийството. \"Липсата на Тиаго е огромна, но ние имаме достойни заместници. Домакини сме и трябва да спечелим този мач. Знаем какъв е съперникът, но той не е непобедим – както се казва, има една поговорка – \"У дома и стените помагат\". Вярваме в момчетата, в нашата публика и трябва да го използваме. Не желая да коментирам отбора на Лудогорец, те си имат треньорски щаб и ръководство – организиран и сериозен отбор са. Не искам да коментирам и съдийството, мисля, че ще се справят. Готвим се да спечелим мача – относно Бодуров, прави се всичко възможно да е готов за мача. Всички мачове до края са важни, но утре предстои най-важният\", завърши старши треньорът на ЦСКА.Почетният президент на ЦСКА Димитър Пенев е на мнение, че домакинското предимство може да се окаже от ключово значение в утрешния мач. \"Кой от футболистите не иска да спечели мача? Всеки ще бъде готов да излезе на терена и да спечели един такъв мач, който ще даде една стопроцентова заявка на нашия отбор за шампион. Предимството ни е в домакинството, желанието ни ще е още по-голямо предвид заряда на срещата, надяваме се да имаме и късмет. Да, имаме наказани и травмирани, но сме задължени да вземем този мач\", завърши той.ЦСКА изостава на три точки от лидера и действащ шампион Лудогорец. \"Червените\" се нуждаят от победа с два гола разлика, за да оглавят временно класиране в шампионата. Двубоят на стадион \"Българска армия\" е в събота и с начален час 20:15.", "date": "2019.05.10", "title": "Десподов надъха червената общност преди дербито с Лудогорец"}
{"url": "https://offnews.bg/tenis/grigor-dimitrov-zapochva-sreshtu-poznat-germanetc-v-rim-702998.html", "text": "Най-добрият ни тенисист Григор Димитров ще се изправи срещу германеца Ян-Ленард Щруф в първия кръг на турнира по тенис на червени кортове от сериите \"Мастърс\" в Рим с награден фонд 5,2 милиона евро.При успех на старта Димитров ще срещне във втория кръг победителя от мача между номер 9 Марин Чилич (Хърватия) и Андреа Басо (Италия).46-ият в световната ранглиста Димитров победи за последно Щруф със 7:6(2), 6:4 на турнира от сериите \"Мастърс\" в Монте Карло на 17 април. 28-годишният Щруф е 49-и в класацията на АТП. Той няма турнирни победи в кариерата си, докато Григор има, включително и на финалите на АТП в Лондон.Преди 2019 година двамата имат по една разменена победа досега. Димитров печели с 6:1, 6:3 на твърди кортове в Стокхолм през 2013 година, а преди два сезона в Монте Карло Щруф стига до успеха с 4:6, 6:3, 6:2.Водач в схемата на турнира \"Мастърс\" в Рим е номер 1 в световната ранглиста и носител на четири титли Новак Джокович (Сърбия), а втори поставен е осемкратният шампион Рафаел Надал (Испания).", "date": "2019.05.10", "title": "Григор Димитров започва срещу познат германец в Рим"}
{"url": "https://offnews.bg/tenis/grigor-dimitrov-iska-boris-beker-za-trenior-702954.html", "text": "Григор Димитров започва преговори за нов треньор. Изборът на най-добрия ни тенисист е Борис Бекер, пишат специализирани медии.Не е ясно дали двамата ще започнат съвместна работа, но ако се случи, няма да е за първи път на германската легенда. От 2013 до 2016 година Бекер тренираше сегашния водач в ранглистата Новак Джокович. За 3-те сезона сърбинът спечели 6 титли от Големият шлем, но двамата влошиха отношенията си.Григор в момента е без треньор, след като се раздели с Дани Валверду. Двамата започнаха съвместна работа през юли 2016 г. и през следващия сезон българинът записа най-успешната година в кариерата си, като спечели финалите на АТП в Лондон и стана №3 в света.Една от версиите за раздялата е възможността Валверду да влезе в съвета на директорите на АТП вместо подалия оставка Джъстин Гимълстоуб. След контузия в рамото, заради която пропусна три турнира, серията от неубедителни резултати на Димитров продължи и е съвсем вероятно скоро той да изпадне от топ 50 за първи път от 29 октомври 2012 г. Почти сигурно на предстоящия “Мастърс 1000” в Рим Григор ще разчита само на баща си Димитър.“Григор има нужда от треньор психолог. От човек, който може да го подготви психически за всеки мач, който българинът играе. Той е страхотен тенисист, но в последно време има проблеми с концентрацията”, коментира Анабел Крофт. Бившата №1 на Великобритания от години е водещ и репортер на Sky sports.\"Григор е красив мъж. Ако в тениса не му върви, да се откаже и да опита кариера в Холивуд. Почти сигурно ще има успех\", пък е един от коментарите в Twitter след новината, че Димитров и Валверду вече не са заедно.", "date": "2019.05.10", "title": "Григор Димитров иска Борис Бекер за треньор"}
{"url": "https://offnews.bg/kultura/vivacom-dava-arena-na-balgarskoto-kasometrazhno-kino-702955.html", "text": "VIVACOM Arena застава зад новото българско късометражно кино. Собственият 24-часов филмов канал на VIVACOM ще зарадва своите зрители със селекция от български филми. Кампанията стартира на 05.05.2019г. и всяка неделя от 22 часа зрителите могат да се насладят на изцяло български слот. Освен с актуалните пълнометражни ленти, киноманите ще бъдат зарадвани и с качествено късометражно кино. VIVACOM дава арена за изява на млади и талантливи български творци от NO BLINK Studio.Платформата, създадена преди четири години, продуцира и подпомага млади български актьори, режисьори, сценаристи, оператори, продуценти и създатели на къси филми. Сега със съдействието на VIVACOM продукциите на съвременните български творци ще достигнат до аудиторията на VIVACOM Arena.В програмата се открояват заглавията „Солено и сладко“ на Поли Генчева, „За какво служи хлябът“ на Ники Стоичков и „Солвейг“ на Яна Титова и се срещат както изгряващи звезди на българското кино, така и утвърдени имена като Марта Вачкова, Койна Русева, Милица Гладнишка, Асен Блатечки и много други.Със специалната селекция от български филми, VIVACOM Arena се стреми да бъде един от предпочитаните филмови канали. Каналът излъчва своята програма в HD качество за всички тв платформи на VIVACOM за сателитна, интерактивна и мобилна телевизия TV GO. Повече информация е налична на .", "date": "2019.05.10", "title": "VIVACOM дава ARENA на българското късометражно кино"}
{"url": "https://offnews.bg/futbol/liupko-petrovich-gotvi-iznenada-za-ludogoretc-702958.html", "text": "Люпко Петрович готви голяма изненада в състава за дербито с Лудогорец. Легендата е наясно, че двата отбора трудно могат да се изненадат, тъй като до момента са играли 4 пъти помежду си през сезона - 3 пъти в Първа лига и веднъж за Купата на България, пише \"Меридиан мач\".Предполага се, че въпросната изненада е свързана със заместника на Тиаго Родригес, който е наказан за двубоя в събота. Сред кандидатите за неговия пост са Рубен Пинто и Кристиян Малинов. Но не е изключено да бъде съвсем друг играч, например Евандро. Предполага се, че тандемът Петрович-Добри Митов няма да пипа схемата на играта и ЦСКА ще излезе в мача на годината с 4-2-3-1. По този начин с лекота бе победен Черно море насред „Тича“.", "date": "2019.05.10", "title": "Люпко Петрович готви изненада за Лудогорец"}
{"url": "https://offnews.bg/politika/gen-atanasov-nareche-kalinki-majdel-i-gabriel-702994.html", "text": "За 10 години ГЕРБ напълниха българската администрация с всякакви калинки, накрая ги изпратиха и в Европейския съюз, и в институциите, заяви Атанас Атанасов в студиото на бТВ.Той подчерта, че лошият имидж на България в Европа е резултат от вътрешнополитическите ни дефицити и визира конкретно Мария Габриел и Ева Майдел. „Каква работа смятате, че могат да свършат тези калинки там? Какво реши тази госпожа Мария Неделчева, както я нарича нейният началник?“, запита Атанасов. Той допълни, че Демократична България иска да изпрати „хора в европейските институции, които да променят лицето на България“, която е готова за Шенген, но „не ни приемат“.Съпредседателят на Демократична България Христо Иванов коментира скандалите със земеделския министър Румен Порожанов и шефа на КПКОНПИ Пламен Георгиев, и настоя за оставката им. „Днес имаме още едно основание ясно да поискаме оставката на Порожанов и на Пламен Георгиев, защото е абсолютно скандално, че излиза пореден факт – преправената декларация на Порожанов от страна на комисията, оглавена от Георгиев. От години е ясно, че КПКОНПИ е една уйдурма, тя е имитация“, заключи Иванов.Според него тези факти е трябвало „да бъдат разкрити от комисията, те са лежали на повърхността“, но това е направено от български журналисти. „А комисията се оказа накисната, председателят й и заместникът му са хората, които трябваше да проверяват всичко това. Заради това няма да бъде махнат мониторинга. Унизителното е, че българските граждани, граждани на ЕС, нямат европейски стандарт на правосъдието“, подчерта Иванов.Запитан от водещата има ли кауза, която би могла да обедини българските евродепутати от различните парламентарни семейства, той посочи като първа такава Лаура Кьовеши да стане европейски прокурор. „Хайде да се обединим решително и около позиция за усвояването на еврофондовете, то да бъде обвързано с механизмите на спазването на върховенството на закона, около това Европейската прокуратура не просто да бъде оглавена от силен лидер, каквато е г-жа Кьовеши, а тя да се развива и да стане по-ефективна така, че да спомогнем и за реформирането на нашия Авгиев обор, оглавяван от г-н Цацаров“, призова Иванов.", "date": "2019.05.10", "title": "Ген. Атанасов нарече ''калинки'' Майдел и Габриел"}
{"url": "https://offnews.bg/ikonomika/targovskata-vojna-eskalira-sasht-uvelichi-dvojno-mitata-za-vnos-ot-ki-702947.html", "text": "Търговската война между Съединените американски щати и Китай ескалира.САЩ рязко увеличи митата за внос на стоки от Китай. Ръстът е повече от двоен - от 10% на 25%. Налагат се мита на стоки за 200 милиарда долара. Новият регламент влезе в сила днес, 10 май, малко след полунощ местно време.Особено тежко засегнати ще са потребителски стоки като мобилни телефони, компютри, дрехи и играчки, отбелязва Bloomberg.В отговор Пекин заяви, че \"дълбоко съжалява\" за хода на САЩ и ще трябва да предприеме \"необходими насрещни мерки\".Всичко това се случва, докато висопоставени представители на двете страни се опитват да спасят търговското споразумение във Вашингтон. Напоследък изглеждаше, че двете световни сили са близо до момента, в който ще сложат край на продължилото месеци търговско напрежение. Случи се обратното.Китайското Министерство на търговията потвърди на уебсайта си най-новото повишение на митата с коментара, че в страната се надяват САЩ и Китай да работят заедно, за да бъдат разрешени съществуващите проблеми чрез сътрудничество и консултации.Новите 25-процентни мита ще плащат американските компании, които внасят китайски стоки в САЩ, уточнява Би Би Си.", "date": "2019.05.10", "title": "Търговската война ескалира: САЩ увеличи двойно митата за внос от Китай на стоки за $200 млрд."}
{"url": "https://offnews.bg/kultura/animatcionerite-vednazh-na-visokosna-702961.html", "text": "2019-а не е точно високосна година, но Анимационерите се появяват достатъчно рядко, за да не звучим като лъжливото овчарче. Което пък автоматично означава, че не трябва да пропускаме. Звучи като търговски трик и е точно такъв, но цикълът на появяване на едни от основателите на „Жълта музика“ е притеснително дълъг.Последната активност на групата беше през високосната 2016-а. Тогава те представиха третия си албум “Animacionerite” и се стопиха почти като китарите на Данчо.Една от най-ексцентричните групи на българската музикална сцена ще зарадва феновете си с концерт. На 15 май, от 22:00 часа, в клуб Терминал 1, на сцената ще излязат Георги Згуров – Гурко ( вокали), Николай Бекриев – Заека (китара), Цветан Методиев (синтезатори), Росен Ватев (барабани), Петко Славов (бас).Изненади и специални гости няма да има, ако не броим появяването на Насо Русков в парчето „Костюми в стаята на славата“, посветено на самия него. Факт, който Насо, предполагаме, че ще научи от това прес инфо.Съвсем закономерно, специални гости на концерта са Les Animaux Sauvages.Все още може да намерите билети в партньорската мрeжа на .", "date": "2019.05.10", "title": "Анимационерите веднъж на високосна"}
{"url": "https://offnews.bg/politika/tehnikata-za-mashinnoto-glasuvane-veche-e-v-balgaria-proizvedena-e-sp-702963.html", "text": "Всичките машини за гласуването на европейските избори вече са в България, съобщи пред  Веселин Тодоров от фирмата доставчик „Сиела Норма“.Става въпрос за 3000 машини плюс резервни 10%. В момента те се намират в  склад, одобрен от ЦИК. „До 15-и представители на ЦИК трябва да проверят софтуера. Вчера имаше проверка на софтуера – дали работи така, както е описано в процедурата. Имаме одобрение. До 15-и трябва да се провери дали това е инсталирано на всички машини, обясни Веселин Тодоров. - Смятаме, че няма да е проблем за тези пет дни това, което е одобрено, да го инсталираме на всичките 3000 машини. На 15-и или в близките дни след това може да има одит от външна организация, вероятно академична институция, която ще провери дали вътрешните процеси, по които работи системата, са такива, каквито са описани. След това идва най-истеричната част – разнасянето на машините, което ще стане на 24-и срещу 25-и май. След това нашите колеги напускат мястото и са на разположение през целия ден в неделя, без да имат право да са вътре в секциите, но да са на повикване при технически проблеми.\"От думите на Тодоров стана ясно още, че машините за гласуването са произведени специално за България, което е и причината за по-високата цена за наем. Ако след тези избори законодателят се откаже от машинното гласуване, тези машини до голяма степен остават непотребни, обясни той.", "date": "2019.05.10", "title": "Техниката за машинното гласуване вече е в България, произведена е специално за изборите у нас"}
{"url": "https://offnews.bg/bojni/edi-harn-pulev-dzhoshua-mozhe-da-se-sastoi-oshte-tazi-godina-702962.html", "text": "Кубрат Пулев може да се боксира с Антъни Джошуа до края на тази година. Това обяви мениджърът на световния шампион на IBF, WBA, WBO и IBO Еди Хърн.Кобрата и британецът трябваше да се изправят един срещу друг през октомври 2017 година, но Пулев се контузи две седмици преди насрочената дата и сблъсъкът пропадна.Сега промоутърът на Джошуа разкри кои са четирите опции пред клиента му за мач през ноември или декември. Тяхна основна цел е шампионът на WBC Дионтей Уайлдър.Ей Джей ще защитава коланите си срещу Анди Руис на 1 юни в “Медисън Скуер Гардън” в Ню Йорк. Уайлдър пък ще има задължителна защита срещу Доминик Бризийл на 18 май в Бруклин.“Джош ще се бие на 1 юни и след това през ноември-декември. Именно тогава искаме да се състои мачът с Уайлдър”, споделя Хърн пред “Скай Спортс”.“Нещата, което чуваме от техния лагер обаче не са много окуражаващи за нас, че този мач ще се проведе”, добави той.Ако Хърн не получи Уайлдър, той ще погледне към другите алтернативи, като Александър Усик, Дилиън Уайт или малко вероятния вариант Тайсън Фюри, който е обвързан с конкурентна телевизия.“Разочароващо е, защото Джошуа иска да се бие в големи мачове, но какво можем да направим. Можем просто да продължим да печелим. Разбрахме, че Усик се е контузил и няма да се бие на 25 май, но той ще бъде задължителен претендент, така че боят може да се случи през декември. Или пък с Дилиън Уайт, който първо трябва да победи Оскар Ривас. Може би Джош ще се бие с Тайсън Фюри, може би ще предпочете задължителния претендент на IBF Кубрат Пулев. Всичко може да се случи. Наистина най-важното нещо за тези четирима боксьори е просто да спечелят следващите си боеве, защото в тази дивизия всичко е възможно”, заяви още Еди Хърн.", "date": "2019.05.10", "title": "Еди Хърн: Пулев - Джошуа може да се състои още тази година"}
{"url": "https://offnews.bg/obshtestvo/500-rabotodateli-se-vkliuchiha-v-41-trudovi-borsi-prez-april-702959.html", "text": "500 работодатели от различни икономически браншове се включиха в 41 трудови борси, организирани от Агенцията по заетостта през април. Те представиха близо 4000 свободни работни места и своите очаквания за обявените позиции. Интерес към директните срещи с бизнеса проявиха 5003 търсещи работа.Четири от априлските трудови борси бяха специализирани за младежи. Срещите се проведоха в Стара Загора, Кюстендил, Септември и Благоевград. 42 работодатели обявиха 427 свободни работни места и запознаха младите хора със своята дейност. Търсят се кадри за работа като машинни оператори, монтажници, мотокаристи, електротехници, инженери, стажанти в отдел IT, търговски представители, мениджъри, зооинженери, служители, човешки ресурси, сезонни работници, машинни оператори, електрозаварчици, електромонтьори, оператори на преса за метал, бояджии, арматуристи, кофражисти, оператори в производство на волани, шивачи мъжко/дамско облекло, стругари, шлайфисти, фрезисти, шлосери, продавач–консултанти, общи работници в строителството, хлебари и др. 394 търсещи работа присъстваха, за да се запознаят с условията на работа и изискванията на работодателите. Три специализирани трудови борси в сферата на селското стопанство организираха през април бюрата по труда в Казанлък, Панагюрище и Марица – Пловдив. В срещите се включиха 20 работодатели, които обявиха 495 свободни работни места. Набират се работници в сферата на розопроизводството, лавандулопроизводството и производството на други етеричномаслени култури и на продуктите от тях, оранжерийни зеленчуци, производство на пипер, домати и патладжани. 435 бяха търсещите работа, които се срещнаха с работодателите и се запознаха с техните конкретни предложения. Специализирана трудова борса в сферата на туризма, хотелиерството и ресторантьорството организира през април бюрото по труда в Девин. 12 работодатели обявиха 21 свободни работни места. От бранша търсят рецепционисти, готвачи, сервитьори, бармани, помощници в кухня, хигиенисти, камериери, строители и оператори на преса за метал. Трудовата борса бе посетена от над 90 търсещи работа.Специализирана трудова борса, насочена към продължително безработни, организира през месеца бюрото по труда в Търговище. 20 свободни работни места бяха представени на присъстващите от 7 работодатели. Набират се работници основно в производствената сфера. 138 безработни се включиха в срещата, за да се срещнат лично с работодателите.32 общи трудови борси организираха през април бюрата по труда в Кирково, Белоградчик, Долна Митрополия, Русе, Сливен, Велики Преслав, Генерал Тошево, Горна Оряховица, Раковски, Оряхово, Перник, Троян, Разлог, Велико Търново, Елхово, Свищов, Велинград, Разград, Хасково, Червен Бряг, Лом, София, Нова Загора, Габрово, Златоград, Берковица, Вълчи дол, Котел, Мадан, Шумен, Асеновград, Враца. 419 работодатели участваха в събитията и обявиха 3018 свободни работни места.Предложенията на бизнеса са предимно в сферата на строителството, производството и услугите. Търсят се арматуристи, кофражисти, оператори в производство на волани, шивачи мъжко/дамско облекло, стругари, шлайфисти, фрезисти, шлосери, общи работници в строителството, хлебари, сезонни работници, машинни оператори, електрозаварчици, електромонтьори, оператори на преса за метал, заварчици, бояджии, оператори за навиване на бобина, сервитьори, помощници в кухня, продавач–консултанти, организатори производство, работници дървообработване, рецепционисти, готвачи, бармани, камериери, кроячи, багеристи, плетачи, манипуланти в промишлеността, монтажници на кабели, работници в областта на консервната промишленост, производството на текстил, производството на мебели, машиностроенето, дървообработването и сферата на услугите и др.Обявени бяха и свободни работни места, изискващи по-висока квалификация или образование, като администратор, търговски представител, мениджър, служител, човешки ресурси, програмист на заваръчен робот, служител в застрахователното дело, настройчик на машини с ЦПУ, брокер и др.Презентирани бяха и свободни длъжности в Българската армия. 3939 търсещи работа присъстваха, за да проучат възможностите за реализация на пазара на труда.През май 2019 г. Агенцията по заетостта планира провеждането на 17 трудови борси.", "date": "2019.05.10", "title": "500 работодатели се включиха в 41 трудови борси през април"}
{"url": "https://offnews.bg/obshtestvo/svlachishte-na-patia-za-rilskia-manastir-702965.html", "text": "Отново се активизира срутището на пътя към Рилския манастир. Тази нощ големи камъни са блокирали пътя към Светата обител, съобщи Нова тв. Пътят е бил почистен вчера, но през нощта заради обилния дъжд е паднала нова земна маса заедно с дървета и огромни парчета скали.Пътят беше затворен напълно.Днес преди обяд екипите успяха да го почистят и да пуснат движението в едното платно.", "date": "2019.05.10", "title": "Свлачище на пътя за Рилския манастир"}
{"url": "https://offnews.bg/politika/ninova-kakvo-evropejsko-vizhda-gerb-v-davaneto-na-letishte-sofia-na-k-702970.html", "text": "Какво европейско вижда ГЕРБ в даването на Летище \"София\" на концесия на Турция? Къде е европейската политика в това?\". Този въпрос отправи към управляващите лидерът на БСП Корнелия Нинова след подписването на споразумение за подкрепа с Конфедерация на обществени организации от сигурността и отбраната. Тя подчерта, че там членуват 30 организации, хора, които са отдали целия си живот, усилия и труд на каузата за независимост и суверенитет на България. Нинова обясни, че БСП от 3 години се бори срещу отдаването на концесия на Летище \"София\" - внесла е промяна в закона за включване на летището в забранителния списък, сигнализирала е Главната прокуратура, Европейската комисия и многократно е представяла публично въпроса.\"Заявихме предварително, че прогнозираме, че българското летище ще бъде дадено на концесия на турска фирма. Времето доказа нашата правота\", заяви тя и допълни, че при отварянето на офертите вчера, на първо място е било предложението на френско-турския консорциум. Лидерът на левицата бе категорична, че \"Летище \"София\" е обект на националната сигурност и такива обекти, които касаят стратегически въпроси на държавността и на сигурността не трябва да се отдават на концесия и трябва да са под контрола на държавата. По думите й твърдението, че държавата е лош стопанин не отговаря на истината - кандидатите, които са дали оферти, са държавни фирми. \"В последните години приходите на летището се увеличават с 20% и стигат до 168 млн. лв. Печалбата се увеличава с 10% и е почти 13 млн. лв. годишно. Расте и броят на пътниците. Защо трябва да се дава на концесия?\", попита тя.Нинова подчерта, че ГЕРБ раздава всичко държавно, което носи приходи и може да служи за благото на народа. Тя наблегна, че има ясна алтернатива - когато БСП дойде на власт, обекти от стратегическо значение за България ще се управляват от държавата, няма да се приватизират и да се дават на концесия, както е в половин Европа. \"С подкрепата на тези хора от КООСО, с голяма експертиза, сме още по-сигурни, че политиката ни е на прав път\", заяви Нинова.Корнелия Нинова подчерта, че БСП и КООСО са обединени от общи идеи за бъдещето на Европа, за отбранителните способности на Европа, но и общи идеи за развитието на България, не само в областта на отбраната и сигурността, но и за развитието на държавата оттук нататък. \"Гледаме на Европейските избори като на общи усилия- нашите представители в ЕП да представят достойно националния интерес и с тяхната експертиза и подкрепа да работят в ЕП за общата европейска отбрана и по въпросите на сигурността. Гледаме на тези избори и като на възможност да се промени политическата ситуация в България, да се свали правителството на Борисов, ОП и ДПС, след което да се върви към въстановяването на страната\", каза още Нинова.Полк. о. р. Иван Иванов: Безусловно даваме нашата подкрепа на БСП\"Безусловно даваме нашата подкрепа на БСП за предстоящите евроизбори\". Това заяви председателят на КООСО полк. о. р. Иван Иванов. \"Вярваме, че БСП ще спечели тези избори и това е първа рачка към голямата промяна. В срещата от страна на левицата взеха участие Атанас Зафиров - член на ИБ на НС на БСП и Николай Цонков - народен представител от ПГ на \"БСП за България\".", "date": "2019.05.10", "title": "Нинова: Какво европейско вижда ГЕРБ в даването на Летище София на концесия на Турция"}
{"url": "https://offnews.bg/obshtestvo/iaslite-ni-osiguriavat-mesta-za-17-3-ot-detcata-i-obhvashtat-dori-po-702956.html", "text": "Яслите у нас осигуряват места едва за 17.3% от децата и обхващат дори по-малък процент от тях - 16.6%. Публикуваните днес данни на Националния статистически институт са актуални към края на 2018 година и показват, че има известен напредък, но той съвсем не е достатъчен.Към 31 декември у нас са функционирали 840 самостоятелни детски ясли и яслени групи в детски градини. Местата в тях са били общо 33 226, а децата - 31 939 (16 449 момчета и 15 490 момичета). Яслите в градовете са 720 (с 30 853 места), в селата - 120 (с 2 373 места).Най-високата осигуреност с места е в областта Габрово и въпреки това там те подсигуряват 26.7% от децата. В Топ 3 са още Благоевград (23.6%) и Плевен (21.6%).Най-многобройна е възрастовата група на 2 г. в яслите и яслените групи в детските градини - 81.9%, най-малка - на тези до 1 г. - 0.03%.При обхвата на децата на първо място отново е Габрово (24.1%), София (столица) - 21.2%, и Благоевград (20.8%).На фона на незавидните проценти по отношение осигуреността с места и обхвата на децата се вижда, че темповете на нарастване са незадоволителни. През 2012 г. например броят на детските ясли и яслените групи в градините е бил 754, а на местата в тях - 29 601. През 2012 г. децата в тях са били 31 474, а през 2018 г. - с 465 повече, 31 939.В яслите и яслените групи към края на 2018 г. са работили 7 796 медицински и други специалисти, които отглеждат, възпитават и обучават децата. Медицинските специалисти по „Здравни грижи“ са 3 787, като 93.9% от тях са медицински сестри.", "date": "2019.05.10", "title": "Яслите ни осигуряват места за 17.3% от децата и обхващат дори по-малко от тях"}
{"url": "https://offnews.bg/temida/spetcprokuraturata-obvini-chetirima-za-trafik-na-zheni-za-fiktivni-bra-702960.html", "text": "Специализираната прокуратура привлече към наказателна отговорност четири лица за участие в организирана престъпна група за трафик на жени в страни от Западна Европа и Кипър с цел принудително сключване на фиктивни бракове с индийци и пакистанци. Крайната цел е била „съпрузите“ по незаконен начин да получат законно пребиваване в страните от Европейския съюз.Участниците в групата, сред които индийски гражданин с постоянен адрес в София и трима българи, са задържани на 8 май 2019 г. при операция на Главна дирекция „Гранична полиция“, СДВР и Специализираната прокуратура встолицата. Според събраните до момента доказателства групата е действала от юни 2015 г. Участниците набирали жени, предимно от ромски произход, които били подмамвани с добро заплащане (не всички от тях получили обещаваното им възнаграждение). Жените били транспортирани предимно в Белгия, Австрия, Дания и Кипър, където били принудително държани, докато се съгласят да сключат гражденски брак там или в България с непознати чужденци(престъпление по чл.159а, ал.2, т.6 от НК). Впоследствие „младоженците“ се регистрирали на адреси в съответните държави и кандидатствали за продължително пребиваване в тях на основание на гражданския брак с лице отЕвропейския съюз.Жените били принуждавани от участниците в групата да съдействат пред съответните миграционни власти за получаване на желания статут от чужденците.На четиримата обвинени е наложено прокурорско задържане до 72 часа. Днес Специализираната прокуратуера ще внесе в Специализирания наказателен съд искане за определяне на мярка за неотклонение „Задържане под стража“ за всеки от тях. ", "date": "2019.05.10", "title": "Спецпрокуратурата обвини четирима за трафик на жени за фиктивни бракове в ЕС"}
{"url": "https://offnews.bg/obshtestvo/protestat-na-pediatrite-prodalzhava-s-ostavki-i-spirane-na-planovia-pr-702967.html", "text": "Ако исканията на работещите в специализираната болница по педиатрия в София не бъдат чути, след десет дни лечебнотозаведение ще спре плановия прием и ще приема само деца в животозастрашаващо състояние, обявиха медиците на днешния си, трети поред, протест.Минути след 8.00 часа медицинските работници излязоха от болницата и блокираха движението по булевард \"Академик Иван Евстратиев Гешов\", където се намира лечебното заведение, което предизвика огромни задръствания.Те предупредиха, че Педиатрията ще остане без персонал, ако статутът на болницата не бъде променен и не получават финансиране от държавата.Педиатрите искат достойно заплащане за труда си, отпадане на лимитите на здравната каса и специален статут за болницата - тя да престане да бъде търговско дружество и да може да получава допълнително финансиране от държавата. На среща между представители на лекарския съюз, здравните власти и премиера Бойко Борисов се реши да бъдат увеличени цените на педиатричните пътеки с 50 млн. лв. от резерва на НЗОК.Специален статут от МЗ обещаха чак след 2 години, когато се очаква да има нова комплексна детска болница, а преди дни шефът на надзорния съвет на НЗОК Жени Начева обясни, че лимити за педиатрията няма, но от болницата не са разбрали. Това предизвика недоволството на медиците, които обявиха, че държат на \"публично опровержение и извинение от страна на г-жа Начева, тъй като казаното от нея е чиста и неподправена лъжа или върховна проява на некомпетентност\".\"По отношение на отпуснатите 50 млн. лева от резерва на касата - моля, не спекулирайте с това, че те са за педиатрията. Това е сума за промяна с цените на НЯКОИ клинични пътеки (неясно кои и неясно с колко), като С ПРИОРИТЕТ ще бъдат тези от майчино и детско здравеопазване (колко приоритетни?)\", е становището на работещите в болницата.Ако тези искания не бъдат изпълнени, от болницата ще преминат към колективно подаване на оставки или към още по-ефективни протестни действия. Ето какво казаха протестиращите пред БНТ:Д-р Димитър Русинов, СБАЛДБ „Проф. Иван Митев\": Само с работа не може да се финансира детското здравеопазване. Т.е. ние не може да приемаме повече пациенти и да увеличим приходите си и от там да увеличим заплащането на персонала. Персоналът напуска, график не може да се направи.Д-р Адил Кадъм, СБАЛДБ „Проф. Иван Митев\": Искаме тази болница, която изпълнява дейността на национална педиатрична, да бъде призната като такава и на нея да й бъде гласуван бюджет.Пред БНТ заместник-министърът на здравеопазването Бойко Пенков обясни, че процедурата отнема много време и специален статут ще получи новата детска болница, която ще отвори до две години.Д-р Бойко Пенков, зам.-министър на здравеопазването: Утре правителството да вземе решение и да направи специален статут на болницата моят плачевен опит, в ликвидирането на търговско дружество е, че трае между 6 и 20 години.Пенков се ангажира да предложи на ръководството на здравното министерство да бъде купен скенер за детската болница в София и отново увери, че няма да има ограничения за прием в Педиатрията.Д-р Бойко Пенков, зам.-министър на здравеопазването: Щом има нужда детето да бъде в болница, то ще бъде прието, ще бъде лекувано, ще бъде отчетено към НЗОК и ще си получат парите.Родители подкрепиха педиатрите и медицинските сестри и се включиха в протеста.Юлияна Димитрова, родител: Тук съм, за да подкрепя не само докторите, които работят тук, но и децата, защото вярвам, че поне те заслужават нормално здравеопазване. Заслужават да имат правата, когато дойдат в болница и не да бъдат препращани. От Педиатрията са готови да спрат плановия прием на пациенти и да подадат колективни оставки, ако исканията им не бъдат чути до 10 дни.", "date": "2019.05.10", "title": "Протестът на педиатрите продължава с оставки и спиране на плановия прием"}
{"url": "https://offnews.bg/obshtestvo/targovtci-ot-grafa-sadiat-stolichna-obshtina-za-390-hil-lv-702968.html", "text": "387 059,75 лева искат търговци за пропуснати ползи и претърпени вреди от ремонта по \"Граф Игнатиев\". Днес те са внесли иск срещу Столична община в Софийски градски съд. От исканата сума 364 182,76 лева са за пропуснати ползи, а 22 876,96 са за претърпени вреди, съобщиха от сдружение \"Справедливост за всички в България\". В иска до този момент са включени 13 търговци, поради ограничените възможности на сдружението да поеме по-големи суми за съдебни разходи, но той остава отворен, като в него могат да се присъединяват допълнително търговци в хода на делото, като поемат своя дял от съдебните разноски, се уточнява в съобщението. Търговците в района претендират за справедливи обезщетения само за 6 месечен период, като приемат останалите 6 месеца за обективно необходими за осъществяването на този мащабен ремонт. Съдебното дело се води от името на създаденото специално за целта сдружение „Справедливост за всички в България”, което е изрично упълномощено от всеки един от участващите в иска да го представлява.Сдружението е изработило и специална методика за отчитане на пропуснатите ползи и причинени щети.В мотивите към иска се подчертава: Никъде в документацията по провеждане на обществената поръчка за ремонта на ул. „Граф Игнатиев” Столична община не е отчела, че това е район с търговски обекти и не е поискала от кандидатите да се съобразят с този факт. Не е отчетено наличието на 300 търговски обекта по протежение на участъка в ремонт. Единствените критерии на общината са свързани с „местното население”, както то е наречено в обществената поръчка. Именно затова и е позволено всички обекти да бъдат поставени в невъзможност да работят през целия период на ремонта.Затварянето на целия периметър на ремонта за целия период от време на ремонта (в началото 300 дни , а към настоящия момент повече от година) е направено единствено и само за удобство на фирмите-изпълнители и поставя търговците по улицата в невъзможност да работят. Някои от точките на ремонта са затворени от първия до последния ден, който ще настъпи неизвестно кога, и щетите върху търговските обекти там надхвърлят и най-песимистичните очаквания. Такива точки са площад „Гарибалди“ и площад „Славейков“.От самото начало на ремонта Общината разрешава по цялото протежение на улицата и на броени сантиметри от входовете на търговските обекти да се поставят метални ограждения и по тях надписи и сигнализация, че преминаването е възможно само за живущи в региона. В този огромен отцепен периметър обаче в повече от времето въобще не се е работило, което е доказано с многобройни свидетелски показания на служители в обектите и на живущи в региона.През цялото време на ремонта Столична община дава неверни и подвеждащи търговците данни за времетраенето на ремонта, което изключва възможността на последните да направят смислени бизнеспланове за оцеляване при тези обстоятелства. На единствената официална среща между общината с търговците (разполагаме с пълен запис) се съобщават множество неверни данни, а обещаното за септември отваряне на трамвайното трасе беше „преобещано“ за октомври. В крайна сметка движението на трамвая бе възстановено на 30 декември.Без наличие на каквито и да било форсмажорни обстоятелства, Столична община удължи срока на ремонта с още 89 дни, което нанася допълнителни загуби на бизнеса в региона. миналата година стана ясно, че представителите на бизнеса искат да им бъдат платени 8 наема от старта на ремонта до края му, което ще бъде достатъчна компенсация според тях. Сред предложенията бе и вариантът да бъдат освободени от такса за платена зона за паркиране, да получат рекламни площи безплатно и др.Диана Дамянова от \"Мекица и кафе\" - бивш зам.-председател на КНСБ, създател на пи ар агенция и шеф на отдела за връзки с обществеността на \"ЛУКойл-България\", заплаши тогава с колективен иск за пропуснати ползи, който, ако от Столична община не изпълни доброволно, отива в съда. ", "date": "2019.05.10", "title": "Търговци от Графа съдят Столична община за 390 хил. лв."}
{"url": "https://offnews.bg/dw/tri-izmisleni-problema-s-koito-se-zanimava-balgaria-702929.html", "text": "В България кампанията за евроизборите стартира накриво. В центъра ѝ се разположиха измислени “проблеми” - за сметка на сериозните въпроси. А тези сериозни въпроси са всъщност два. Първо, как да се запази и направи по-ефективен ЕС, който е от полза за всичките си страни-членки (дори Великобритания го осъзнава и затова не може да се накани наистина да излезе). В глобализирания свят европейските държави ще се маргинализират, ще загубят статус, ако не действат съвместно. Именно отслабването или дори разпадането на ЕС е прекият път към тази маргинализация. Специално за България ЕС е от изключителна важност - защото е не само най-същественият гарант за нашата сигурност, но и двигател на икономическото ни развитие. И второ, от българска гледна точка е необходимо да си отговорим защо не наваксваме достатъчно бързо изоставането си спрямо останалите страни-членки. И защо дори Румъния се справя с тази задача по-добре от нас.Вместо тези смислени въпроси обаче, в кампанията се налагат псевдо-проблеми, за които се предлагат неработещи решения. А се прави, защото е удобно - било за управляващите, било за техни “патриотични” съюзници, било за неориентирана опозиция като БСП.Псевдо-проблем 1: миграциятаВсяко предизборно студио започва с въпрос за миграцията. Като слуша, човек ще си помисли, че не можем да се разминем от мигранти. Или пък че мигрантите са някаква напаст като скакалците, които опоскват културата на приелите ги страни. Истината е далеч и от двете съждения. Първо, мигрантска вълна няма. Особено в България и в Източна Европа. Имаше известни кризисни моменти около 2015-2016 г., когато Германия покани и прие 1 милион бежанци и мигранти, за да облекчи ситуацията в Турция и други страни, където те се трупаха. Но тази операция приключи и втора подобна няма да има.Иначе обичаен миграционен натиск към Европа си има и ще има поради две причини: Европа е много по-богата и много по-стара (като средна възраст) от съседите си. (В Африка средната възраст е около 24, а в Европа около 45 години.) Но този натиск не е криза. В дългосрочен план дори е решение, защото ще позволи на Европа да компенсира демографския си дефицит. Разбира се, с разумно планиране и подбор на най-квалифицираните мигранти в комбинация с програми за запазване на културната специфика на европейските държави. Затова има и ресурси, и достатъчно опит.В обобщение: проблем с миграцията няма. Още по-малко пък има място за паранои и паника. Работещите решения са ясни: договорености при кризи като сирийската с Турция и други съседни държави, на които се оказва помощ да приемат евентуални бежански вълни; засилване на общата охрана на европейските граници; разумни програми за икономическа имиграция, които да отговарят на потребностите на страните-членки; солидарност с европейските страни по външната граница в кризисна ситуация.Но вместо да се възприеме този подход, който така или иначе се налага, в България и на други места се навъдиха “борци срещу миграцията”, които предлагат псевдо-решения. Например - “нулева миграция”. Но защо да не приемем млад, квалифициран работник или учен, който иска да живее в Европа? Та подобен ксенофобски инат е най-бързият път към края на Европа. С около 6-7% от световното население днес тя произвежда около ¼ от световния БВП. Скоро обаче населението ѝ ще се свие до 4-5%. За да запази позицията си на икономически гигант, Европа не може да си позволи демографска смърт, а “нулевата миграция” води точно до това. Всички други мерки, освен контролираната миграция, са просто палиатив - навсякъде по света, където има основно градско население, раждаемостта е много ниска. Финансови стимули и други благини не променят тази тенденция - ефектът им е минимален. Затова раздухването на ксенофобски истерии срещу мигранти и чужденци представлява екзистенциална заплаха за Европа.Другото псевдо-решение, което винаги се избутва напред, е държавите-членки на ЕС да бъдат оставени сами да се справят с миграцията, като се ограждат с тел и пращат войски по границите. Това са фантазмите на всеки джобен Хитлер с блеснал поглед. И на всеки шкембе-патриот от Резово до Ламанша. Истината обаче е, че телта не спира мигрантите. Защото ако хиляди майки с деца тръгнат към нея, никакво сучене на мустаци и викане на “ура” няма да помогне. Ще трябва да се върнем пак към изброените решения - споразумения и помощ за съседите (Турция в нашия случай) плюс солидарна европейска реакция.Псевдо-проблем 2: федерална ЕвропаВторият псевдо-проблем в студията е \"федерална Европа” - дали всички решения да се взимат в Брюксел? За добро или за зло, този въпрос всъщност изобщо не стои пред европейците. ЕС е много далеч от федерално устройство. Ключовите политики - отбрана, външни отношения, данъци и бюджет - са на практика изцяло в ръцете на страните-членки. ЕС е федерализиран единствено като обща валута и като единен пазар - свободното движение на хора, стоки, услуги и капитали. ЕС е федерализиран и като правна система, основана на човешките права.Онези, които днес искат “Европа на отечествата”, всъщност искат разграждане на федерализираните компоненти на ЕС: еврозоната, свободното движение, защитата на правата. Но ако това се случи, ЕС няма да стане нито по-добър, нито по-силен - него просто няма да го има. Наместо това ще имаме изцяло суверенни, неинтегрирани държави - такива, каквито са били преди Първата световна война. Никой не го иска, но малцина осъзнават, че приказките срещу уж “федерална Европа” са замаскиран начин за връщане към това положение.Въпросът дали ЕС може да федерализира повече области (например отбраната) е наистина сериозен. Европейските държави вече са узрели за по-сериозни стъпки в тази посока, а и мнозинството би подкрепило създаването на истинска европейска (федерална) армия. Докато “Европа на отечествата” е точно обратното на подобно развитие.От българска гледна точка общо гарантираната европейска сигурност е от екзистенциален интерес. Докато Великобритания е на другия край на континента, ние сме до Турция и Русия. Парадоксалното е, че уж най-големите български “патриоти” и “бранители” са или безполезни, или направо вредни по отношение на общата европейска сигурност. Живуркат си явно в спомените за Балканските войни (от 1912 до югославските войни през 1990-те). А тези спомени всъщност би трябвало да им подскажат, че когато всеки е за себе си и се смята за по-хитър от другите, накрая всички губят.Псевдо-проблем 3: християнството загиваЕвропа се насити с пазители на християнството, които обаче не приличат много на християни. И в България бившите комунисти масово станаха най-големи “християни”, което показва, че има нещо сбъркано в цялата работа. Това си пролича и при визитата на папа Франциск - много от пазителите на християнството го приеха на нож и тръгнаха да критикуват неговите политики за миграцията, призивите му за състрадание и т.н.“Загиването на християнството” също е псевдо-проблем. Особено в Източна Европа и в България, където до 1989 г. то бе поставено под контрола на комунистическата партия. Днес християните имат пълна свобода и огромни ресурси да водят живот според изискванията на вярата им. И ЕС е гаранция, а не пречка за това.Именно поради това “пазителите на християнството” си измислят псевдо-заплахи - като \"третия пол”, \"джендъра”, “покварата на нравите” и пр. Тази пропаганда е позната от едно време, когато съветското радио е твърдяло, че на Запад редовно се напиват с Кока Кола.Европа не е пияна, не се бойте. И не гласувайте за несъстрадателни християни - такива няма, както няма дървено желязо.Може ли кампанията за евроизборите да бъде извлечена от тези псевдо-теми и да бъде върната към истински важните въпроси? Ако публичната ни сфера не успее да се справи с тази задача, може да се окаже, че сме изпратили в ЕП специалисти по лов на бели мишки, които самите те пускат.Б. ред. - Коментарът е публикуван от ", "date": "2019.05.10", "title": "Три измислени проблема, с които се занимава България"}
{"url": "https://offnews.bg/obshtestvo/pismo-kam-balgarskite-roditeli-i-semejstva-702964.html", "text": "Скъпи майки и бащи, баби и дядовци, хора, които се грижат за деца или се вълнуват от темата за бъдещето на децата в България,В последните дни страната ни е изправена пред една наистина истерична ситуация. В социалните медии се води война и родители се изправят срещу родители, за да бранят децата си от несъществуващи демони, които ще им вземат децата и ще ги изнасят в чужбина. Спори се да си бием ли децата и как така ще ни забраняват „символичното пошляпване“ и „дисциплиниращия шамар“ – така ни отнемат авторитета на родители. Поставя се под съмнение патронажната грижа, защото била начин да следят семействата и да набелязват бели деца за продан в чужбина.Щеше да е смешно, ако не беше страшно.Защото този обществен гняв се излива към малкото останали хора в подкрепящите професии, които и без това са доведени до ръба – социални работници, учители, психолози, здравни медиатори. Осъзнаваме ли всъщност, че държавата, това не са политиците, а това сме всички ние гражданите и общественият договор, който следваме, за да живеем заедно? Държавата, това са и системите за обществени услуги, на които ние разчитаме – училища, болници, съд, общини, социални служби. Познаваме ли работата им или сега изведнъж разбираме, че има Закон за закрила за детето, че имаме Конвенция за правата на детето и десетки още основополагащи документи, които работят от години? Да, те не винаги работят добре.И нашата роля като граждани и като граждански организации е да искаме промени и да участваме в процеса на подобряване на тези обществени услуги и на законите, да изискваме от институциите. Но това става с конкретни предложения и с конкретна работа, с посочване на конкретни параграфи от документите, които не подкрепяме, а не с безличен и тролски хейт в социалните мрежи и разпространяване на лъжи, под чийто флаг се събират протестиращи групи.Тази ситуация е още по-интересна и поради факта, че вълнението на родителите и насрочените протести са породени не от някакъв реален враг, дори не от някаква законодателна промяна, а от един програмен и експертен документ – Националната стратегия за детето, в който няма и една дума, която да оправдава страховете, митовете и пропагандата, които се изливат в онлайн пространството.Да, трябва да признаем, че е изключително удобно на някои политически кръгове, които водят предизборна кампания в момента, общественият дебат да се измества от реалните проблеми и недоволството на гражданите, към измислени чудовища като „ще ни вземат децата“. Полезно е за някои политически кръгове обществената енергия и недоволство да се насочват срещу ценностите на демокрацията и правата на хората и децата. Вие сами можете да си направите изводите кои са тези политически кръгове.Твърде обезпокоително е обаче, че държавните институции, които са автори на този документ, мълчат и удобно оставят родителите да влизат в схватка помежду си. Премиерът оттегли стратегията. Никой от хората на високи държавни позиции, с малки изключения и твърде вяло, не излезе да обясни на притеснените хора каква е тази Стратегия, защо се подготвя и какво предвижда тя. Въвежда ли някакви промени и какви. Да отговори на въпросите на притеснените родители. Това нормално ли е?Затова ние от Национална мрежа за децата, която обединява 152 граждански организации от цялата страна, които работят ежедневно с над 76 000 деца и техните семейства и които подкрепят над 13 500 специалисти, които подпомагат децата в цяла България, бихме искали всички заедно да призовем българските политици да излязат и да говорят. Знаем, че след две седмици предстоят избори. Именно затова трябва да излезете и да говорите открито – вие подкрепяте ли Националната стратегия за детето, подкрепяте ли ценностите в нея или не, ангажирате ли се да провеждате политики в помощ и подкрепа на родителството?Ние като избиратели искаме отговори от вас, за да гласуваме информирано.А българските родители призоваваме да се върнем към нормалността. Да четем, да се информираме, да имаме критично мислене, да изискваме реални действия, а не да се подвеждаме от пропаганда и фалшиви новини и да сеем обществена омраза.Всеки от родителите, които са активни и защитават една или друга позиция тези дни, има своите страхове. Всеки иска най-доброто за децата си. Но не всеки е експерт и не всеки има времето да прочете един документ, който всъщност цели да помогне именно на тях да отглеждат по-спокойно и със сигурност за бъдещето своите деца.Затова призоваваме родителите: нека да бъдем критично мислещи граждани, а не пасивен електорат, който се води от евтина пропаганда и да насочим усилията си към работа за една по-добра България, в която родителството и грижата за детето ще заеме наистина централно място в държавните политики.Настояваме за ясна позиция от българското правителство за овладяване на изкуствено раздухваната истерия, която започва да застрашава обществената сигурност.Ако не го направим за себе си, дължим го поне на нашите деца.", "date": "2019.05.10", "title": "Писмо към българските родители и семейства"}
{"url": "https://offnews.bg/ikonomika/rabotodatelite-ima-organizirana-prestapna-grupa-pri-pazara-na-tok-za-702933.html", "text": "Пазарът на ток за бизнеса е манипулиран и има всички признаци на организирана престъпна група. При такъв НЕК на нас не ни трябват врагове, не ни трябва конкуренция.Това каза председателят на АИКБ Васил Велев от името на работодателските организации БСК, БТПП и КРИБ по повод на рекордно високите цени на тока за промишлеността по Нова тв. Вчера организациите излязоха с отворено писмо до премиера Бойко Борисов, вицепремиера Томислав Дончев и енергийния министър Теменужка Петкова.Васил Велев съобщи, че по казуса са сезирани КЕВР и прокуратурата. „За да проверят защо се получава тази ситуация и къде отива, на кой се дават тези поръчки след това за балансираща енергия, която е 2,5 пъти по-скъпа от тази цена. Има още един мултипликатор, понеже се задействат енергоблокове, които произвеждат много повече, отколкото е нужно, отколкото е дисбалансът, а трябва да се плати цялото количество по тази висока цена и всъщност се изземват от предприятията по 400 лв. , по 500 лв. за мегават час, чрез ЕСИ и НЕК, за да се дадат на американски централи, ТЕЦ „Варна” и Ковачки\", обясни той. Работодателите искат не само оставката на ръководството на НЕК, но и преструктурирането на компанията.Според работодателите умишлено се създава дефицит на електроенергия. „На 7 май имаше нормално и адекватно предлагане и нормална цена на тока. След това количеството енергия, която НЕК предложи на пазара ден напред, беше три пъти по-малко и цените изхвърчаха. В пъти по-висок ток от съседите. Ние имаме 84 евро на мегават час, а всички около нас са на 44”, каза Велев.При такъв дефицит се изземват стотици хиляди, милиони даже, за един ден от хората, защото като се плати скъп ток, се плащат по-малки заплати, или се вдигат цените и хората плащат по-скъпи стоки. Чрез НЕК, ЕСО се дават тези пари в последствие на американски централи, ТЕЦ „Варна”, Ковачки, защото за следващия ден се създава дефицит, дебаланс. При дебаланс цените са два пъти и половина по-скъпи над тази цена”, обясни той.Според председателя на АИКБ причината е, че България не може да търгува ток в рамките на деня. „Всички около нас могат да правят търговия в рамките на деня, но ние не. Сърбите и румънците търгуват в рамките на деня и затова при тях няма такива разминавания”, каза той.„Не можем да повярваме, че това е от некадърност, но и така да е, крайно време е да се променят нещата”, добави Васил Велев.", "date": "2019.05.10", "title": "Работодателите: Има организирана престъпна група при пазара на ток за бизнеса у нас"}
{"url": "https://offnews.bg/politika/momchil-nekov-grazhdanite-sa-otchaiani-che-darzhavata-gi-ostavia-s-2-702932.html", "text": "Гражданите на няколко града в Ловешка област изказаха огромното си огорчение и отчаяние от мизерията, до която сегашното управление на ГЕРБ ги доведе. \"Доходите са нищожни. Системата генерира капитал в столицата, но останалата част от страната е забравена и изостава с непоправими темпове.\" Това споделиха хората по време на срещите в Априлци, Угърчин и Лесидрен пред кандидата за евродепутат от \"БСП за България\" Момчил Неков.“ГЕРБ накараха българина да приема Евросъюза за касичка с пари, до които достъп имат само избрани лица. Това не е Европа. Това е резултат от кражбите и злоупотребите на властта. Къщи за гости, пътища, орехови насаждения, направени само за получаване на субсидия - това позволиха ГЕРБ. Не е случайно, че върху България все още има мониторинг. И скоро той няма да падне, защото цяла Европа научи за какво използват парите на европейските данъкоплатци приближените на ГЕРБ.\". Така Момчил Неков коментира последните разкрития около злоупотребите в страната по време на срещите в област Ловеч. \"Гражданите в Ловешка област са отчаяни, че държавата ги оставя с 200 лева на месец\"- заключи той. В разговорите участваха земеделци, пчелари и народният представител от ПГ на \"БСП за България\" от региона Милко Недялков.", "date": "2019.05.10", "title": "Момчил Неков: Гражданите са отчаяни, че държавата ги оставя с 200 лева на месец"}
{"url": "https://offnews.bg/obshtestvo/fandakova-oborishte-shte-e-peshehodna-do-aleksandar-nevski-10-gole-702934.html", "text": "Реконструкцията в централната градска част предизвиква много проблеми, но голяма част от нещата са спекулации. Моята позиция винаги е била, че в историческия център на София трябва да има минимална намеса. Това е визията, която се изпълнява в момента.Не е новина, че паветата около храм \"Св. Александър Невски\" остават, решението е от 2017 г., каза столичният кмет Йорданка Фандъкова по БНТ. Остава и решението за пешеходна зона по улица \"Оборище\" до храма. Това е знаково място за София, редно е хората там да се движат свободно. Налагаше ни се да обясняваме, че няма да запълваме дупката на градинката \"Кристал\", че няма да се премахва пейката на пл. \"Славейков\". Няма и пейки на цена 10 000 лева на \"Граф Игнатиев\", те струват между 850 и 1290 лева, обясни Фандъкова. Архитектурните композиции в зона 2 са 12 на брой, като пет от тях може да се видят на пл. „Гарибалди“. Проверката за стойността им е показала, че цената варира между 1460 и 2166 лв. Така цялата композиция е на цена от 8500 лв., уточни Йорданка Фандъкова. На някои места не е възможно да се монтират подземни контейнери за смет, тъй като или инфраструктурата не позволява, или има съпротива от живущите в района. Поставените до момента такива контейнери ще започнат да функционират, когато обектът бъде приет, обясни кметът. Има 10 големи обекта в София, където ще се проведат мащабни ремонти това лято. Два от тях столичният кмет определи като стратегически - продължаването на работата по вътрешния ринг на града и изграждане на канализационен колектор. Очаква се и продължаването на Южната дъга на Околовръстния път, както и ремонт на бул. „Президент Линкълн“ в Овча купел. ", "date": "2019.05.10", "title": "Фандъкова: 'Оборище' ще е пешеходна до Александър Невски, 10 големи ремонта това лято (снимки)"}
{"url": "https://offnews.bg/112/pitbul-razkasa-kraka-na-zhena-v-asenovgrad-702941.html", "text": "Агресивно куче разкъса крака на жена в жилищен блок в центъра на Асеновград. Животното вече два пъти е нападало хора, без да бъде провокирано.Тя е все още с отворена рана. Наложило се заради инцидента да лежи в болница. Оказва се, че това не е първото нападение на питбула. Преди години бил нахапан и друг човек. Съседите се страхуват да ползват общата тераса.  Жителите на сградата настояват кучето да бъде изселено. Собственикът на кучето има своя версия за последния инцидент. По думите му на терасата не ходи никой.Елена продължава да се страхува, защото се оказва, че няма кой да защити нея и близките й. ", "date": "2019.05.10", "title": "Питбул разкъса крака на жена в Асеновград"}
{"url": "https://offnews.bg/analizi-i-komentari/mediana-bsp-povede-na-gerb-s-2-partiata-na-borisov-spria-spada-sled-702943.html", "text": "Дистанцията между двете основни конкуриращи се партии – ГЕРБ и БСП – се е увеличила с 1.5 % спрямо април и вече е 2% в полза на БСП. Не се наблюдава значимо увеличаване на електоралната тежест на БСП (прилив на нови избиратели), а отлив на избиратели от ГЕРБ - партията губи от т.нар. „мека периферия“.Това показват данните от национално проучване на Медиана, проведено от 2-7 май 2019 г. с 1018 човека.Твърдото ядро на ГЕРБ-избирателите е силно мотивирано да защити своята партия и да участва на изборите. Преди месец те бяха значително по-разколебани от симпатизантите на БСП. Сега мобилизацията и в двете групи е практически еднаква. Вероятно това бележи края на ерозията на доверието в ГЕРБ, партията на Бойко Борисов частично е възстановила доверието към себе си, което беше силно ударено от „Апартамент-гейт“.Две седмици преди евро-изборите двете партии се изправят една срещу друга с практически изравнени позиции и силно мотивирани избиратели. Доминацията на едната или другата на изборите може да се реши от „дреболии“, в това число и от натрупването на празнични дни в деня на изборите.Третата партия която може да бъде сигурна, че ще успее да премине изборната бариера (5.89 %) е ДПС. Влиянието на ДОСТ е видимо преодоляно. Доколкото има напрежение, то е в подреждането на лицата в листата на партията и голяма вероятност за използване на преференции (с цел преподреждане или изразяване на несъгласие).Две партии се намират близо до изборната бариера за евро-избори – ВМРО (4,7 %) и „Воля“ (4,9 %). Следват ги НФСБ (3,9 %); „Коалиция за България (3,8 %); „Демократична България (3,4 %) и „Атака“ (2,6 %). Като цяло нито една от тези партии не може да бъде изключена от шансовете за преминаване на бариерата. Причината за това е, че към момента (8 май 2019 г.) близо един милион избиратели заявяват, че ще гласуват, но все още се колебаят за кого (а вероятно се колебаят и дали въобще да гласуват). „Люшването“ на тази огромна маса избиратели в една или друга посока може да изстреля практически всяка партия над изборната бариера, коментират от Медиана. С напредването на кампанията (и отшумяването на имотните скандали около властта) изглежда намалява и желанието да се гласува. Само за един месец хората, определящи тези избори като важни за България, са намалели с 13 % ( от 51 % на 38 %). Изглежда се наблюдава умора ( и отвращение) от скандалите и политическата пропаганда, съчетани с липса на ясна визия за промяна. Декларираната изборна активност продължава да е висока (около 70 %), но посоченото по-горе поставя съмнения дали тя ще се реализира. Вероятно пред изборните урни ще отидат около 2.5 млн. избиратели. Данните показват още слабо желание за използването на преференциите при гласуване (8.5 % заявяват, че ще ги използват). Вероятно няма да има пренареждане на листите в резултат от преференциално гласуване.", "date": "2019.05.10", "title": "Медиана: БСП поведе на ГЕРБ с 2%, партията на Борисов спря спада след Апартаментгейт"}
{"url": "https://offnews.bg/kultura/sveti-valk-ot-elena-aleksieva-e-balgarskiat-roman-na-godinata-702936.html", "text": "Романът на Елена Алексиева \"Свети Вълк\" получи голямата награда в конкурса за Националната литературна награда за български роман на годината \"13 века България\" – 2019 г. Отличието връчи министърът на културата Боил Банов на официална церемония в Литературен клуб „Перото“. Писателката получи художествен диплом и парична премия в размер на 11 000 лева.Останалите номинирани от Националния дарителски фонд \"13 века България\" за наградата романи са: \"Тяло под роклята\" с автор Галин Никифоров; \"Остайница\" на Рене Карабаш; \"Ръкавици за студената война\" на Румяна Захариева; \"Когато капят кестените\" с автор Стефан Коспартов; \"Животът няма втора половина\", с автор Христо Карастоянов.Журито беше в състав Амелия Личева ― председател, Владимир Зарев, Пламен Дойнов, Марин Бодаков, Светлозар Желев.Националната литературна награда за български роман на годината „13 века България“ се организира за осми път. Фондът е инициатор и учредител на наградата, чиято цел е да подпомага, насърчава и популяризира съвременната българска художествена литература. Журито имаше задачата да избере един измежду 29 български романа, издадени през 2018 г.", "date": "2019.05.10", "title": "'Свети Вълк' от Елена Алексиева е българският роман на годината"}
{"url": "https://offnews.bg/obshtestvo/mtsp-falshiva-novina-e-che-gotvim-zakon-za-deteto-i-che-shte-se-otn-702793.html", "text": "Министерството на труда и социалната политика категорично възразява срещу фалшивите новини в социалните мрежи, с които се разпространяват неверни твърдения за подготовка на Закон за детето. Това съобщиха от пресцентъра на МТСП.Към настоящия момент проект на подобен нормативен акт не съществува и не се подготвя. В тази връзка министерството отхвърля манипулативните внушения, че на социалните работници се дават нови правомощия да „отнемат деца“.Основният приоритет в тяхната работа е децата да се отглеждат от своите майки и бащи. В тази връзка се осъществяват редица дейности за подкрепа на семействата и повишаване на родителския капацитет чрез осигуряването на подходящи социални услуги, оказване на финансова подкрепа и др. Показателен пример в това отношение е дейността на социалните работници по превенция на изоставянето. Благодарение на техните усилия през 2018 г. 1733 деца са останали да живеят в своето родно семейство.Противопоставяме се и срещу фалшивите новини и спекулативните интерпретации, свързани с проекта на Националната стратегия за детето, които разпалват неоснователни страхове сред родителите. Припомняме, че работата по документа е спряна. Сред основните му цели не е „децата да се разделят от своите семейства“, а да се оказва подкрепа на родителите, за да могат да осигурят най-добрата среда за отглеждането на своите деца.", "date": "2019.05.10", "title": "МТСП: Фалшива новина е, че готвим Закон за детето и че ще се 'отнемат деца'"}
{"url": "https://offnews.bg/politika/velizar-enchev-shte-podkrepia-laura-kioveshi-samo-tia-shte-vkara-v-z-702946.html", "text": "\"БСП за България“ е единствената партия, която може да срази десетгодишния авторитарен режим на Борисов.Това заяви кандидатът за евродепутат от „БСП за България“ Велизар Енчев по бТВ. Според него тази битка ще доведе до реставрация на демокрацията в България, която през тези 10 години е била унищожена от организираната престъпна група ГЕРБ.„Тази битка ще въведе нови социални норми, които ще бъдат защитавани не само на българска територия, а в ЕС“, каза още той. Енчев припомни, че ГЕРБ управляват вече 10 години и нито една партия не е нанесла толкова поражения във вътрешен и европейски план, колкото те. „Първата ми работа, като европейски депутат от „БСП за България“, ще бъде да подкрепя избора на Лаура Кьовеши за европейски главен прокурор. Само прокурор от този формат може да вкара в затвора хора от организираната престъпна група ГЕРБ“, каза още Енчев.В рамките на диалога ЕС – Турция, кандидатът за евродепутат заяви, че ще се бори за специална декларация, с която ЕС призовава Турция да изпълни своите задължения към тракийските бежанци.„На трето място е падането на санкциите срещу Русия. Ще настоявам и за създаване на фонд за демографски застрашените страни с избор на европейски комисар по демографията, като България да бъде най-големият получател на субсидия от този фонд“, коментира той. „Във „Визия за България“ има една основна точка, която би трябвало да се споделя от всички партии - за минимална работна заплата и минимална пенсия, но не в абсолютни стойности. Не трябва да има доходи в ЕС по-ниски от прага на бедност в съответната страна“, посочи той. Според него не е възможно в България прагът на бедност да е 360 лв, а да има заплати и пенсии под тази стойност.Според Велизар Енчев имаме най-корумпираното правителство в ЕС. „Европейската сметна палата прави проверка на средствата, изразходвани за българските пътища, въпреки че ГЕРБ отхвърли искането на БСП за такава проверка. Това е невероятен шамар за българската администрация и правителство“, коментира той. Енчев подчерта, че комисарят по правосъдието е заявила, че мониторингът върху българската правосъдна система няма да падне, защото българската правосъдна система е изцяло в ръцете на един човек, близък до ДПС, под контрола на Бойко Борисов. Той е на мнение, че няма да бъдем приети в Шенген, заради високата корупция по най-висите етажи на държавата, включително и в силовите институции, като „Гранична полиция“. „Бежанци стигат безпрепятствено до Горна Оряховица. Откъде стигат – през Великата китайска стена на Валери Симеонов“, коментира кандидатът за евродепутат.", "date": "2019.05.10", "title": "Велизар Енчев: Ще подкрепя Лаура Кьовеши, само тя ще вкара в затвора хора от ОПГ ГЕРБ"}
{"url": "https://offnews.bg/futbol/bodurov-stresna-tcska-kapitanat-na-armejtcite-pod-vapros-za-ludogo-702942.html", "text": "Капитанът на ЦСКА Николай Бодуров е под въпрос за двубоя с Лудогорец.Той е получил контузия в мача с Черно море. Първоначалната прогноза беше, че бранителят ще се възстанови до събота, но той не е тренирал на пълни обороти през по-голямата част от седмицата.Днес Бодуров ще премине последен тест, който ще покаже дали ще може да се включи в игра. Отсъствието на капитана би била сериозен удар за ЦСКА преди ключовия сблъсък в събота.Без него \"армейците\" допуснаха 3 гола от Ботев Пд в реванша за купата на \"Армията\" и бяха изхвърлени от турнира. Тогава в центъра на защитата действаха Валентин Антов и Нуно Томаш.Срещу Лудогорец титуляр със сигурност ще е Чорбаджийски, който получи шанс на \"Тича\" в миналия кръг (3:1) и се представи доста добре.В случай, че Бодуров не играе в събота, то в центъра на отбраната ще застане Томаш, съобщава „Тема спорт“. Срещу Лудогорец Антов пък може да отстъпи мястото си пред защитата на Жанио Бикел.ЦСКА ще се нуждае от халф на пейката заради наказанието на Тиаго. Другите полузащитници, освен Антов и Бикел, са Малинов и Пинто, които ще действат в по-предни позиции.Цели шестима играчи на армейците са заплашени от наказание. С по 8 жълти и съответно с пропускане на два мача са застрашени Бодуров, Малинов и Пинто, а с по 4 картона и един двубой санкция пък висят Антов, Жеферсон и Лясков. Спиране на правата ще има при 9 и 5 жълти.В Лудогорец няма пряко заплашени с наказание футболисти. На линия след контузия е десният бек Сисиньо, който не попадна в групата при визитата на Берое.", "date": "2019.05.10", "title": "Бодуров стресна ЦСКА - капитанът на 'армейците' под въпрос за Лудогорец"}
{"url": "https://offnews.bg/futbol/dora-mileva-e-podala-molba-v-sada-702948.html", "text": "Процедурите около фалиралото дружество ПФК ЦСКА АД продължават да се точат. Сумата от 8 милиона лева, която трябва да бъде разпределена между кредиторите, беше платена още на 11 октомври.Заради процесите в съда обаче парите не са потекли и се съхраняват в специална сметка. В последните дни единственото раздвижване са няколко подадени в съда молби.На 3-ти май такава е постъпила от синдика Дора Милева, а на 7-ми Атанас Борносузов е подал молба с платежно нареждане.Вчера пък от НАП са входирали молба искане. Именно националната агенция по приходите ще получи най-голям дял от въпросните 8 милиона - над 4,5 милиона.Парите бяха платени от фирмата \"Ред Енимълс\". Неин представител е Искра Григорова, която е част и от Съвета на директорите на ЦСКА.Григорова също така е представител на дружеството \"АРЕНА ЦСКА\", чрез което ще се движат процесите около новия стадион, пише „Тема спорт“.", "date": "2019.05.10", "title": "Дора Милева е подала молба в съда"}
{"url": "https://offnews.bg/politika/vazrazhdane-dolu-federalistite-da-zhivee-evropa-na-svobodnite-natcii-702935.html", "text": "Вчера, в румънският град Сибиу, държавните глави и правителствени ръководители на страните от Европейския съюз, между които и нашия министър-председател, приеха декларация за бъдещето на ЕС. В този дрънчащ на кухо документ, апотеоз на стерилния брюкселски новговор, се формулират 10 ангажимента на общността, в които няма абсолютно никаква конкретика, но фактически представлява един истински манифест за бъдеща федерализация на континента, под върховенството на триумвирата Берлин – Париж – Брюксел, заявяват от партия Възраждане. Според формацията, водена от Костадин Костадинов, с тази своеобразна харта на бъдещата европейска свръхдържава, изпълнена с изрази като: „единен ЕС”, „общи решения” и със заявления от типа, че в Европа няма място за разделения, които работят против колективния интерес, практически ни се съобщава, че времето на националния суверенитет и независимостта на отделните държави, вече е изтекло.Извън словесните дъвки за единство, демокрация, върховенство на закона и социална справедливост, ни се внушава, че централизацията на Съюза е безалтернативна, а всичко останало, едва ли не ще го разруши. Ние от Възраждане пък казваме, че нищо не е по-далеч от истината, заявяват от партията.В противовес на тези шамански заклинания на еврократите-федералисти, ние заявяваме, че именно свръхцентрализираността на съюза и опитите за откровен диктат от страна на брюкселската върхушка и френско-германската ос, стояща зад нея е причината за дълбоката криза и колосалните проблеми, пред които сме изправени всички европейци днес. От проблема с нелегалните имигранти, през въпроса за санкциите срещу Русия, до открития финансов диктат, довел страните от Южна и Източна Европа до ръба на социалния колапс, твърдят от Възраждане.Според партията най-показателен в това отношение, е именно примерът с мигрантската криза.С нея не се справиха брюкселските чиновници. Напротив, същите призоваваха нелегалните пришълци да идват в Европа и се чудеха, как да ги натресат на всички останали страни, през квоти, проценти и какви ли не още механизми за преразпределение. С проблема се справиха, именно страни като Унгария, Италия, Австрия и Словакия, чиито лидери не се съобразиха с директивите от Брюксел и в дух на истинско международно и междудържавно сътрудничество, изградиха неформален, но силен и ефективен алианс със страните от южна и югоизточна Европа, който спря нашествието на пришълците, засега, обясняват политическата сила, избрала за свое име най-романтичния период в историята ни.Според Възраждане именно това дразни брюкселските нотабили, защото те са видели, че Европа може и без тях. И дори би се справяла по-добре, ако ги няма.Истината е, че това е последният опит на едно сенилно и провалило се политическо поколение, да наложи своя диктат, като епитаф на позорното си оттегляне от историческата сцена. Не е случайно, че правят това именно сега. Преди предстоящите европейски избори, които ще се превърнат за тях в истинско политическо Ватерло. Защото идват нови лидери, с нови идеи и нова енергия. Енергия за обновление и прераждане на Европа, която трябва да преоткрие себе си и да намери в своето минало и своето бъдеще. Да се прероди в дух на свобода и независимост за своите нации, а не да бъде поле за социално-инженерни и неототалитарни проекти, категорични са от Възраждане.Затова от партията заявяват, че вярват в Европа на Орбан и Салвини, а не в тази на Юнкер, Макрон и Меркел.Това ще бъде и основната ни работа в Европейския парламент, когато изпратим своите представители там. Да се погрижим, преди всичко за българските интереси, тъй като Европа ни е съвършено безразлична, ако България изчезне от картата й, и след това, заедно с останалите сродни на нас политически организации, да участваме в създаването на една национално силна, социално справедлива и духовно здрава Европа, заявяват от формацията на Костадин Костадинов.", "date": "2019.05.10", "title": "Възраждане: Долу федералистите, да живее Европа на свободните нации"}
{"url": "https://offnews.bg/zvezdi/kralskoto-bebe-archi-mozhe-da-e-krasteno-na-liubimia-kotarak-na-megan-702953.html", "text": "Новороденото бебе на херцозите на Съсекс най-вероятно е било кръстено на името на любимия котарак на Меган Маркъл, пише в. \"Сън\", цитиран от БТА.Изданието цитира близки на съпругата на принц Хари. Навремето котаракът Арчи бил приютен от майката на Меган, 62-годишната Дория Рагланд.Меган силно се привързала към домашния любимец. Майката и дъщерята толкова го глезели с лакомства, че котаракът много надебелял. Арчи се споминал, когато Меган била студентка в Северозападния университет в Чикаго. Като малка, тя колекционирала комикси с главен герой червенокосия Арчи Андрюс. Тя била събрала над сто книжки с неговите приключения.Меган се влюбила в това име и първо кръстила на него котарака, а след това и сина си, твърдят нейни познати, цитирани от в. \"Сън\".Котаракът починал, докато Меган била в колежа.", "date": "2019.05.10", "title": "Кралското бебе Арчи може да е кръстено на любимия котарак на Меган"}
{"url": "https://offnews.bg/ikonomika/balgarinat-pesimist-za-badeshteto-ochakva-spad-v-ikonomikata-i-rast-n-702966.html", "text": "Песимизмът относно бъдещето на страната сред българското население, основно градското, се засилва. Общият показател на доверие на потребителите се понижава с 0.7 пункта през април спрямо януари 2019 г., по данни на Националния статистически институт.Той проверява очакванията на хората за предстоящите 12 месеца за: финансовото състояние на домакинствата, общата икономическа ситуация в страната, спестяванията на домакинствата и безработицата.При икономическата ситуация има влошаване според живеещите в градовете. При останалите не е така. Но прогнозата и на едните, и на другите за предстоящите 12 месеца е по-неблагоприятна, в резултат на което общият балансов показател намалява с 2.1 пункта.Хората очакват финансовото състояние на домакинствата им да се влоши. Мненията за безработицата са по-умерени, но отново има понижение в прогнозата за предстоящите 12 месеца.Потребителите са уверени, че през последните 12 животът е поскъпнал. Те очакват и инфлация, но не толкова голяма, колкото са очаквали през януари.Последната анкета отчита известно подобрение (от 2.0 пункта) при нагласата да се правят или планират разходи за предмети за дълготрайна употреба. Малко повече, особено сред селското население, са склонни да се замислят дали да не си купят кола през следващите 12 месеца.", "date": "2019.05.10", "title": "Българинът песимист за бъдещето: очаква спад в икономиката и ръст на цените и безработицата"}
{"url": "https://offnews.bg/bojni/pulev-i-fiuri-otnovo-se-razminavat-702944.html", "text": "Плановете за мач между Кубрат Пулев и бившия световен шампион в тежка категория Тайсън Фюри отново пред провал.\"Кобрата\" и Фюри са в една и съща агенция - „Топ Ранк“ и според медиите на Острова е твърде вероятно собственикът Боб Аръм да организира среща помежду им.Този вариант обаче изглежда все по-малко вероятен, тъй като \"Циганският крал\" получи нареждане да се бие с Дилиън Уайт.Мачът ще определи следващия задължителен претендент на Световния боксов съвет (WBC) за титлата на шампиона Дионтей Уайлдър (САЩ).Това е поредният жест към Уайт, който миналата година отказа да се бие с Кубрат в София.Има вероятност Тайсън Фюри да не се подчини на нареждането, тъй като според договора от мача с Уайлдър, който завърши без победител,има право на реванш, пише „Труд“.Британецът обаче не се възползва, а вместо това ще се бие с неизвестния германец Томи Шварц през юни.", "date": "2019.05.10", "title": "Пулев и Фюри отново се разминават"}
{"url": "https://offnews.bg/obshtestvo/14-sa-finalistite-na-sastezanieto-po-pravopis-organizirano-ot-desisla-702952.html", "text": "14 ученици от цялата страна ще се явят на втория тур на състезанието по правопис \"Пазим езика си\" пред авторитетно жури на 11 май. Надпреварата се организира от гражданско сдружение \"Живата вода на България\", създадено от съпругата на президента Десислава Радева.Децата са от пети и шести клас и се класираха за втория етап след състезанието на 20 април.На финала ще се съревновават 14 ученици – по 7 във всяка възрастова група. Те са показали най-добри резултати сред 4500-те регистрирани участници и са от градовете Пазарджик, Харманли, Горна Оряховица, Перник, Хасково, Мездра, Петрич, София, Шумен, Куклен и Велико Търново. Заключителният кръг ще се проведе на 11 май от 09:00 часа в театралната зала „Алма Алтер“ на Софийския университет „Св. Климент Охридски“. Знанията на децата ще бъдат проверени от жури пред родители, учители и гости. Председател на комисията е проф. Владимир Атанасов от Факултета по славянски филологии в СУ „Св. Климент Охридски“. Нейни членове са проф. Татяна Ангелова, също от СУ „Св. Климент Охридски“, и учителите по български език и литература Рени Стоичкова, Десислава Нейкова и Цеца Петрова.По традиция състезателите ще се изправят пред две задачи. В първата ще трябва да покажат знанията си за правописа и пунктуацията. Втората е смислово подреждане на изречения в текст.Всички участници ще получат грамоти, а първите трима във всяка от двете възрастови групи ще си тръгнат със специални награди.", "date": "2019.05.10", "title": "14 са финалистите на състезанието по правопис, организирано от Десислава Радева"}
{"url": "https://offnews.bg/obshtestvo/puskat-biletite-za-retro-vlaka-baba-metca-702930.html", "text": "Започва продажбата на билети и резервацията на запазени места за пътуване с ретро влака \"Баба Меца\", съобщи БДЖ. Атракционният влак от София до Банкя ще замине от Централна гара София в 9:00 ч. на 18 май.По време на престоя си в курортното градче всички посетители ще могат да се насладят на първия национален фестивал на уличните артисти.Ретро композицията ще потегли обратно от гара Банкя в 14:30 ч.", "date": "2019.05.10", "title": "Пускат билетите за ретро влака Баба Меца"}
{"url": "https://offnews.bg/tehnologii/a1-group-razviva-svoiata-oblachna-platforma-exoscale-s-nov-dejta-tcent-702969.html", "text": "Облачната платформа на А1 Group – Exoscale – вече разполага с IT инфраструктура, в нов високотехнологичен дейта център на A1 в София. А1 е първият и единствен телеком в България със собствена хиперскалируема платформа, която предлага пълно портфолио от облачни услуги от тип инфраструктура като услуга (IaaS). Платформата осигурява висока производителност на изчислителните ресурси, предоставя повече гъвкавост, предлага лесен и удобен интерфейс за управление и прозрачно ценообразуване. Exoscale вече се наложи като предпочитано клауд решение за разработване на облачни бизнес приложения (Cloud Native Applications) в Европа с дейта центрове в Швейцария, Германия и Австрия. Наскоро платформата бе избрана от Европейската организация за ядрени изследвания (CERN) за внедряването на стратегически проект в ЕС, свързан с обработка и анализ на огромни количества от данни – 1 petabyte (1 000 000 GB) и 10 000 процесори ядра (CPU).„Откриването на новия център за данни на Exoscale в София е поредната стъпка от мащабната програма на А1 за инвестиране в развитието на облачните технологии. Радвам се, че с това отново затвърждаваме своята роля на двигател на дигитализацията у нас, като залагаме на водещите технологии. Гордеем се, че в България можем да предложим IT инфраструктура, която да обезпечава безпроблемната работа на всички бизнес приложения и системи на нашите клиенти. С новия дейта център в София техните данни остават в България, което им гарантира сигурност и спокойствие”, сподели Симеон Донев, старши директор „Маркетинг” в А1.Портфолиото на Exoscale включва виртуални машини Compute с хипербързи SSD дискове на цени, които започват от 5 евро на месец, както и S3 съвместим Object Storage за съхранение на всякакъв тип данни. Облачната платформа на А1 дава възможност за стартиране на виртуален сървър само за 30 секунди, а отчитането и заплащането е на час, единствено за реално използваните ресурси. Този модел на ползване е познат като „pay as you go” и гарантира отлична ценова ефективност на клиентите. Exoscale е идеална основа за IT проекти, свързани с разработване на софтуерни приложения с Microservices архитектура и виртуализирането им чрез контейнер технологии като Docker, Kubernetes, Rancher и др. Тя е разработена в съответствие с водещите технологии и стандарти за сигурност, както и с изискванията на GDPR регламента за защита на личните данни.Облачната IT инфраструктура е директно свързана с опорната оптична мрежа за пренос на данни на А1, което гарантира надежден и бърз достъп до клауд ресурсите. Информацията и бизнес приложенията на виртуалните сървъри на Exoscale ще се съхраняват на територията на страната. Клиентите ще имат възможност за директен контакт и консултация с екип от IT системни архитекти в Exoscale, както и с експертите по обслужване и поддръжка. Платформата е напълно автоматизирана, а заплащането ще може да става както с кредитна карта, така и с фактурата за телеком услуги от А1.", "date": "2019.05.10", "title": "А1 Group развива своята облачна платформа Exoscale с нов дейта център в София"}
{"url": "https://offnews.bg/futbol/chelsi-i-arsenal-oformiha-anglijski-final-i-v-liga-evropa-702926.html", "text": "Челси и Арсенал ще определят победителя в Лига Европа за сезон 2018/2109, след като отстраниха съперниците си в полуфиналите на втория по сила европейски турнир. Така се оформи втори английски финал в евротурнирите, след като ден по-рано Тотнъм стигна до мач срещу Ливърпул за трофея в Шампионската лига.Челси елиминира Айнтрахт Франкфурт във вълнуващ мач на “Стамфорд Бридж” след 1:1 в редовното време и продълженията, а при изпълненията на дузпи се стигна до 4:3. В същото време Арсенал надделя над Валенсия с 4:2 като гост и с общ резултат 7:3 продължи напред.Германският отбор бе близо до това да развали островната хегемония. Франкфуртци направиха 1:1 в Лондон срещу Челси, както бе завършила и първата среща. В продълженията 2 пъти играчи на домакините изчистиха летящата към мрежата им топка от голлинията. Преди това Рубен Лофтъс-Чийк откри за Челси в 28-ата мин, а Лука Йович изравни малко след почивката.На \"Местая\" пък Пиер-Емерик Обамеянг записа хеттрик за \"топчиите\", а едно попадение добави Александре Лаказет. Кевин Гамейро са разписа 2 пъти за домакините.Арсенал и Челси ще спорят за трофея на 29 май (сряда) на Олимпийския стадион в Баку, който е с капацитет 70 000 зрители. Разстоянието между Лондон и Баку е близо 4000 км, което определено е доста внушително разстояние. “Сините“ спечелиха надпреварата през 2013 г., а „топчиите“ триумфираха в Купата на УЕФА през 2000 г.Доминацията на английските отбори в европейските клубни турнири този сезон е пълна, като това на финалите да играят отбори от една страна се случва за първи път в историята. Не по-малко забележителен е и фактът, че до финалите стигнаха три отбора от един град - Лондон. Това са Челси, Арсенал и Тотнъм. Пред 1962 и 1990 Испания и Италия имат също по 4 участници в решителните битки, но тогава евротурнирите са били 3.", "date": "2019.05.10", "title": "Челси и Арсенал оформиха английски финал и в Лига Европа"}
{"url": "https://offnews.bg/politika/zaharieva-rabotim-za-izprashtane-na-balgarski-uchiteli-v-albania-702971.html", "text": "Министерството на външните работи и посолството ни в Тирана работят за изпращането на учители от България в албанските райони, обитавани от българското национално малцинство. Това съобщи вицепремиерът и министър на външните работи Екатерина Захариева по време на парламентарния контрол в Народното събрание в отговор на депутатски въпрос за усилията на българската дипломация по отношение на неотдавна признатото със закон българско малцинство в Албания. „Не забравяйте, че тези хора от десетилетия са откъснати от България и българската култура и макар да говорят прекрасен български, за тях кирилицата е почти напълно непозната\", припомни министър Захариева. Затова българската дипломация полага усилия за подкрепа на малцинството с командироване на учители от България.„От първостепенно значение е да преподаваме на младото поколение там български език и азбука\", подчерта министърът. Тя допълни, че след промяната на албанския Закон за защита на националните малцинства, с която от октомври 2017 г. беше признато българското национално малцинство в страната, албанската национална телевизия от януари изпълнява ангажимента да излъчва информационен блок на български език. „С новините на български започва целият информационен блок на езици на малцинствата\", подчерта Екатерина Захариева.Междувременно националните телевизии на България и Албания са подписали споразумение за предоставяне от БНТ на пакет видеоматериали за България. Сред тях е модулът „Аз уча български\".Министър Захариева подчерта, че усилията на дипломацията ни към българското национално малцинство в Албания са част от основния външнополитически приоритет на правителството за подкрепа на българските идентичност, език и култура сред традиционните и нововъзникналите български общности по света. „Наясно сме, че признаването на малцинството ни в Албания е само началото на тези усилия и предстои много път\", заяви министър Захариева. България помага на Албания, а посредством това и на българското национално малцинство, и като финансира изграждането на асфалтов път между град Билиц и село Върник, населено предимно с българи. „Това е най-големият проект, който България някога е финансирала по двустранна линия\", подчерта вицепремиерът. Общата стойност на проекта е 1 125 000 лв.Това е вторият проект, финансиран от България в Албания по линия на българската помощ за развитие. Страната подпомогна и изграждането на инфраструктура на улица в град Балш, известен в нашата история с летописния надпис от времето на княз Борис I, описващ покръстването на българите. ", "date": "2019.05.10", "title": "Захариева: Работим за изпращане на български учители в Албания"}
{"url": "https://offnews.bg/obshtestvo/parvo-klasirane-za-iasli-i-detski-gradini-v-stolitcata-702931.html", "text": "Днес става ясно първото класиране за общинските детски градини и яслени групи в София. Резултатите за хлапетата, които ще тръгнат през септември на градина или ясла, ще бъдат публикувани утре. Срокът за записване е 23 май.Системата за кандидатстване вече е затворена.Класирането, което ще се извърши в сградата на Столична община, се следи от представители на гражданското общество.", "date": "2019.05.10", "title": "Първо класиране за ясли и детски градини в столицата"}
{"url": "https://offnews.bg/kultura/azia-idva-na-mosta-na-vliubenite-702949.html", "text": "С официално събитие, в присъствието на кмета на София – г-жа Йорданка Фандъкова и ръководителите на дипломатическите мисии на участващите във фотоизложбата азиатски държави, ще се открие изложбата „Магията на Изтока“ на 13-ти май, от 15 ч. на „Моста на влюбените“, НДК.17 държави представят културата, бита и природата си с уникални фотографии, правени в различни райони на екзотична Азия: Бангладеш, Виетнам, Емирство Кувейт, Индия, Индонезия, Иран, Ирак, Китай, Монголия, Обединени Арабски Емирства, Пакистан, Палестина, Република Корея, Саудитска Арабия, Тайланд, Филипини и Япония.Фотографиите ще бъдат на разположение за свободно разглеждане от столичани и гости на града на „Моста на влюбените“ до 26-ти май. Изложбата е част от предварителните събития по повод предстоящия Фестивал на азиатската култура, който ще се проведе за трети пореден път на сцена „Лятната естрада“ и прилежащите ѝ алеи в Борисовата градина на 15-ти юни, от 10 ч. до 20 ч.Превърналият се вече в традиционен празник на културите от азиатския континент и тази година ще предложи на посетителите си повече от богата и разнообразна програма: множество сценични танцово-музикални и театрални изпълнения, бойни изкуства, дефилета, традиционни ритуални изпълнения, кулинарни предложения, ателиета за малки и големи по танци, йога, настолни игри и ръкоделия, сувенирни кътове и кътове за отдих и почивка.Освен представянето по запомнящ се начин на мноогообразната азиатска култура, събитието се обявява за втори път в полза на благородна кауза на фондация „За Нашите Деца“ – тази година - сигурна семейна среда за всички деца и подкрепа на родителите още от първия миг. Средствата от събитието организацията ще инвестира в подкрепа на уязвими семейства в риск от раздяла и ще спаси от изоставяне поне 15 деца в ранна възраст.Фестивалът е с вход свободен, но насърчава посетителите да участват в благотворителната томбола като закупят билетче, с което помагат за това по-малко деца да бъдат изоставени от своите родители и да прекарат първите години от своя живот в самота и изолация, далеч от пълноценна грижа и обич. Посетителите, закупили билети, ще имат възможността да спечелят награда от многобройните партньори-дарители на фестивала, сред които и най-голямата награда – двупосочен билет за двама до азиатска държава по избор, предоставен от дългогодишния партньор на събитието – Turkish Airlines.Събитието се осъществява и тази година в партньорство с Държавен културен институт към Министерството на външните работи, Министерство на туризма, Министерство на културата и Столична община.", "date": "2019.05.10", "title": "Азия идва на 'Моста на влюбените'"}
{"url": "https://offnews.bg/obshtestvo/oblachno-i-dazhdovno-dnes-poveche-slantce-v-sabota-702920.html", "text": "Облаци, дъжд и гръмотевици ще има днес в източната част от страната, в Западна България ще започне разкъсване на облачността. Максималните температури ще са между 17 и 22 градуса, според прогнозата на НИМХ. По високите планински върхове - над 2000 м, ще превали сняг, ще духа силен северозападен вятър. Максималната температура на височина 1200 м ще бъде около 11 градуса, на 2000 м - около 4 градуса. Слънцето ще се опитва да пробие облаците край морето, но и там ще вали и гърми в по-голямата част от деня. На брега термометрите ще се качат до 19 градуса, а сред вълните от 2-3 бала - до 14 градуса. Повече слънце ще грее утре, в неделя пак ще превалява. ", "date": "2019.05.10", "title": "Облачно и дъждовно днес, повече слънце в събота"}
{"url": "https://offnews.bg/obshtestvo/vseki-treti-nad-15-godishna-vazrast-e-s-visoko-kravno-naliagane-702973.html", "text": "Нараства броят на хората с високо кръвно налягане, като почти всеки трети над 15-годишна възраст е с повишени стойности. Тревожната статистика съобщи Българската лига по хипертония.  Увеличава се и делът на хората във възрастовата група 45-65 години, които имат повишено кръвно налягане.Изследвания показват и увеличаване на процента на регистрирани пациенти с предсърдното мъждене, което е и най-честата аритмия вследствие на високо кръвно налягане.На 17 май, от 11.00 до 18.00 ч., на открити обществени места в София, Пловдив, Варна, Бургас, Плевен, Стара Загора, Русе, Велико Търново, Хасково, Сливен и Пазарджик ще има пунктове, на които безплатно ще бъде измервано кръвното налягане.Желаещите ще могат да получат и консултации със специалисти. Инициативата е в рамките на национална кампания \"Качеството на фокус при оптимален контрол на кръвно налягане\".", "date": "2019.05.10", "title": "Всеки трети над 15-годишна възраст е с високо кръвно налягане"}
{"url": "https://offnews.bg/obshtestvo/60-000-chetvartoklasnitci-na-test-po-matemateka-702928.html", "text": "Днес ще се проведе Националното външно оценяване по математика, на което се очаква да се явят около 60 000 четвъртокласници от цялата страна.Изпитът включва 19 задачи, за решаването на които учениците могат да получат максимум 20 точки.Продължителността на изпита е 40 минути, а за децата със специални образователни потребности - 80.Резултатите ще станат ясни до десет дни.", "date": "2019.05.10", "title": "60 000 четвъртокласници на тест по математека"}
{"url": "https://offnews.bg/futbol/rakovodstvoto-na-levski-pregovaria-s-nezhelanite-702950.html", "text": "Ръководството на Левски вече води преговори с играчите, на които няма да се разчита през следващия сезон. На тях ще им бъдат предложени различни варианти, при които да се стигне до раздяла, съобщава \"Тема спорт\".В списъка с нежелани попада и френския халф Антони Белмонт, който вече е бил уведомен. Неговият договор е до края на следващия сезон, но няма изгледи да го изпълни. Белмонт пристигна на \"Герена\" през лятото на 2017 година по настояване на тогавашния треньор Делио Роси. За последно той взе участие при победата над Черно море на “Тича” с 1:0. От Левски ще опитат да се разделят с румънския нападател Серджиу Буш, както и двамата френски защитници Луи Нганиони и Седрик Унтонджи. Пред напускане е и бразилския нападател Луан Виана, който през пролетта премина в Царско село и изглежда доволен там.Сините се надяват да получат пари за преотстъпените в Румъния Ривалдиньо и Филипе Нашименто. В същото време се водят и разговори за намаляване на заплатите на маст от играчите, като в списъкът попадат имена като Паулиньо, Давиде Мариани и Холмар Ейолфсон. Изпълнителният директор Павел Колев съобщи, че е оптимист за изхода на разговорите, като изтъкна жеста на Мариани да се откаже от 75 000 евро бонус за брой изиграни мачове.", "date": "2019.05.10", "title": "Ръководството на Левски преговаря с нежеланите"}
{"url": "https://offnews.bg/ikonomika/komisiata-na-plamen-georgiev-s-usluga-kam-porozhanov-podpravi-mu-dekl-702972.html", "text": "Комисията за противодействие на корупцията и отнемане на незаконно придобито имущество (КПКОНПИ), чийто шеф Пламен Георгиев излезе в отпуска след разкритията за недекларираната му тераса, е подправила имуществената декларация на министъра на земеделието Румен Порожанов, разкри вестник \"Сега\".В публикуваната на сайта на комисията декларация на Порожанов, подадена през 2018 г. за доходите и имуществото му за 2017 г., липсва информация за придобити от съпругата на министъра апартаменти и земеделска земя. В същото време обаче, изданието се е сдобило с хартиено копие от декларацията, която Порожанов е подал, и в нея тези обстоятелства фигурират.Копието, с което изданието разполага, е заверено с печат от самата КПКОНПИ с вчерашна дата.Този казус подлага под съмнение цялата система за публичност на имуществото на високопоставени държавни служители, за която КПКОНПИ отговаря.Това е вторият случай, в който КПКОНПИ удря рамо на Порожанов. През май 2018 г. комисията смачка сигнал за корупция срещу него, като вместо да извърши проверка на изнесените в него данни, го третира като сигнал за конфликт на интереси, какъвто, естествено, не открива.В сигнала се твърди, че през 2017 г. синът на министър Порожанов е предлагал консултански услуги които гарантирали пълно получаване на субсидии и избягване на извършването на проверки.По същия начин беше потулен и сигналът срещу финансовия министър Владислав Горанов, който живее безвъзмездно в луксозен апартамент на кръстника си. Комисията на Пламен Георгиев му направи проверка за конфликт за интереси, а не за корупция и злупотреба с власт.Днешният отговор на КПКОНПИВ петък вечерта КПКОНПИ изпрати съобщение до медиите, в което се казва:", "date": "2019.05.10", "title": "Комисията на Пламен Георгиев с услуга към Порожанов: Подправи му декларацията"}
{"url": "https://offnews.bg/obshtestvo/pediatri-na-protest-blokirat-bulevard-v-sofia-702927.html", "text": "Работещите в единствената специализирана детска болница у нас отново излизат на протест. Те ще блокират столичния булевард „Акад. Иван Евстатиев Гешов“ от 8:15 до 9:30 ч. От Здравното министерство обещаха да отпаднат лимитите за прием в педиатрията и да се увеличат клиничните пътеки в специалността. Педиатрите обаче настояват да бъдат изпълнени и другите им условия - промяна в статута на болничното заведение, достойно заплащане и спешни мерки за справяне с липсата на персонал.Работещите в детската болница заплашват с колективни оставки, ако исканията им не бъдат изпълнени, тъй като не са склонни да чакат построяването на бъдещата нова детска болница, за да лекуват децата при нормални условия, съобщи БНТ. ", "date": "2019.05.10", "title": "Педиатри на протест, блокират булевард в София"}
{"url": "https://offnews.bg/knigi/na-iztok-ot-slantceto-na-zapad-ot-lunata-prikazki-ot-tcial-sviat-702951.html", "text": "Близо двеста лирични, смешни, мъдри и страшни приказки от цял свят: пътешествие до щастливата страна, където доброто винаги побеждава злото. Освен непознати истории от познати места, ще прочетете за пръв път и приказки от Австралия, Нова Зеландия и Океания, Албания, Черна гора, Тибет, Афганистан, Лаос, Виетнам, Монголия, Филипините, Австрия, Коми, Куба и Швейцария.Така ще разберете кой как си е представял сътворението на света, ще научите магически заклинания, ще срещнете летящи жени и вълшебни дървета, хитри селяни, храбри рицари, непобедима любов, говорещи животни и птици, демони и верни приятели.„На изток от Слънцето, на запад от Луната. Приказки от цял свят“, издателство \"Изток-Запад\", съставителство и превод: Огняна Иванова.", "date": "2019.05.10", "title": "На изток от Слънцето, на запад от Луната. Приказки от цял свят"}
{"url": "https://offnews.bg/obshtestvo/isus-prevarnal-voda-vav-vino-na-svatbata-na-sv-ap-simon-zilot-702919.html", "text": "Църквата почита днес Св. апостол Симон Зилот. Той бил роден в Кана Галилейска. Когато Симон празнувал сватбеното си тържество, той поканил на тази сватба и Господ с Неговите ученици и Пречистата Му майка. Но тъй като виното за гостите не достигнало, Господ превърнал вода във вино. Поразен от това чудо, младоженецът повярвал в Господ Иисус Христос като в истинен Бог и напускайки сватбеното тържество и дома си, с усърдие последвал Господа. Затова и бил наречен Зилот, или ревнител.Има предположение, че Симон Зилот до призоваването си за апостол е бил член на сектата на зилотите - ревнители на отеческата вяра, обръщащи особено внимание ма спазването на обредните изисквания на Моисеевия закон, защото се разпалил от толкова голяма ревност, че заради любовта си към Христа оставил своята годеница и всичките си пристрастия, сгодявайки душата си за Небесния Жених. Затова Симон бил причислен към сонма на Христовите ученици и към лика на светите дванадесет апостоли.Когато на Петдесетница Светият Дух слязъл върху апостолите във вид на огнени езици, те получили дара на езиците, така че можели да проповядват Евангелието на всички народи и Симон, заедно с останалите единадесет апостоли, се сподобил да получи Светия Дух. Като получил Светия Дух, той тръгнал с проповед за Христа през различни страни. Минал през Египет, Мавритания, Либия, Нумидия, Кириния и Абхазия. Бил е също и в Британия. Той просветил с Христовата вяра много езичници, непознаващи Христа, за което и бил разпънат от неверниците и завършил живота си с мъчение, подобно на кръстното мъчение, на което бил подложен Иисус Христос.", "date": "2019.05.10", "title": "Исус превърнал вода във вино на сватбата на св. ап. Симон Зилот"}
{"url": "https://offnews.bg/obshtestvo/bez-voda-v-chasti-ot-mladost-i-liulin-702857.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Монтаж на спирателен кран на пазар „Пътеките“ в жк. „Младост“ 1А налага спиране на водоподаването от 10:00 до 19:00 часа на ул. „Кръстьо Раковски“ от ул. „Д-р София Аврамова“ до ул. „Анна Ахматова“, бл. 550, ул. „Кръстьо Раковски“ № 2, 4, 6, 8, 10, 12, бул. „Ал. Малинов“ № 31, бл. 549, бл. 552, пазар \"Пътеките\".Инвестиционен проект за подмяна на уличен водопровод на ул. „Беравица“ в жк. „Люлин“ 9 налага спиране на водоподаването от 09:00 до 21:00 часа на Блок 983 от вх. А до вх. Г включително; Блок 984 от вх. А до вх. Г включително; Блок 986 от вх. А до вх. Г включително; ул. „Крим“ в участъка от бул. „Луи Пастьор“ до ул. „Балатон“ ул. „Илия Цанов“ №2-2а, ул.„Беравица“. След възстановяване на водоснабдяването е възможно временно повишаване мътността на водата.След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.", "date": "2019.05.10", "title": "Без вода в части от Младост и Люлин"}
