{"url": "https://offnews.bg/futbol/biletite-za-derbito-slavia-levski-veche-sa-v-prodazhba-711570.html", "text": "Билетите за мача Славия - Левски от 10-тия кръг на Ефбет Лига са пуснати в предварителна продажба. Срещата е на 21 септември, събота от 20:00 часа на стадион \"Славия\".Цената на пропуските е 20 лева. Желаещите ще могат да си закупят билет от мрежата на BestTickets, както и в партньорските каси: бензиностанции OMV, Office 1, книжарници Orange и касите на зала \"Арена Армеец\".В деня на мача билети ще се продават на касата на автогара \"Овча Купел\", която отваря в 17:00 часа, и на касите пред сектори Б и В, които отварят в 18:00 часа. Входовете на стадиона ще бъдат отворени в 18:30 часа.Привържениците на Левски, които подкрепят любимия си тим в Сектор Б на стадион \"Виваком Арена – Георги Аспарухов\" ще влизат през входа на Сектор Б на стадион \"Славия\".Феновете на Левски, които подкрепят любимия си тим в Сектор А на стадион \"Виваком Арена – Георги Аспарухов\" ще влизат през входа на Сектор В на стадион \"Славия\".", "date": "2019.09.19", "title": "Билетите за дербито Славия - Левски вече са в продажба"}
{"url": "https://offnews.bg/zdrave/chrevnite-bakterii-u-rodenite-sas-sektcio-detca-sa-razlichni-711544.html", "text": "Изследване на проби от бебешки изпражнения откри ключови различия между родените вагинално бебета и появилите сена бял свят със секцио деца. Резултатите от изследването, публикувани в сп. \"Нейчър\", са цитирани от Ройтерс.Вагиналнто родените бебета се снабдяват с повечето от чревните си бактерии от майките си, но това не се отнася за родените с цезарово сечение, у които повечето бактерии са свързани с болничната среда.Не е ясно какво въздействие може да има това различие върху бъдещето здраве на децата. Получените резултати не разубеждават жените да раждат със секцио, но отвориха прозорец към малко познат стадий от развитието на имунната система, поясниха авторите на изследването.\"Първите седмици от живота са от съществено значение за развитието на бебешката имунна система, но знаем малко за този стадий - заяви един от ръководителите на изследването Питър Брокълхърст от университета в Бирмингам, Англия. - Ще следим здравословното състояние на тези бебета, докато растат, за да установим дали ранните различия в чревния микробиом водят до здравни проблеми.\"В изследването участвали специалисти от Лондонския университетски колеж, лондонския институт \"Уелкъм Сангър\" и университета в Бирмингам. Те прибегнали до дешифриране на ДНК, за да анализират 1600 проби от чревни бактерии от 175 майки и почти 600 бебета. В пробите от майки и бебета на 4, 7 и 21 дни били установени най-значими различия между двата метода - у вагинално родените бебета имало повече свързани със здравето бактерии, отколкото у родените със секцио деца.", "date": "2019.09.19", "title": "Чревните бактерии у родените със секцио деца са различни"}
{"url": "https://offnews.bg/zdrave/kravta-na-zhena-stana-tamno-sinia-sled-kato-vze-lekarstvo-za-zabobol-711551.html", "text": "Кръвта на 25-годишна жителка на Ню Йорк посиня след употребата на препарат срещу зъбобол, съобщава „Daily Mail”, цитиран от Дарик. Жената купила от местна аптека обезболяващо средство, съдържащо бензокаин. В стремежа си да потуши болката, тя изпила цялата опаковка преди сън.На сутринта се почувствала отпаднала и потърсила медицинска помощ.Когато взели кръв от пациентката за изследване, медиците били шокирани кръвта била тъмносиня на цвят. Кожата и ноктите на жената също били със син оттенък.Тестът показал, че нивото на кислород в кръвта е едва 67 % при норма от 95-100%. Ако не бъдат предприети спешни мерки, толкова ниски показатели може да доведат до смърт или необратими увреждания на мозъка.Лекарите поставили диагноза „метхемоглобинемия”, причина за която станало прекалено голямото количество обезболяващи с бензокаин.Пациентката в момента се лекува и се чувства по-добре.", "date": "2019.09.19", "title": "Кръвта на жена стана тъмно синя, след като взе лекарство за зъбобол"}
{"url": "https://offnews.bg/temida/razbiha-prestapna-mrezha-za-platena-televizia-pri-mezhdunarodna-spetca-711566.html", "text": "Международна акция, координирана от Евроджъст в Хага, доведе до разбиването на престъпна мрежа, извършваща масови измами с платена телевизия. Акцията е проведена на територията на България, Гърция, Германия, Франция и Нидерландия, съобщи МВР. Щетите, причинени от престъпната групировка, възлизат приблизително на 6,5 милиона евро, като застрашават съществуването на много законни доставчици на платена телевизия на пазара. Преустановена е дейността на повече от 200 сървъра в Германия, Франция и Нидерландия, а над 150 PayPal акаунта на престъпниците са блокирани.Днешната едновременна операция доведе до прекъсване на сигнала за зрителите на незаконната платена телевизия в Европа, които са се възползвали от абонамент далеч под пазарната стойност. През 2015 г. започна ОПГ за незаконно повторно излъчване и продажба на продукти и услуги за плащане за гледане, подобни на предлаганите от Sky Italia, Mediaset Premium, Netflix, Dazon и Infinity в различни държави членки и други страни. Престъпниците са използвали най-напредналия и ефективен софтуер за измама. Създадени са няколко станции за препредаване със специални сървъри, за да се деактивира разшифроването на оригиналните програми и да се генерира незаконния IPTV сигнал в нарушение на Закона за интелектуалната собственост.Членовете на бандата са предлагали на широка публика от неподозиращи клиенти действителни платени телевизионни програми, кинематографични творби и съдържание при поискване на много ниска цена. Нелегално придобитите активи впоследствие са прехвърляни в чуждестранни банкови сметки.Членовете на ОПГ са заподозрени в извършване на мащабни измами, киберпрестъпност и пране на пари.", "date": "2019.09.19", "title": "Разбиха престъпна мрежа за платена телевизия при международна спецакция"}
{"url": "https://offnews.bg/gimnastika/sled-chetvartia-den-na-svetovnoto-bez-balgarski-gratcii-na-finalite-n-711571.html", "text": "Невяна Владинова, Катрин Тасева и Боряна Калейн завършиха на шесто място със сбор от 164.250 точки в отборното класиране на Световното първенство по художествена гимнастика в Баку, Азербайджан. Днес момичетата ни изиграха 3 безгрешни ленти, в което събраха сбор от 164.250. Пред грациите ни първото място заема отборът на Русия (186.500), второто е за Израел (174.750), с третото за Беларус (168.550). Преди нас са още Италия (167.00) и Украйна (166.850).Състезанието за капитанът Владинова приключи днес. Тя свърши отлично работата си, като помогна на отбора с две съчетания на бухалки, които изигра вчера безгрешно, и лентата от днес, за която получи 19.250 (10.9 за трудност и 8.350 за изпълнение). Неви не успя да се класира за финалите на отделните уреди. На бухалки тя остана на място в квалификацията, а на лента зае 11-о място.Неви изигра последен в кариерата си шампионат на планетата. Грацилна и женствена на килима, тя разчувства и просълзи българските фенове по трибуните в Баку.Тасева бе по-овладяна днес, след като допускаше малки грешки в предишните състезателни дни. След изиграването си на лента, което изпълни с огромно настроение, грацията ни получи 18.800 (10.9 за трудност и 8.050 за изпълнение), което я класира на 15-о място на уреда и на 19-о в многобоя.Боряна успешно завърши и последното си съчетание от квалификационния етап, като днес се превъплъти в съвсем нова роля. Калейн получи 19.050 за съчетанието си с лента, което я класира на 12-о място на уреда и не й дава шанс за финал. В многобоя тя заема 9-а позиция, което я изпраща в по-силната група за утрешната надпревара, на която ще бъде определена световната шампионка в многобоя, а първите 16 гимнастички ще получат квоти за Олимпиадата в Токио. Днес тя игра умно и предпазливо, като изглежда спести улавяния, които можеха да й донесат още точки. Това обаче я предпази от по-груба грешка.Конкуренцията на лента в последния квалификационен ден беше много силна и решаваща за състезанието.Рускините днес допуснаха малки грешки, но това не бе проблем за отборното класиране. Изглежда напрежението си оказа думата, след като Арина Аверина допусна изпускане и получи 20.300. Екатерина Селезньова нямаше груби грешки, което й донесе 20.700. Безупречна остана лидерката Дина Аверина, която на един дъх изпълни всичко заложено и заслужено бе оценена с 21.700, което за лента е много висока оценка. Така отборът на „сборная“ събра 186.500, което е над 10 точки от останалите. Абсолютно заслужено те се окичиха със златото в отборната надпревара.С лента много силно играха и беларускините Алина Гарнаско (20.050), Анастасия Салос (20.100) и Екатерина Галкина (18.950). И трите момичета са абсолютно взаимнозаменяеми, където е и голямата сила на отбора. При изиграни без грешка композиции, те са основен конкурент за медал. Общият им сбор е 168.550, което ги нарежда на 3-та позиция.Много добър ден и за младите състезателки на Украйна. И трите им гимнастички издържаха на напрежението, като Ева Мелешчук получи 18.450, Кристина Погранична 18.400, а Влада Николченко продължи блестящото си представяне и събра оценка от 21.150. Сборът на Украйна е 166.850, което ги изведе на 5-то място.Американките също затвърдиха добрата си игра. Лаура Зенг получи 19.400, Евита Грискенас 18.600, а Камила Фийли 17.200. Отборно заемат 7-ма позиция с резултат от 163.150.Изглежда късметът не се усмихна на японките днес. Умората повлия на Кахо Минахава и за лентата си тя получи едва 9.300. Сумире Кита също е със слаба оценка – 14.450. Чисаки Оива получи 18.300. Япония се нарежда на 8-мо място отборно със сбор от 157.475.В надпреварата с бухалки днес от претендентите оставаше да видим отборът на Италия и Израел.След вчерашни грешки, днес италианките се завърнаха в играта. Александра Аджурджукулезе получи 21.950, след като вчера направи много грешки на лента. Определено имаше нужда от тази оценка. Милена Балдасари бе стабилна и получи 20.300. С едно съчетание се включи и София Мафейс, която получи 19.150. Сборът на Италия е 167.000 и им отрежда 4-та позиция.За Израел бухалки играха Никол Воронков (20.250), Никол Зеликман (22.100) и Линой Ашрам (23.600). Израелките бяха едни от най-стабилните състезателки в квалификациите, като почти не допускаха груби грешки. Сборът им от 174.750 им отреди 2-ро място.В индивидуалната надпревара първа е Дина Аверина от Русия с 71.350. Линой Ашрам от Израел е втора с 68.400, а трета е отново рускиня - Арина Аверина с 67.750. Боряна Калейн завършва с 9-та позиция в квалификацията със сбор от 64.400. Катрин Тасева е 19-та с 60.300.Пред момичетата стои утрешният финален ден и най-важен етап от състезанието, а именно борбата за призовите места в многобоя и две квоти за Олимпийските игри. От утре всички резултати се нулират и всичко започва отначало. Предстои ни да видим Катрин Тасева и Боряна Калейн, като Тасева ще играе в по-слабия поток, където обикновено оценките са по-ниски. Нужно е тя да изиграе без грешка композициите си. Калейн ще бъде в по-силния поток, където са всички наши основни конкурентки.", "date": "2019.09.19", "title": "След четвъртия ден на Световното: Без български грации на финалите на бухалки и лента"}
{"url": "https://offnews.bg/medii/bsp-se-obiavi-za-otpadane-na-taksa-televizia-711574.html", "text": "БСП не само че не иска да бъде въвеждан \"данък\" телевизия, но настоява за отмяна на този вид такса, която е включена в ЗРТ, въпреки че никога не е събирана. Това обяви червеният депутат Крум Зарков на профила си във фейсбук.Освен това Столетницата подготвяла конкретни предложения, които да защитят свободата на словото и независимостта на обществените медии - БНТ и БНР.Ето цялата позиция на Зарков: ", "date": "2019.09.19", "title": "БСП се обяви за отпадане на такса телевизия"}
{"url": "https://offnews.bg/politika/balgarite-ne-zabeliazvat-otkritite-ot-borisov-zavodi-711576.html", "text": "Скромните 2% от българите са чували за широко отразяваните успехи на правителството при откриването на нови производствени мощности, а 19% от всички интервюирани в проучването на „Тренд“ от 2 до 10 юни, финансирано от Германо-българската индустриално-търговска камара, са наясно с успехите. Изследването е направено сред 1010 българи над 18 г. при интервю „Лице в лице“.42 на сто от запитаните смятат, че няма добри възможности за реализация в производствени предприятия у нас, а малко под една трета са на обратното мнение. Единствено при хората с висше образование делът на посочващите, че има, е по-висок от тези на обратното мнение. При най-младите двете опции са в паритет като стойности.Близо 40% от българите са на мнение, че в у нас може да се прави успешен бизнес, докато 34% са на обратното мнение. Тук отново се отчитат разлики по отношение на възрастовите категории – младите са по-големи оптимисти за разлика от възрастните. Живеещите в столицата и в областните градове са на мнение, че може да се прави успешен бизнес в България.63% от запитаните биха искали да научават повече за успешни български предприятия и български предприемачи. 17% са на обратното мнение. Младите са по-любопитни за разлика от по-възрастните. Хората с по-висока образователна степен биха искали да научават повече за сметка на тези с основно и по-ниско образование.Почти половината от анкетираните (49%) не смятат, че българската икономика се развива в правилна посока. И тук най-позитивни са най-младите между 18-29 г.63% от българите биха искали да научават повече за успешни български предприятия и български предприемачи. 59% от всички запитани пък изразяват неодобрение, че в медиите не се споменават имената на успешните компании, а само 18% са на обратното мнение. Близо три четвърти са на мнение, че негативните новини са тези, които преобладават в българските медии, докато само 11% посочват, че позитивните новини преобладават.", "date": "2019.09.19", "title": "Българите не забелязват откритите от Борисов заводи"}
{"url": "https://offnews.bg/knigi/bestselar-na-niu-jork-tajms-da-ubiesh-ss-ot-bil-o-rajli-i-mart-711556.html", "text": "След края на Втората световна война е даден обет, че зверствата на Третия райх никога няма да се повторят. В първите следвоенни дни обаче много от извършителите на тези ужасяващи престъпления успяват да се укрият. Сред тях са Йозеф Менгеле, Ангела на смъртта от „Аушвиц“; Мартин Борман, личният секретар на Хитлер, и Адолф Айхман, вероятно най-безпощадният от нацистките злодеи.С мисията военнопрестъпниците да бъдат издирени и изправени пред съд са се нагърбили „ловците на нацисти“: американски адвокат, сражавал се във войната; германски прокурор, подписал някога клетва за вярност към нацисткия режим; френски евреин и неговата съпруга германка; агенти от МОСАД и един оцелял от лагерите на смъртта.„Да убиеш SS“ е разказ за тази невероятна сага. Написана с увлекателността на трилър, това е най-новата книга от поредицата „Да убиеш...“ на Бил О’Райли и Мартин Дъгард, която включва някои от най-търсените заглавия на американския книжен пазар.Откъс:. „Аз да ви помогна?“Агентите от МОСАД кимат утвърдително и обясняват намеренията на Исер Харел.Тогава нацистът поставя условията си. Не става въпрос за пари. Условията, които поставя, са доказателство за огромната заплаха, която ловците на нацисти вече представляват за военнопрестъпниците.„Искам Симон Визентал да зачеркне името ми от своя списък“, казва Скорцени на израелците.„Дадено“, отвръща агентът от МОСАД.Сделката е сключена и СС оберщурмбанфюрер Ото Скорцени започва тайно да работи за Израел.След няколко дни той вече е в самолета, който ще го отведе в Тел Авив.", "date": "2019.09.19", "title": "Бестселър на 'Ню Йорк Таймс' - 'Да убиеш SS' от Бил О’Райли и Мартин Дъгард вече в книжарниците"}
{"url": "https://offnews.bg/sviat/pilot-se-zakleshti-na-elektroprovod-sled-kato-f-16-se-razbi-vav-frant-711567.html", "text": "Самолет на белгийските военновъздушни сили F-16 се разби във Франция. След катапултиране единият пилот се заклещи с парашута си на електропровод, през който минава високо напрежение, съобщиха белгийските военновъздушни сили.Мъжът е спасен след двучасова операция на френските служби.Електропроводът е с високо напрежение - 250 000 волта, съобщават местните медии.Самолетът е паднал близо до Плювине. F-16 е бил на учебен полет от Флорен в белгийската провинция Намюр до френска авиобаза, на около 30 км. от мястото на катастрофата.Местен жител съобщи, че едното крило на самолета се е разбило в покрива на къщата му.Има щети и по близките дървета, както и по царевично поле.", "date": "2019.09.19", "title": "Пилот се заклещи на електропровод, след като F-16 се разби във Франция"}
{"url": "https://offnews.bg/zdrave/na-urok-po-lazerna-hirurgia-711557.html", "text": "- И в двата случая става дума за миома. Миомата е доброкачествено образувание, което се формира в матката. В зависимост от това колко дълбоко е проникнало има различна класификация, специално в хистероскопиите се работят миоми, които са разположени по-повърхностно към кухината на матката и много често са причина за стерилитет при жените или за неправилни маточни кръвотечения, обикновено извън менструацията или с обилна менструация.Д-р Цветков, какво представлява хистероскопията?Буквално означава „гледам матката“. Тя се раздува с вода при повишено налягане, тъй като кухината й е малка. С една много тънка камера се оглежда кухината, вижда се дали има някаква патология, миоми, сраствания, много неща се виждат вътре, включително и на шийката и каквото има може да се отстрани.Отстранява се с различни инструменти, с диаметър 3-4 милиметра. Когато образуванията са по-малки, го правим без упойка. Вече имаме над 600 такива операции, продължават около 10-15 минути. Когато миомата е по-голяма, е нужно повече време, прави се с упойка, за 30-40 минути.Има ли някакъв дискомфорт при тези манипулации?Единственият дискомфорт за пациентката, когато няма упойка, е усещането за тежест от раздуването на матката, като при една малко по-болезнена менструация. Понякога при преминаването през шийката има болка, но тя е по-скоро като при поставяне на спирала.Какъв е възстановителният период?Един месец е напълно достатъчен, за да се възстанови жената. Реално, още на следващия ден след операцията може да работи, но чисто медицински, за да се възстанови лигавицата на матката, е нужен около месец.Оставяме д-р Цветков да се подготвя и отиваме към залата, в която ще гледаме миомектомия, хирургия на живо. Настанявам се до д-р Станева, която ще адаптира информацията за случващото се към непрофесионалните ми представи. В залата има лекари от 9 държави.Операторът - проф. Серхио Хаимович вече е „в ефир“. Първата пациентка е подготвена. А д-р Станева обяснява какво се случва:„Камерата минава през влагалището, през цервикалния канал, прави се оглед, влиза се в кухината на матката, професорът оглежда миомата, преценява какъв тип е и как ще подходи.“Междувременно проф. Хаимович пояснява, че ще работи с лазер. Ще реже и коагулира едновременно. Като казвам ще „реже“ имам предвид една по-скоро дискретна процедура с лазерен нож, който прилича на много дълга и малко по-дебела игла с прозрачен край, който прецизно изрязва миомната тъкан и едновременно с това като че ли залепва кръвоносните съдове, за да не кървят.Професорът казва, че в този случай операцията може да бъде направена и в кабинета, без упойка. Може да се приложи локална анестезия при по-тежки случаи. Пациентката е с местна упойка и в съзнание.„Някой чуди ли се как ще извадя миомата?“ – подхвърля проф. Хаимович към аудиторията. Аз се чудя, но д-р Станева ми обяснява, че точно този оператор има различни методи на работа, както разбирам склонен е да импровизира и в крайна сметка няма да извади миомата, която е отстранил, защото тя се „стопява“ или в някои от случаите може да бъде изхвърлена от матката по-късно.„Ако си представите, че дължината на матката е 7-8 см, кухината 3-4 см, инструментите са с дължина е 7-8 милиметра, образуванието, което изглежда голямо не е, камерата дава увеличен образ.“, обяснява лекарката.Близкият план наистина създава друга представа за образуванието, но пък улеснява оператора, предоставяйки му видимост в кухината на матката, която не би могъл да има, ако работи с конвенционални методи. Докато слушам обясненията, проф. Хаимович приключва. От началото на интервенцията са изминали около 15 минути.В другата операционна е готов вторият екип. Оператор е още едно светило в този вид хирургия - проф. Атилио ди Спиецио Сардо, очевидно перфектно сработен с екипа на нашата болница.Пациентката е на 44 г. с опит за бременност. Жената е под упойка. Миомата е около 2,5 см. Случаят е по-специфичен, защото образуванието е разположено на дъното на матката и предизвикателството е по-голямо заради нетипичната позиция.Проф. Сардо работи с инструмент, чийто край прилича на пръстен. Подходът му е различен. Миомата се раздробява на малки парченца, които падат в маточната кухина и след това се изваждат, защото в този случай тъканта не бива да остава вътре.Разбирам от д-р Станева, че този подход изисква повече опит. Проф. Сардо обяснява, че „дупката“, която се образува при отстраняването на миомата от дъното на матката, ще се затвори след 2-3 менструални цикъла. Така след около 30 минути приключва и втората операция.- Как ти се стори? – ме пита на излизане Дани.Казвам, че съм малко разочарована. Матката не оправда очакванията ми, по-красива си я представях някак. Добре че е вътрешен орган. И розово-бялата миома ми се стори твърде невинна. От друга страна, имах възможност да надникна във вътрешния живот на една прецизно изградена от природата система, което се оказа изключително интересно.Не се оправдаха очакванията ми и за самите процедури – настроила се бях за нещо по-драматично – тъмна операционна с насочени в центъра прожектори, скалпели, суетене, кръв, „сестра, губим пациентката“, малко сърдечен масаж, малко електрошок, малко интубиране... игли, конци, шиене, съспенс... За какво ги гледаме тия филми?!В тази операционна първо беше много светло и спокойно, въпреки живото предаване. Второ, не видях нито един инструмент, който да прилича на хирургичен. Трето, бързо свърши.Като цяло петък 13 се оказа един щастлив ден за две пациентки, които се разделиха с миомите си по възможно най-щадящия начин.Преглеждайте се, момичета, особено вие около 50-те. Проф. Сардо каза, че около 70% процента от жените на тази възраст имат миома, в повечето случаи без никакви симптоми. Дори да сте от тези 70%, медицината има елегантно решение. Не е страшно. Видях с очите си.", "date": "2019.09.19", "title": "На урок по лазерна хирургия"}
{"url": "https://offnews.bg/zdrave/33-hiliadi-patcienti-zagivat-godishno-v-es-ot-tezhki-infektcii-711560.html", "text": "Статистиките в световен мащаб показват, че инфекциите, свързани с медицинското обслужване, известни още като нозокомиални или вътреболнични инфекции, представляват сериозен медицински и икономически проблем, който продължава да компрометира болничното заведение и при най-развитите държави. Превенцията на тези инфекции е от особено значение за поддържането на ниска заболеваемост и смъртност от инфекции, свързани с медицинското обслужване.„Превенцията и контролът на инфекциите, свързани с медицинското обслужване в нашата страна, е регулиран с национален медицински стандарт за превенция и контрол на вътреболнични инфекции, одобрен и публикуван 2013 г. Това е един съвременен вариант. Документът е изработен на базата на европейски и световни документи, документи на Европейския център по контрол на болестите, на Световната здравна организация (СЗО) и в него са заложени изисквания и всички компоненти на системата на превенция и контрол на инфекциите“, каза пред БНР доцент Росица Вачева-Добревска - председател на Българската асоциация за превенция и контрол на инфекциите „Булнозо“. Тя е завеждащ лабораторията „Микробиология и вирусология“ в Университетската многопрофилна болница за активно лечение „Царица Йоана-ИСУЛ“ в София.Тази година „Булнозо“ координира и подпомага участието на българските болници в глобалното проучване на СЗО с документ за самооценка на болничната система за превенция и контрол на инфекциите.„По данни на Европейски център по контрол на болестите около 33 хиляди пациенти загиват годишно в ЕС по причина на тежки инфекции, причинени от резистентни бактерии. Всяка година близо 4 милиона пациенти придобиват инфекции в болниците. Тази смъртност, която посочихме, е директна последица от инфекциите. Оценено е, че товарът на тези инфекции - здравен и икономически, е сравним с този причинен от грип, туберкулоза и СПИН взети заедно“, допълни доцент Вачева-Добревска.Предотвратими са 36% от инфекциите„Оценката в световен мащаб е, че около 36% от тези инфекции са предотвратими и нашите усилия са насочени към тях. Най-уязвими са пациентите, които са по някакъв повод с увредена имунна защита, пациенти в клиники по интензивна терапия, хирургични клиники, неонатология, онкология, хематология, урология. Един много важен така елемент е хигиената на ръцете, като под хигиена на ръцете имам предвид дезинфекция на ръцете на медицинския персонал с алкохолен дезинфектант. Това е простичък елемент, но най-важен в спирането на предаване на резистентни патогени от един пациент на друг“, каза доцент Росица Вачева-Добревска.", "date": "2019.09.19", "title": "33 хиляди пациенти загиват годишно в ЕС от тежки инфекции"}
{"url": "https://offnews.bg/kultura/il-volo-se-vkliuchiha-onlajn-ot-grandioznia-kontcert-v-arena-armeetc-711573.html", "text": "Джанлука, Иняцио  и Пиеро или Il Volo спечелиха отново сърцата на българската публика. Концертът им в \"Арена Армеец\", под акомпанимента на симфоничния оркестър на БНР, донесе истинска наслада на меломаните. За първи път на българска сцена прозвуча Musica che resta, а по време Grande Amore чаровните тенори се включиха на живо в интернет и си направиха селфи. Автор на текста на Musica Che Resta е Джана Нанини. С тази песен Il Volo анонсираха юбилейния си албум Musica и едноименното световно турне, и взеха участие в 69-тото издание на Санремо.Измежду изпълненията на най-новите си авторски песни и стари италиански шлагери, тенорите се заиграваха и с публиката.  Иняцио се обърна с: \"Дами и господа!\" на български език, а Пиеро дори почете тенисиста ни Григор Димитров, произнасяйки името му и имитирайки замах с ракета.\"Момчетата с божествени гласове\", както ги наричат, включиха България в програмата си, по покана на BG Sound Stage.  С поредицата от концерти те честват своя 10-годишен юбилей на сцената. Кулминация на европейската обиколка им ще бъде концерт на 24 септември в Арена ди Верона, а след това турнето на Il Volo продължава в Латинска и Северна Америка.", "date": "2019.09.19", "title": "Il Volo се включиха онлайн от грандиозния концерт в 'Арена Армеец'"}
{"url": "https://offnews.bg/sviat/zaloviha-shaman-tragnal-na-ekzorsistki-pohod-sreshtu-putin-711578.html", "text": "Полицията в Бурятия задържа жител на Якутия - шамана Александър Габичев, тръгнал на поход срещу „демона“ Владимир Путин, съобщи руската редакция на Би Би Си.В акцията са участвали и хора с маски на лицето, твърди един от сподвижниците на Габичев. Шаманът е върнат в Якутия, където е обвинен в няколко престъпления.Той обаче успял да измине окомо 2800 от 5000-те километра до Москва. Походът започнал през март, а планът на Габичев бил да пристигне в руската столица през 2021 г. Придружаван е бил от малка, но колоритна група последователи. Ходът му се оказал недалновиден, защото веднага привлякъл вниманието на медиите. Последвали и проблеми с местните власти.Така например пристигането му в столицата на Бурятия Улан Уде предизвикало скандал. Други шамани му забранили да влиза в града, а много от последователите му били арестувани. Последвали демонстрации в защита на задържаните.Сегашният поход на Александър Габичев не е първият. Миналата година той отново поел на път, но походът бил неуспешен.", "date": "2019.09.19", "title": "Заловиха шаман, тръгнал на екзорсистки поход срещу Путин"}
{"url": "https://offnews.bg/nashite-avtori/prasetata-sa-po-ravni-711577.html", "text": "Човек ежедневно влиза в различни роли. И в зависимост от ролята си мени и възгледите. Забелязали ли сте, че по един начин мислите за пешеходците, когато сте зад волана, и по съвсем различен, когато сте на зебрата и говедото форсира двигателя, та да се сетите да се забързате. По същия начин седне ли на кормилото на държавата човек започва да мисли по-различно от времето, когато е гледал политиката „като пешеходец“, дето викаше Готски.Ето например как е разсъждавал Борисов, човек, между другото, с много сложна ролева структура, за движението на депутатите и министрите със сини лампи:– Генерал Борисов, какво е отношението ви към сините буркани на депутатските коли?– За мое най-голямо съжаление онзи ден парламентът гласува закон пак за тези буркани. Да ги пита човек: за къде бързат толкова тези депутати? За среща с избиратели? Това не е сериозно. Като мотив беше изтъкнато, че при бедствие депутатът трябва да бърза да стигне при избирателите си. Това е пълна глупост. Ако има бедствие, първите, които действат, са, пожарната, полицията и Гражданска защита. Депутатът какво ще направи?(…) Депутатът в случая може само да направи беля по пътя. (…)Всеки ден има някаква делегация, а и министрите пътуват “на трасе”. И те се научиха.(…) Многократно съм правил лични забележки. Стана дори един скандален случай. Аз минавах, а отдолу идваше парламентарният шеф Огнян Герджиков. Задържаха ме мен в колата, за да мине той. Бърза за някъде. (“Стандарт” от 14.04.2002)Прескачам зле прикритото огорчение на главния секретар, че се е наложило да чака председателя на НС. Коментирал съм го вече на друго място. С този дълъг цитат исках да покажа колко се е променило мисленето на премиера с годините на власт. Ако тогава се е възмущавал, че депутатите и министрите карат „на трасе“ из столицата, сега не му прави впечатление, че карат „на трасе“ из цялата страна. Със сините буркани, със скорост многократно над позволената и с арогантността на завоеватели. Добри Ганчев пише, че братята руси по време на Руско-турската война 1877-1878 г. пердашели ги с камшиците дивите шопи, които не се сещали да си дръпнат волските кола от пътя, за да може батюшката да мине. Колите на депутатите не чакат да се отдръпнеш, просто те изблъскват от платното. Ако оцелееш, с Бога си вечерял. Не са един и два случаите за арогантното пътно поведение на служителите на НСО. Те наистина се държат като в завоювана държава. И тя наистина е завоювана.С дни слушаме версията на НСО как е станала катастрофата с колата на Караянчева. Стотици репортажи по десетки телевизии. Но никъде не видях гледната точка на другия участник в катастрофата. Напразно чаках да чуя и нея. Няма я дамата, „предизвикала“ катастрофата. Не, не е в кома, не е в болница. Малко само е уплашена. Страхували са я. И не смее да говори. Защо се е наложило да я страхуват? Ами защото и тя има истина да съобщи и вероятно нейната истина е по-истинска, от скалъпената от НСО.Също във Фейсбук прочетох (Беше време, когато можеше да го пише и в „Труд“, и в „24 часа“, но вече не може…) постингът на Таня Стефанова: „Наши приятели в Шумен се опитаха да говорят с майката на детето след като успяха да заобиколят полицейските постове в болницата. Но тя отказва да говори с думите: “Нямам право да говоря за катастрофата, нямам право, моля се детето ми да се оправи и емигрираме от тази държава. Разберете ме нямам право, не знаете какво преживявам в момента…”Те имат право, но тя няма право? Всички животни са равни, но прасетата са по-равни. Така е в нашата кочина.Какво да се прави, толкова им стига акълът на височайшите мутри. А и на съветниците им, подбирани по техен образ и подобие. Дето викаше магаренцето Йори, „Нищо, нищо… Не всички могат… Някои не могат! Само това мога да кажа!“Фейсбук приятелката ми Весислава Танчева (PR Specialist в IPHS at BAS) зададе няколко въпроса, на които и аз бих искал да чуя отговорите:„Моля, парламентарната прес служба, преди да ме уведоми за следващата клета медицинска процедура, на която е била/ще бъде подложена Караянчева, да съобщи с кого и до колко часа е купонясвала предишната нощ в Силистра, барабар с цялата си охрана и шофьорите?Моля също да ми кажете къде изчезнаха клиповете с ориенталските танци в скута на силистренския кмет, част от същото забавление, посветено на празника на града.(…)Добре ще е накрая да ни уведомите колко часа е успял да поспи шофьорът, возещ Голямата бяла птица, преди да сътвори ПТП на пътя Силистра-Шумен в 10 и нещо сутринта? И чак когато изясним всички тия неща, тогава мога пак да чета, че госпожата прекарала спокойно нощта! Не че изобщо ме интересува, де…““Ходят слухи по домам, а беззубые старухи их разносят по умам”, пееше Висоцки.Там, където липсва информация, там веднага се раждат слухове, подозрения и конспиративни теории, коя от коя по засукани. И колкото повече официалните институции, които дължат информацията, мълчат или съобщават частични данни за събитието, толкова повече се разпалва конспирацията. Мълчанието, укриването на информация, е бензинът на машината за слухове.Един слух твърди, че колата на НСО е изскочила в насрещната лента, изпреварвайки ТИР в забранен участък и жената е била принудена да се забие в канавката, за да избегне челния удар. Друг слух твърди, че Караянчева се е возила без колан и затова е единствената контузена в колата. Следващият пък издирва четвърти пътник, предполага се важна клечка или в особени отношения с потърпевшата, за да бъде скрит…В конкретния случай май в слуховете има истина, поведението на властта го доказва. Когато лекарите в Шумен казали на Караянчева че трябва да ѝ направят кръвна картина и изследвания, пише Таня Стефанова, тя казала, че това ще стане само в София и то в болница, която ѝ посочи премиерът. Вероятно защото е имало кръв в алкохола. Та премиерът неслучайно е пратил хеликоптера, явно и той участва в прикриването на истината. А истината, според „Афера.бг“ била, че Цвета Краянчева, кметът на Силистра и придружаващите ги са хапнали, пийнали и потанцували в ресторанта на хотел „Дръстър“, а после купонът продължил в дискотека „Руж“. Там Караянчева, заедно с охранителите и шофьорите, останала до три– четири сутринта.Поучени от предишните случаи, когато потърпевшите се оплакваха на медиите, сега съответните власти са се постарали сериозно да уплашат жената и тя да не смее да каже своята истина. А предишните случаи не са един и два. Имаше един през 2015 г. със семейство Костови от Пловдив, когато колата им не само е изблъскана, но служителите от НСО им размахвали дори автомат. Видях репортаж по Битивито. Тогавашното Битиви още можеше да си позволи да го съобщи, сегашното не знам дали ще го направи.През 2011 г. кортежът на премиера Борисов избута край Плевен колата на студентката Яна Петрова (24 г.) и тя едва не се обърна в канавката. Тогава от НСО не си свършиха добре работата със страхуването и момата се разписка по медиите: „Забелязах кортежа и намалих скоростта. Тръгнаха да ме изпреварват на участък, където това е забранено. Половината коли ме изпревариха, зад мен останаха ауди и джип. В насрещното се зададоха коли, но двата автомобила със специален режим не изчакаха зад мен. Избутаха ме от пътя. Джипът мина близо до мен, одраска ми лявата врата. В това време една ръка се показа от прозореца и удари моята кола по тавана…”Версията на НСО, изразена от тогавашния шеф на НСО ген. Димитър Димитров, беше различна. Той предположи, че девойката се е паникьосала и е дала леко вляво… Демек тя се блъснала в колата на НСО.През 2002 г. кортежът на Първанов избутва от пътя колата на зъболекарката Евгения Алексиева, в която се возят и двете ѝ деца, които се озовават в болницата след сблъсъка. Виновна, естествено, се оказа зъболекарката, свърнала вляво и се блъснала в колата на НСО. Жертвите, ако сте забелязали, много обичат изненадващо да свиват наляво.Имаше и по-тежки случаи. През 2002 г. кола на НСО остави два трупа на магистрала „Хемус”, разкрива разследване на lupa.bg. Кола, в която пътуват унгарското военното аташе Тибор Хеди и консулът Тамас Гали-Хирлинг, вероятно също свива неочаквано наляво, удря колата на НСО и отскача в мантинелата. Но за този случай нищо не научихме. Мъртвите не говорят.В сблъсъците с НСО винаги потърпевшите са виновни. НСО е пряк наследник на Пето управление „Безопасност и охрана” (УБО) на Държавна сигурност и точно така се държи. На няколко места срещнах мнения, че колите на НСО имали право да избутват колите на гражданите от пътя. Прегледах Закона за НСО. В чл. 19, ал. 2 и 3 пише, че МПС, използвани за специализиран транспорт, са със специален режим на движение и при осъществяване на дейността им може да се прилага и съпровождане, пилотиране или ескортиране. Струва ми се, че никое от тези действия не включва избутване, но може и аз да не разбирам.В социалните мрежи се поставя още един тежък морален проблем. Защо Караянчева се е качила в правителствения хеликоптер и е оставила раненото дете в болницата в Шумен. Не вярвам правителственият хеликоптер да вози само един пътник, не е такъв Борисов да се вози на едноместен, трябва да има поне още един човек, който да му се възхищава…„Що за човек трябва да си, че да се качиш на вертолета със счупената си ключица и да зарежеш малко дете с неясни поражения от катастрофата в Шуменската болница?Майка ли е? Жена ли е? Що за човек е?!?“, коментира д-р Дойчинова.Наистина от човешка гледна точка това поведение е необяснимо и скандално. От политическа може и да не е. Както се изрази една приятелка, случаят с ескорта на Караянчева е само капката, в която се отразява цялата герберска вселена.Проправителствен сайт публикува лични снимки на приятелката на кандидата на „Демократична България“ за кмет на София арх. Борислав Игнатов.Прокуратурата арестува шумно русофили, които се вихрят от години, но тя сега открила, че шпионствали за Русия.Свинщини!Някакъв безхаберник спира за половин ден излъчването на програма „Хоризонт“ на националното радио (идеален момент за реализиране на оповестения първо в ПИК и Канал 3 готвен преврат!) и не може да обясни по какви причини. Мишокът се оправдава с подчинените си.Властта налага за следващ прокурор един човек който по манталитет става по-скоро за милиционер и проповядва извънзаконова справедливост (липсата на справедливост “няма как да бъде обяснена или оправдана с нищо, още по-малко с буквата на закона”!!!)Всъщност, почти всички изброени случаи се събират в лицето (простете преувеличението) на Пеефски. Както вече се изясни Силвия Великова беше отстранена от ресора си заради лошото ѝ отношение към Гешев. Множество източници твърдят, че това е станало с натиск върху БНР от страна на дългогодишната пиарка на ДПС, а вече и депутатка от партията, Велислава Кръстева – „Дневник“, Илиян Василев, Светлана Джамджиева. “Медиапул” се позовава на източници от ГЕРБ, пожелали анонимност, защото “било опасно”, че ръководството на БНР получава редовни инструкции от Кръстева.Свинщина! Пълна кочина!Казвал ли съм ви, че веднъж Борисов се качил на един връх и извикал: България е уникална страна! Пък ехото отвърнало: кална, кална, кална…P.S. Снощи видях Мента Стоянова по канала на Пеефски. Не ѝ беше мазна косата. Явно беше успяла да направи фъс-фъс.", "date": "2019.09.19", "title": "Прасетата са по-равни"}
{"url": "https://offnews.bg/evropa/laura-kioveshi-poluchi-podkrepata-na-saveta-na-es-za-badesht-glaven-pr-711537.html", "text": "Кандатурата за европейски главен прокурор на румънката Лаура Кьовеши получи подкрепата на Съвета на Европейския съюз.Кьовеши е събрала достатъчно мнозинство по време на заседание на КОРЕПЕР-2. Това е Комитетът на постоянните представители в ЕС на страните-членки. Предстоят преговори с Европарламента, след което кандидатурта ѝ да бъде окончателно потвърдена от съвета.Седемнадесет отобщо 22-ма са дали подкрепата си за румънката. Посланикът на Букурещ в ЕС Луминита Одобеску гласува срещу сънародничката си. Повече от година Кьовеши получава удари от правителството на северната ни съседка. Кандидатката стана обект на разследване за злоупотреба със служебно положение, което обаче бе прекратено.Целта на новото звено в ЕС е подобряване на борбата с престъпността и злоупотребата с евросредства. Европейската прокуратура ще разследва още случаи на корупция, пране на пари и фалшифициране на документи.  Пътят на Кьовеши към поста главен прокурор на ЕС беше разчистен от премиерът на Франция Еманюел Макрон, който даде подкрепата на страната си на румънката, въпреки че нейн конкурент в битката за поста бе французинът Жан-Франсоа Бонер.Преди време България подкрепи кандидатурата на Кьовеши.Кьовеши е бивш ръководител на румънската антикорупционна агенция.Подкрепата, която г-жа Кьовеши получи в Съвета на ЕС, е добър знак и голяма надежда, коментира евродепутатът Радан Кънев. Дано тя бъде скоро окончателно избрана. И преди всичко - дано оправдае очакванията и изгради силна и независима Европрокуратура, която да бъде коректив на слабите национални правосъдни системи в Източна Европа и пречка пред мащабната корупция с европейски средства. И нека това да е само началото на развитието на силни и всеобхватни европейски правосъдни механизми, допълва Радан Кънев.Очаквам ясно и недвусмислено изявление от премиера Бойко Борисов (Boyko Borissov) - подкрепил ли е българският представител г-жа Кьовеши днес и ще гласува ли България за нея при окончателния избор в Съвета. Много е просто - \"да\" или пък \"не\"?, допълва евродепутатът.Винаги съм харесвала Лаура Кьовеши и съм подкрепяла кандидатурата й, дори когато някои я отхвърляха и когато беше подложена на натиск и обвинения. Поздравявам я и й желая успех в битката за справедливост, коментира лидерът на БСП Корнелия Нинова. Напомням, че предстои избор на двама европейски прокурори, делегирани за България. Много е важно да бъдат избрани чисти, почтени и твърди хора. Колкото пъти поставяхме въпроса - управляващите мълчат. Другата седмица внасяме в НС предложения за начина им на избор, критерии и правила. Да не допуснем тихомълком да бъдат излъчени \" подходящите\", допълва Нинова . ", "date": "2019.09.19", "title": "Лаура Кьовеши получи подкрепата на Съвета на ЕС за бъдещ главен прокурор на Съюза (обновена)"}
{"url": "https://offnews.bg/temida/sadat-pusna-predsrochno-na-svoboda-dzhok-polfrijman-711569.html", "text": "Тричленка на Апелативния съд – София с председател Калин Калпакчиев и членове Весислава Иванова и Виолета Магдалинчева пусна на свобода австралиеца Джок Полфийман, осъден за убийството на студента Андрей Монов. Това стана след като апелативните съдии разгледаха жалба срещу решението на Софийския градски съд (СГС), с което е оставена без уважение молба за предсрочно условно освобождаване на австралийския гражданин.Преди няколко месеца Полфийман, който изтърпява 20-годишна присъда за убийството на българския студент, обяви гладна стачка в затвора, защото управата там и българските власти имали несправедливо отношение към него по отношение на правото му на работа зад решетките, обяви тогава австралийската ABC.Миналата година Джок Полфрийман сам оттегли искането си за предсрочно освобождаване от затвора, но по-късно я поднови.През годините Полфрийман често влизаше в новинарските емисии. Преди 3 г. той стана председател на затворническо сдружение, което се бори за правата на лишените от свобода. Заради инициативата му неговата сънародничка Каролайн Стейпълс го номинира за „Човек на годината“ в класацията на Българския хелзинкски комитет (БХК). Това предизвика обществен скандал и правозащитниците бяха принудени да оттегли номинацията му.Преди 6 г. пък австралийските власти поискаха Полфрийман да бъде върнат в родината си, където да изтърпи остатъка от присъдата си, но прокуратурата отказа с мотива, че австралиецът е извършвал множество груби нарушения на правилата и многократно е бил наказван в затвора. Тогава той бе изтърпял по-малко от 6 г. от наложеното му наказание.", "date": "2019.09.19", "title": "Съдът пусна предсрочно на свобода Джок Полфриймън"}
{"url": "https://offnews.bg/obshtestvo/babh-zapochva-proverki-na-hranata-v-iasli-gradini-i-uchilishta-711539.html", "text": "Масови проверки на качеството на храната, предлагана в детските ясли, детски градини и детски кухни, както и училищните столови започва Българската агенция по безопасност на храните (БАБХ).Проверките във връзка с началото на учебната година ще се провеждат в цялата страна. Целта е осигуряване на качествена и безопасна храна за децата и учениците.Инспекторите ще проверяват доставените и приготвените на място храни, а при необходимост - ще правят лабораторен анализ на продуктите.Масовите проверки ще продължат до 11 октомври.", "date": "2019.09.19", "title": "БАБХ започва проверки на храната в ясли, градини и училища"}
{"url": "https://offnews.bg/knigi/premiera-na-porazenite-ot-teodora-dimova-pamet-za-pozhertvanata-711540.html", "text": "„Смърт, смърт, смърт.” Това са думите, които отекват в първите седмици след преврата на 9 септември 1944 г. Те са и думите, с които проф. Михаил Неделчев започва представянето си на новия роман на Теодора Димова, „” (ИК „Сиела”), пред публика от 150 души.Годините непосредствено след съдбовната дата, дамгосала историята на няколко поколения за десетилетия напред, рядко присъстват в художествената литература 75 години по-късно. Теодора Димова, един от най-обичаните женски гласове на българската литературна сцена, възкресява спомените от този период с разказ за жените и децата на трима души, убити от новата власт.Тя, проф. Михаил Неделчев и проф. д-р Веселин Методиев проведоха дискусия за преврата, за пожертваните съдби и истини и за отзвука от този период толкова десетилетия по-късно. За значението на паметта като начин да почетем жертвите на лагерите на смъртта, бившите хора, погубената България.С рядко срещана писателска смелост „Поразените” ни запраща в мислите на жертвите на Народния съд. Длъжник ли е българската литература на демокрацията? Късно ли е за свидетелствата на поразените от режима? И в какво се изразява поражението и в какво победата? Броени седмици след излизането си, новият роман на Теодора Димова се затвърди като литературно постижение от впечатляваща величина.", "date": "2019.09.19", "title": "Премиера на 'Поразените' от Теодора Димова – памет за пожертваната истина"}
{"url": "https://offnews.bg/zdrave/predsedateliat-na-aik-vasil-velev-parvite-3-dni-bolnichni-gi-plashtat-711538.html", "text": "„Първите 3 дни болнични не ги плаща работодателят, а съвестните работници, които не се правят на болни“, заяви председателят на Асоциацията на индустриалния капитал Васил Велев, в дискусия за платените болнични по bTV.„Ние предлагаме солидарността в изплащането на болнични да започва от 4-ия ден, а не от първия, както е сега. 9-10 дни е средно при нас отсъствието по болест, а в Турция е 2-3 дни. Феноменът расте. Нашето законодателство стимулира едно грозно явление – масови кражби и масова корупция.От съвестните работници се крадат около 50 млн. лв. всяка година. Още 150 млн. лв. се крадат от НОИ и се пропускат да се изработят 1 млрд. лв. годишно, което прави около 400 млн. лв. пропуснати ползи за бюджета. Ние сме бедни, защото крадем, а не работим“, заяви Велев.„Да се казва, че бизнесът в България страда, защото лекарите издават болнични листове, аз никога няма да се съглася“, това заяви в отговор д-р Николай Брънзалов от Националното сдружение на общопрактикуващите лекари. Той допълни, че явно проблемът с фалшивите болнични не е в лекаря.„Работата на лекаря не е свързана с цифри и милиони. Нашата работа е да прегледаме пациента и по възможно най-бързия начин да го върнем на работа. А за времето, в което отсъства, лекарят трябва да издаде надлежния документ. Оттук-нататък идва ред на законодателството и на контрола.Ние няма да протектираме лошите практики. Ако се докаже вина на лекар, да си понесе отговорността. Ние сме диалогични. Управителният съвет на БЛС пожела среща, за да изгладим тези неща“, коментира д-р Брънзалов.Икономическият експерт Мика Зайкова обясни, че не е приемливо да не се плаща на работещите: \"Това е абсурдно, нечовешко и в известна степен незаконно\".Според нея трябва да се плаща, но това не бива да се прави от бизнеса. По думите й проблемът с фалшивите болнични се решава с ефективен контрол от страна на Министерството на здравеопазването, на труда и социалните грижи и НОИ.„Това деяние трябва да се криминализира“, смята Зайкова.", "date": "2019.09.19", "title": "Председателят на АИК Васил Велев: Първите 3 дни болнични ги плащат работниците, които не се правят на болни"}
{"url": "https://offnews.bg/obshtestvo/104-ot-kamerite-na-tol-sistemata-montirani-na-magistrali-i-parvoklasni-711549.html", "text": "104 от монтираните 200 камери от тол системата са поставени на магистрали и първокласни пътища, съобщи Министерството на регионалното развитие и благоустройството.Новите стационарни контролни точки – част от Електронната система за събиране на пътни такси на база време (винетка) и на база изминато разстояние (тол), ще контролират за платена пътна такса на магистралите, са 19. По пътищата първи клас са монтирани 85 стационарни контролни точки, от които 23 са нови и 62 дооборудвани.По второкласните пътища са разположени 64 рамки (36 нови и 28 дооборудвани), а по третокласните – 32 контролни точки (22 нови и 10 дооборудвани). Това посочва министърът на регионалното развитие и благоустройството Петя Аврамова в писмен отговор на депутатски въпрос.Изпълнителят по договора за проектиране, изграждане и въвеждане на електронната система за събиране на пътни такси – „Капш Трафик Солюшънс“ ДЗЗД, предаде на 16 август 2019 г. на АПИ 200 стационарни контролни точки. Съгласно договора, до 9 февруари 2020 г. изпълнителят следва да дооборудва с камери още 95 съществуващи трафик рамки, от които около 50 са на автомагистрали.Контролът и правоприлагането за платена пътна такса се осъществяват и от 105 мобилни екипа на Националното тол управление, които от началото на 2019 г. следят за платени електронни винетки.Функцията на т.нар. портални рамки е единствено контролна и информацията от тях се използва за установяване на нарушителите. На рамките няма да се плаща тол такса и няма да се продават маршрутни карти.След въвеждането на тол системата АПИ ще предлага маршрутни карти по познатите канали за продажба на електронни винетки – на сайта www.bgtoll.bg, от мобилното приложение, на терминали за самотаксуване и на около 50 гишета (в областните пътни управления и на ГКПП „Кулата“, „Калотина“, в близост до „Капитан Андреево“ и „Дунав мост“ при Русе и при Видин), на които ще се плаща в брой. Маршрутни карти ще се предлагат и в пунктовете за продажба на националните и европейски доставчици на услуга с отчитане на изминато разстояние, с които АПИ има договори.Проект на дигитална карта с тестовото покритие на пътища с тол такси е предадена на членовете на Обществения консултативен съвет по въвеждане в експлоатация на електронната система за таксуване на база време и изминато разстояние към министъра на регионалното развитие и благоустройството. След като покритието на пътищата, за които ще се дължи тол такса от тежкотоварните превозни средства, бъде одобрено с решение на Министерския съвет, дигиталната карта ще бъде предадена на националните и европейски доставчици на услуги на база изминато разстояние – тол, които имат договори с АПИ.", "date": "2019.09.19", "title": "104 от камерите на тол системата монтирани на магистрали и първокласни пътища"}
{"url": "https://offnews.bg/medii/sem-shte-obiavi-idnia-petak-iska-li-ostavkata-na-shefa-na-bnr-dotogav-711513.html", "text": "СЕМ ще обяви на заседание следващия петък дали ще поиска оставката на генералния директор на БНР Светослав Костов, обявиха надзорниците на заседание днес.Очакваше се днес те да обявят какви стъпки ще предприемат за кризата в радиото.Окончателното решение обаче се отлага. Вместо дали ще прекрати договора за Костов, СЕМ обяви, че ще наложи глоба на БНР за нарушение на ЗРТ. Нейният размер ще бъде уточнен допълнително. Тя е за нарушение на два члена от медийния закон. По единия глобата е от 1000 до 7000 лева, а по другия - от 3000 до 20 000 лева. Едната санкция е за нарушаване на индивидуалната лицензия заради спирането на сигнала, тъй като по закон Радиото трябва да предоставя 24 часа радио услуга. Втората санкция е, защото със заглушаването на ефира е нарушено гарантираното право на информация на гражданите.В допълнение, СЕМ обяви, че ще изпрати до прокуратурата сигнал за оказван натиск, цензура и физически заплахи над служители в радиото. Сигналът е на базата на факти, изнесени по-рано днес от редколегията и журналисти от БНР пред членовете на Съвета.Юристът на СЕМ Емилия Станева обяви, че за момента не са налице законови предпоставки за прекратяване на договора на генералния директор, тъй като няма системни груби нарушения в рамките на една година. За да има такава предпоставка, трябвало да са налице три такива нарушения.Членът на СЕМ Бетина Жотева допълни, че преди да вземе решение, СЕМ трябва да изчака заключението на прокуратурата.Ивелина Димитрова, също член на съвета, коментира, че очаква Светослав Костов да поеме своята отговорност за кризата.", "date": "2019.09.19", "title": "СЕМ ще обяви идния петък иска ли оставката на шефа на БНР, дотогава налага само глоба"}
{"url": "https://offnews.bg/izvan-terena/federer-se-priteche-na-pomosht-na-nadal-v-opravianeto-na-kostiuma-mu-711541.html", "text": "Съперничеството е едно, а доброто възпитание и приятелството са нещо съвсем друго. Това го доказа швейцарската легенда в мъжкия тенис Роджър Федерер.Маестрото за пореден път показа своето добро отношение към вероятно най-големия си конкурент в своята професионална кариера Рафаел Надал.По време на официалното откриване на демонстративния турнир Laver Cup в Женева, Федерер реши да помогне на своя испански колега в оправянето на официалния му костюм. Иначе надпреварата, която се провежда за трета поредна година, ще стартира петък и ще продължи до неделя. В предишните две победител излезе отбора на Европа, предвождан именно от Федерер.Маестрото ще излезе на корта в петък, като ще участва в срещата на двойки, Негов партньор ще бъде Александър Зверев, а техни опоненти Денис Шаповалов и Джак Сок. Преди това ще се изиграят 3 двубоя на единично.До момента отборът на Европа спечели надпреварата през 2017 и 2018. Сега в тима ще бъдат Рафаел Надал, Роджър Федерер, Доминик Тийм, Александър Зверев, Стефанос Циципас и Фабио Фонини.Световният отбор ще е воден от Джон Иснър, Милош Раонич, Ник Кириос, Тейлър Фриц, Денис Шаповалов и Джак Сок. През 2018 в Laver Cup участва и Григор Димитров. Бьорн Борг е капитанът на тима от Стария континент, Джон МакЕнроу води световния отбор.", "date": "2019.09.19", "title": "Федерер се притече на помощ на Надал в оправянето на костюма му (видео)"}
{"url": "https://offnews.bg/kultura/viktoria-vasilenko-i-sergej-redkin-otkrivat-muzikalnia-tcikal-diploma-711542.html", "text": "И през този сезон Камерна зала България ще зарадва почитателите на класическата музика с програма, обхващаща всички жанрове на камерното изкуство.На 24 септември започва музикалният цикъл „Дипломация и музика\", посветен на 140 години дипломатически отношения между България и водещи европейски страни.Първият концерт е с музиката на Русия. Солисти ще бъдат пианистите Виктория Василенко и Сергей Редкин, а в програмата са включени произведения от С. Рахманинов, С. Прокофиев и М. Плетньов.На 25 септември пианистката Анжела Тошева ще представи творби от Шопен, Барток, Равел и Берио.30 септември е резервиран за любителите на Хайдн и Пиацола, които ще звучат в изпълнение на струнен квартет Credo в състав Ивайло Данаилов - цигулка, Милен Максимов – цигулка, Христо Аролски – виола и Петър Кушлев – виолончело. Концертът е посветен на юбилея на лютиера Апостол Калоферов, изработил инструментите на музикантите.През октомври публиката ще има удоволствието да чуе София квартет, Струнен квартет „Филхармоника\", както и цигуларката Наталия Тодорова, пианиста Васил Начев, и рецитал на флейтистката Гергана Иванова - носител на Гранд При на 7-ми Международен конкурс „Наследниците на Орфей\" 2019. На рояла ще ѝ партнира Татяна Божко.Всички събития са с начален час 19:00ч., а билети за концертите могат да се закупят от касата на Филхармонията, както и онлайн на .", "date": "2019.09.19", "title": "Виктория Василенко и Сергей Редкин откриват музикалния цикъл 'Дипломация и музика'"}
{"url": "https://offnews.bg/politika/grazhdanite-mogat-da-proveriat-dali-sa-v-izbornite-spisatci-sas-sms-il-711553.html", "text": "Всеки български избирател ще може да провери дали е в избирателните списъци за местните избори и дали са запазени изборните му права чрез СМС на номер 0800 1 4726 или на страницата на Главна дирекция ГРАО, съобщиха от ЦИК. Избирателните списъце вече са разлепени в населените места.И на този вот „Информационно обслужване“ ще отговаря за компютърната обработка на бюлетините. ЦИК е приела и решения във връзка с техническата характеристика на бюлетините и методическите указания по отношение на работата на общинските избирателни комисии. Прието е и решение за процедурата за провеждане на жребий за поредността на партиите, участнички в кметските избори. Той ще се проведе на 25 септември в 10.00 часа в Източното крило на ЦИК.", "date": "2019.09.19", "title": "Гражданите могат да проверят дали са в изборните списъци със СМС или по телефона"}
{"url": "https://offnews.bg/temida/prokuraturata-protestira-puskaneto-pod-domashen-arest-na-marinela-arab-711555.html", "text": "Специализираната прокуратура протестира днес изменението на мярката за неотклонение на Маринела Арабаджиева, съобщи пресцентърът ѝ.Тя е пусната под домашен арест, след като мярката бе променена от \"Задържане под стража\".Мотивът на съда беше, че обвиняемата е с влошено здравословно състояние.Арабаджиева бе обвинена в участие в организирана престъпна група за данъчни престъпления и пране на пари.Във връзка с решението на съдебния състав днес Специализираната прокуратура внесе в съда протест срещу въпросното определение.Резултатите от последната съдебно-медицинска експертиза за здравословното състояние на Арабаджиева сочат, че тя може да пребивава в условията на следствения арест, твърди Прокуратурата в мотивите си. Тя напомня още, че Арабаджиева сама е отказала да бъде настанена в болница \"Лозенец\" за лечение.", "date": "2019.09.19", "title": "Прокуратурата протестира пускането под домашен арест на Маринела Арабаджиева"}
{"url": "https://offnews.bg/zdrave/nedospivaneto-uvelichava-riska-ot-opasna-alergichna-reaktcia-tvardiat-711552.html", "text": "Недоспиването увеличава риска от развитие на смъртоносна алергична реакция. Рискът се повишава и при интензивно физическо натоварване, показва изследване на британски учени, цитирано от Medik Forum.Специалисти от Addenbrooke's Hospital в Кембридж са установили, че интензивното физическо натоварване и недоспиването могат да направят алергията към ядките смъртоносна. Особено застрашени са пациентите с алергия към фъстъците.В хода на изследването, проведено сред 126 доброволци с алергии, учените установили зависимост между недоспиването, физическото натоварване и остротата на алергичните прояви при тях. Оказало се, че при тези предпоставки са достатъчни 3 г фъстъци, за да има алергичен отговор.Авторите на проучването предполагат, че резултатите могат да бъдат съотнесени и към хора с друг вид хранителни алергии.Изводите от изследването са особено важни предвид факта, че почти всяко 50-то дете по света страда от алергия към фъстъците.Тя се счита за една от най-опасните, тъй като може да провокира анафилактичен шок, при който се затварят дихателните пътища. Ако детето не получи адекватна помощ, в рамките на минути, може да се задуши.", "date": "2019.09.19", "title": "Недоспиването увеличава риска от опасна алергична реакция, твърдят учени"}
{"url": "https://offnews.bg/kultura/bliaskavi-kinopremieri-v-programata-na-cinelibri-2019-711543.html", "text": "От 5 до 20 октомври София ще празнува по-добрата литература и нейните най-смели и печеливши превъплъщения на големия екран. Очакват ни 15 дни с 55 филма, 15 госта, 23 специални събития и галавечери, 3 театрални представления, две големи церемонии в Зала 1 на НДК.Пълната програма може да проследите на .Ярко завръщане в селенията на голямото кино правят режисьорите Роман Полански („Офицер и шпионин”), Беноа Жако („Казанова, последна любов”) и Павел Лунгин („Исав”).Ще се насладим на екранизации по текстове на Робърт Музил, Станислав Лем, Робърт Харис, Харуки Мураками, Давид Фоенкинос, Ясмина Кадра и много други. Герои в част от филмите са величави фигури от различни епохи и области на изкуството: Вирджиния Улф, Леонардо да Винчи, Никос Казандзакис, Уилям Шекспир, Едмон Ростан, Мишел Уелбек, Карл Лагерфелд, Стиг Ларшон, Дж. Р. Р. Толкин, Пиер Луис.Някои от филмите ще бъдат излъчени в България веднага, след като бяха отличени в Кан, Венеция, Торонто и на други престижни световни кинофоруми. Почитателите на Жулиет Бинош, Кейт Бланшет, Никол Кидман, Харви Кайтел, Бен Кингсли, Тим Рот и Клайв Оуен могат да бъдат спокойни.Тази есен CineLibri прави дълбок реверанс към режисьора визионер Стенли Кубрик и музикалната легенда Дейвд Боуи и отбелязва 250 години, откакто Александър фон Хумболт измери света.Гвоздеят в конкурсната програма е копродукцията на Италия, Белгия и Франция „5 е съвършеното число”. Естетски, ироничен и изключително забавен криминален трилър, адаптация по култовия комикс на Игор Тувери, който събира на екран две от най-ярките звезди на съвременното италианско кино – Тони Сервило и Валерия Голино. С трепет се очаква и екранизацията по романа на Роберт Зееталер „Продавачът на вестници и цигари”, която също ще се състезава за награда „Синелибри”. Това е нежна, сърцераздирателна история за един млад мъж и неговото приятелство със Зигмунд Фройд по време на нацистката окупация на Виена. В образа на Фройд се превъплъщава Бруно Ганц – това е една от последните му титанични роли.Единственото българско заглавие в конкурсната програма е „Снимка с Юки” на режисьора Лъчезар Аврамов. По думите на критиката, този филм, създаден по мотиви от разказ в сборника „На изток от запада” от Мирослав Пенков, е стилна космополитна драма за непрекъснатото бягство на модерния човек от отговорностите и въпросите за смисъла. Премиерата на филма в рамките на CineLibri ще се състои на 8 октомври от 20:30 ч. в кино „Одеон” в присъствието на екипа.Извън конкурса програмата е организирана в няколко модула: На живо от Космоса, Галавечери на културите, Звездна селекция, Документални филми, Театър по книга, Късометражно кино. Включени са и три от най-сполучливите български адаптации по литературни произведения от последните години.„Не се надявам на нищо, не се страхувам от нищо, аз съм свободен.” Това е Никос Казандзакис! Зрителите ще го разпознаят в едноименния филм на режисьора Янис Смарагдис, създаден по мотиви от автобиографичния роман „Рапорт пред Ел Греко”. В знак на уважение към вярната публика на фестивала, която обхваща зрители от няколко поколения, ще бъдат показани внушителни продукции като „Всичко е истина” на Кенет Брана, който ни връща към последните дни на великия драматург и поет Уилям Шекспир. В модула „На живо от Космоса” е включен и филм, който вади от анонимност „бащата” на Сирано дьо Бержерак – Едмон Ростан. Премиерата на тази героична комедия, създадена през 1897 г., постига истински триумф във Франция и е последвана от 1000 представления.„Истинската история на бандата на Кели” е част от звездната селекция тази година и пристига у нас директно от фестивала в Торонто! Филмът по романа на двукратния носител на „Букър” Питър Кери е класическа приказка за бунтовник с кауза - един истински, но и малко недодялан Робин Худ, претворена на екран от Шон Грант, при това с умопомрачителен кастинг в лицето на Ръсел Кроу, Никълъс Холт, Джордж Маккей, Чарли Хънъм. Друг акцент в този модул е „Песента на имената” - хипнотична история за приятелството, вярата, предателството и изкуплението, подписана от режисьора на „Червената цигулка” Франсоа Жирар и сценариста на „Вечният градинар” Джефри Кейн. Част от звездната филмова селекция е и новият филм на Ричард Линклейтър „Къде си, Бернадет?” с безупречната Кейт Бланшет. Микс от трагикомедия и мистерия, този сюжет ще прикове вниманието ви до самия финал, който е абсолютно непредвидим. Бланшет влиза в образа на асоциалната Бернадет Фокс, иначе талантлива архитектка, страдаща от агорафобия. Историята следва неочаквани обрати, а Бланшет прави поредната си забележителна роля.Документалните филми, включени в програмата на фестивала, са изключително силни и заслужават внимание заради острата си социална проблематика. Става дума преди всичко за филма „Мъжът, който си играеше с огъня”, посветен на непримиримия разследващ журналист и писател Стиг Ларшон, автор на култовата трилогия „Милениум”. Зрителите не бива да пропускат и разтърсващия филм „Чернобилска молитва” по книгата на Светлана Алексиевич, носителка на Нобелова награда за литература през 2015 година.Билетите за всички прожекции и съпътстващи срещи са вече в продажба в съответните киносалони и арт-пространства. Можете да закупите билети и онлайн на официалната страница на фестивала: .", "date": "2019.09.19", "title": "Бляскави кинопремиери в програмата на CineLibri 2019"}
{"url": "https://offnews.bg/zdrave/detskata-i-majchina-smartnost-sa-namaleli-drastichno-ot-nachaloto-na-s-711550.html", "text": "Детската смъртност е намаляла почти двойно от 2000 година насам, а майчината с над една трета, се казва в доклад наСветовна здравна организация / СЗО/ и на Детския фонд на ООН /ЮНИЦЕФ/.Според авторите на доклада тези впечатляващи резултати са били постигнати благодарение на подобрения достъп до качествени медицински услуги. Публикуваните данни сочат, че о 1990 година смъртността сред децата иподрастващите на възраст до 15 години е намаляла в световен мащаб от 14,2 до 6,2 милиона. Най-голям напредък е бил постигнат в страните от Югоизточна Азия.Там смъртността при децата до 5 години е намаляла с 80 процента. По-добре е защитено в сравнение с миналите десетилетия и здравето на майките. От 2000 година насам случаите с летален изход, свързан с усложнения по време на бременност и раждане, са се съкратили с 38 на сто.При все това в ООН с тревога отбелязват, че през 2018 година са били регистрирани над 290 хиляди смъртни случая на родилки. Особено тежко е положението в бедните страни. В някои африкански държави, разположени на юг от Сахара, нивата на майчина смърт са 50 пъти повисоки, в сравнение с тези в страните с високи доходи на населението. Там рискът от смърт нановородените в първия месец от живота им е 10 пъти по-висок. През 2018 година всяко 13-о дете, родено в този регион, не е доживяло до 5- годишна възраст.В глобален мащаб всеки 11 секунди в света умира или новородено дете или неговата майка, се казва в доклада. В повечето случаи тези смъртни случаи са били предотвратими.", "date": "2019.09.19", "title": "Детската и майчина смъртност са намалели драстично от началото на столетието"}
{"url": "https://offnews.bg/bojni/ekspresna-pobeda-klasira-tajbe-iusein-na-finala-na-svetovnoto-po-borba-711563.html", "text": "Спортист №1 на България за 2018 година Тайбе Юсеин постигна най-бързата си победа и е на финал на Световното първенство по борба в Казахстан.Само 39 секунди бяха нужни за световната и европейска шампионка да повали с технически туш 10:0 опитната унгарка Марина Састин.Утре Тайбе ще брани титлата си срещу Айсулу Тинибекова (Киргизстан), пета на олимпиадата Рио 2016, трета на световното през 2017-а и бронзова медалистка от турнира \"Дан Колов\" тази година.Още с класирането си за полуфиналите Юсеин осигури първа квота за родната борба за олимпиадата Токио 2020. Финалите са утре след 15:00 часа.", "date": "2019.09.19", "title": "Експресна победа класира Тайбе Юсеин на финала на Световното по борба"}
{"url": "https://offnews.bg/politika/chetiri-levi-partii-zad-maia-manolova-doncheva-da-izrinem-avgievite-711559.html", "text": "Първата ми работа като кмет ще е да разпоредя пълна ревизия на големите договори и обществените поръчки, заяви независимият кандидат за кмет на София Мая Манолова на среща с четири леви партии, които я подкрепят на изборите - БСП, Движение 21 на Татяна Дончева, БСДП и АБВ.Според нея контролът върху контрактите ще се разпростре и върху налаганите санкции за неизпълнение и това дали те се събират наистина. Според лидера на Движение 21 Татяна Дончева Мая Манолова има уникален шанс да отстрани корупцията от управлението на столицата.Според Татяна Дончева в момента София е \"кална яма, а не златна ябълка\" и се нуждае от \"изриване на авгиевите обори\".Според председателя на БСП-София Калоян Паргов управлението на ГЕРБ в столицата е направило невъзможното да обедини хора с противоположни политически възгледи.", "date": "2019.09.19", "title": "Четири леви партии зад Мая Манолова, Дончева: Да изринем авгиевите обори в София"}
{"url": "https://offnews.bg/obshtestvo/darzhavnata-agentcia-za-zakrila-na-deteto-partnira-na-initciativa-za-d-711562.html", "text": "Държавната агенция за закрила на детето (ДАЗД) е партньор в благородна инициатива, съвместно с Основно училище „Екзарх Антим I“, град Пловдив. Кампанията е под надслов „Истинското богатство за човека е доброто, което е сторено за другия“. Учениците от начален и прогмназиален етап на училището събраха над 350 детски книги, с посвещения към деца от центрове за настаняване от семеен тип.На 18.09.2019 г., по време на посещението на д-р Елеонора Лилова в ОУ \"Екзарх Антим I\", книгите са предадени на председателя на ДАЗД, която ще ги предостави на деца в нужда. Д-р Лилова се обърна към учениците със следните слова: „До всяка една добра дума прибавете по още една, до всяка една добра постъпка прибавете поне по още една и винаги правете на другите такива добри неща, каквито искате да се случват на Вас самите. А направеното добро ще Ви се върне по много!“ От своя страна децата споделиха на председателя, че се чувстват по-леко и им е по-хубаво, когато вършат добрини.Сред заглавията са „Малкият принц”, „Патиланско царство”, „Котаракът в чизми”, „Хитър Петър” и много други. „Най-ценното в тези книжки са Вашите думи, мили деца! Това, което Вие правите с тази инициатива, е да покажете на малки и големи, че доброто е във всички нас, а добрите послания винаги стоплят сърцата и душите ни!“, каза председателят.След официалното събитие в ОУ „Екзарх Антим I“, д-р Лилова покани представители на Ученическия съвет на школото да я придружат до Център за обществена подкрепа за деца със специални образователни потребности в гр. Пловдив, за да подарят заедно на децата от услугата част от събраните книги с детски посвещения. Кампанията ще се превърне в национална, като събраните четива ще бъдат изпратени от ДАЗД и на други деца в страната, които ползват социални услуги.Първите книги, които намериха своите нови малки собственици бяха предадени от членовете на Ученическия съвет, председателят на ДАЗД и директора на ОУ „Екзарх Антим I“ – д-р Катерина Василева. От своя страна директорът на Комплекса за социални услуги за деца и семейства, гр. Пловдив – г-жа Недка Петрова, подари на д-р Лилова красива картина, нарисувана от юноша от Център за настаняване от смесен тип „Мария Тереза”. Посланието на творбата е: „Истинското се вижда само с очите”.", "date": "2019.09.19", "title": "Държавната агенция за закрила на детето партнира на инициатива за доброто"}
{"url": "https://offnews.bg/sviat/naj-malko-20-ubiti-i-90-raneni-pri-atentat-na-talibanite-v-bolnitca-v-711572.html", "text": "Двайсет души са загинали, след като камион с експлозиви беше взривен в болница в Южен Афганистан. Атентатът е дело на талибаните.Досега болницата в град Калат беше основното здравно заведение в провинция Забул.Към момента местните власти съобщават за 20 мъртви и около 90 ранени, но окончателният брой на жертвите все още не е ясен.Много от жертвите са пациенти и лекари.Същевременно талибаните заявиха, че целта на атентата им е била сграда на афганистанското разузнаване, в съседство с болницата.", "date": "2019.09.19", "title": "Най-малко 20 убити и 90 ранени при атентат на талибаните в болница в Афганистан"}
{"url": "https://offnews.bg/obshtestvo/kilometrichna-opashka-ot-tirove-na-gkpp-kapitan-andreevo-711565.html", "text": "Огромно задръстване от тирове се образува на основния граничен пункт с Турция „Капитан Андреево“. Опашката от тежкотоварни машини и тирове към южната ни съседка достига до 10 км.По-рано през деня бе осигурен непрекъснат режим на работа на ГКПП-тата в страната преди втората серия от почивни дни през септември. Очаква се хиляди да тръгнат на път.„Към момента има няколко затруднения в преминаването през граничните пунктове, което в известна степен би могло да затрудни тяхната пропускателна дейност. Единият е ГКПП „Златарево” на границата с Македония. На „Капитан Андреево” и Лесово турските гранични власти извършват ремонтни дейности, поради което е забавено преминаването през граничния пункт. От наша страна е направено каквото трябва. Да подчертая – родителите да приготвят необходимите документи, когато пътуват, придружени само от единия родител или трети лица”, заяви Аксиния Манчева от „Гранична полиция”, цитирана от Нова тв.", "date": "2019.09.19", "title": "Километрична опашка от тирове на ГКПП „Капитан Андреево“"}
{"url": "https://offnews.bg/politika/darik-radio-bivsh-ohranitel-na-stanishev-shte-e-noviat-nachalnik-na-n-711581.html", "text": "Красимир Станчев ще е новият началник на Националната служба за охрана, твърдят източници на Дарик радио.Станчев е бил в екипа за охрана на Сергей Станишев.Според източниците на медията идеята е да се разформирова НСО, като се създадат два нови отдела - единият към МВР, а другият - към президентството.Очаква се първият отдел да играе ролята на авангард, който да осигурява периметъра на охрана преди да пристигне високопоставеното лице, а другият - на физическа охрана.Бившият началник на НСО Данчо Дяков напусна поста си през август. С указ от 26 август президентът Радев определи заместник-началникът на НСО Росен Тодоров да изпълнява правомощията на началник на службата.", "date": "2019.09.19", "title": "Дарик радио: Бивш охранител на Станишев ще е новият началник на НСО"}
{"url": "https://offnews.bg/medii/izvinenia-i-nakazania-sled-kato-bnt-pokaza-karta-na-ukrajna-bez-krim-711580.html", "text": "В централната си вечерна емисия БНТ днес се извини на посолството на Украйна и на зрителите на медията. Причината - в сряда в \"По света и у нас\" беше показана карта на Украйна без територията на Крим. Това провокира реакцията на посолството на Украйна, което напомни на БНТ, че България е съавтор на резолюция на Генералната асамблея на ООН за териториалната цялост на Украйна и официална София последователно подкрепя държавния суверенитет на страната.\"Също така, с оглед систематичните усилия на руската страна, която се опитва да използва подобни инциденти за легитимация на престъпната окупация и анексия на Крим, се обръщаме с молба към всички дирекции в Българската национална телевизия да им се припомни относно официалната позиция на Република България за подкрепа на териториалната цялост и държавния суверенитет на Украйна\" - пише в опровержението си украинският посланик Виталий Москаленко.Днес от БНТ признаха, че показаната карта \"не отговаря на официалните, международно признати граници на Украйна, както и на официалната позиция на МВнР на Р.България\"\"Грешната карта е постъпила в последния момент за излъчване от графичния отдел на новините и не е прегледана от международния редактор. Поискани са писмени обяснения от дежурния режисьор по монтажа, от международния редактор и от продуцента на централната емисия. Те ще бъдат наказани, според Правилника за редакционната дейност в БНТ.\" - заявиха още от държавната телевизия.", "date": "2019.09.19", "title": "Извинения и наказания, след като БНТ показа карта на Украйна без Крим"}
{"url": "https://offnews.bg/obshtestvo/4000-praseta-shte-badat-umartveni-vav-vidinsko-zaradi-afrikanskata-chu-711582.html", "text": "В промишлен свинекомплекс във видинското село Новоселци е открита Африканска чума по свинете.Близо 4000 прасета ще бъдат умъртвени, съобщи пред БНР директорът на Областната дирекция по безопасност на храните във Видин.Определена е трикилометрова предпазна зона около огнището на болестта.Преди пет дни Африканска чума беше потвърдена и в проба от отстреляно диво прасе в село Коста Перчево, община Кула.", "date": "2019.09.19", "title": "4000 прасета ще бъдат умъртвени във Видинско заради Африканската чума"}
{"url": "https://offnews.bg/futbol/shefat-na-anglijskia-futbol-otgovori-na-bobi-mihajlov-711558.html", "text": "Президентът на английската футболна асоциация Грег Кларк изпрати официално писмо до българския си колега Борислав Михайлов във връзка с медийните изяви на мениджъра на Англия Гарет Саутгейт и опасенията му от потенциални расистки прояви от страна на българската публика по време на мача между двата тима на 14 октомври.В обръщението си г-н Кларк уверява, че изявленията по никакъв начин не заклеймяват футболните привърженици в България, а по-скоро имат за цел да обединят двете федерации, двата отбора и запалянковците им в борбата срещу дискриминационното поведение по стадионите.\"\".", "date": "2019.09.19", "title": "Шефът на английския футбол отговори на Боби Михайлов"}
{"url": "https://offnews.bg/sviat/premierat-na-kanada-zamesen-v-skandal-sas-snimka-v-navecherieto-na-izb-711474.html", "text": "Канадският министър-председател изпадна в конфузна ситуация заради една снимка. Наложи се Джъстин Трюдо да дава обяснения и да се извини, след като сп. \"Тайм\" публикува кадър от официалната училищна гала за завършването на випуска на Трюдо през 2001 г. На него лицето и ръцете на бъдещия премиер са боядисани в кафяво, а той е облечен като Аладин.Снимката бе изтълкувана като расистка и принуди Трюдо за я коментира с думите, че \"съжалява дълбоко\" за действията си и че \"трябваше да знам по-добре\".Снимката е от годишник на елитната академия West Point Grey във Ванкувър.Появява се в навечерието на избори. Трюдо, който е син на бившия канадски министър-председател Пиер Елиът Трюдо, ще се бори за преизбиране на 21 октомври, а социолозите прогнозират, че битката ще е трудна.След публикацията на сп. \"Тайм\" Трюдо се изправи пред журналистите, за да обясни какво стои зад снимката. Облякъл се в костюм като Аладин, защото галата била тематично свързана с \"Арабски нощи\". \"Поемам отговорност за моето решение да направя това. Не трябваше да го правя\", казва той. \"Трябваше да знам по-добре. Беше нещо, което не съм възприемал като расистко по това време, но сега осъзнавам, че е било и дълбоко съжалявам\".Националният съвет на канадските мюсюлмани реагира критично на ситуацията. Изпълнителният му директор Мустафа Фарук заяви, че да види министър-председателя така е \"дълбоко натъжаващо\", \"осъдително\" и ни \"връща към расизма и ориенталската митология\", което определи като \"неприемливо\". От съвета призоваха Трюдо да се извини \"незабавно\", а след като той го направи, му благодари.Андрю Шиър, лидерът на опозиционната консервативна партия, определи снимката като расистка и през 2001 г., и сега.Лидерът на Нова демократическа партия Джагмит Сингх заяви, че снимката е \"проблемна\" и \"обидна\".Разкритикува я и лидерът на Зелената партия Елизабет Мей.", "date": "2019.09.19", "title": "Премиерът на Канада замесен в скандал със снимка в навечерието на избори. Трюдо принуден да се извини"}
{"url": "https://offnews.bg/futbol/dimitar-berbatov-prikliuchi-s-futbola-711575.html", "text": "Бившият национал Димитър Бербатов обяви ексклузивно пред колегите от \"Дарик\" и \"dsport.bg\", че прекратява своята професионална кариера.\"Това е краят на моя професионален път\", сподели той и секунди след това нападателят публикува решението си и в официалния си профил в социалната мрежа Инстаграм.Бербатов е един от най-успешните централни нападатели в Европа. Той е футболист №1 на България рекордните седем пъти.Изиграва общо 660 мача, вкарва 273 гола. Прекарва пет сезона в германския Байер Леверкузен, впоследствие е купен от Тотнъм. Играч на \"шпорите\" е три сезона, в които се разписва на 27 пъти.През месец септември 2008г. минути преди затварянето на трансферния прозорец Бербатов преминава в Манчестър Юнайтед. За българина са заплатени 30,75 млн. паунда и по този начин се превръща в най-скъпият футболист, купуван от сър Алекс Фъргюсън до този момент. Тотнъм до последно не искат да пуснат Бербатов в Юнайтед и много хора са песимистични за неговия трансфер на \"Олд Трафорд\".Бербатов е купен от Фулъм, после играе за Монако и ПАОК. За последно бе играч на индийския Керала Бластърс, за който отбеляза само един гол.Капитан е на националния отбор по футбол на България от 2006 до 2010 година, когато се оттегля от него с 48 гола в актива си.", "date": "2019.09.19", "title": "Димитър Бербатов приключи с футбола"}
{"url": "https://offnews.bg/112/stolichnata-politcia-izdirva-15-godishno-momiche-711487.html", "text": "Столичното Шесто РУ издирва 15-годишната Елеонора Миленова Йорданова от София.Тя е в неизвестност от 3 септември. В същия ден е видяна за последен път в градинка в ж.к. “Лагера“ в столицата. Момичето е високо около 160 см, с права, дълга кестенява коса и кафяви очи. Била е облечена със сиви дънки, сива блуза и обута с черни гуменки.МВР призовава хората, които имат информация за момичето, да сигнализират на тел.: 112, 02/9821760, 02/9821755 или в най-близкото районно управление на МВР.", "date": "2019.09.19", "title": "Столичната полиция издирва 15-годишно момиче"}
{"url": "https://offnews.bg/zdrave/obshtopraktikuvashtite-lekari-sa-protiv-bezplatnite-pregledi-711485.html", "text": "Личните лекари искат държавата да поеме потребителските такси на групите, които са освободени от нея и за чието обслужване не получават нищо. Те настояват и за промени в арбитражните комисии. Тези предложения са изложени в становището на Националното сдружение на общопрактикуващите лекари изпратено до ключовите институции в държавата.На свое заседание управителният съвет на съсловната организация обсъди предлаганите промени в Проект на Закон за изменение и допълнение на Закона за лекарствените продукти в хуманната медицина. Според становището му начинът, по който са направени те води до задълбочаване на хаоса в здравното законодателство, а практиката с промяната в един закон се правят промени в редица други с преходни и заключителни разпоредби, е погрешна.Според семейните лекари трябва да се възстанови справедливостта при плащането на потребителска такса, което при определени групи пациенти може да е за сметка на държавния бюджет.Към момента освободени от потребителска такса са лицата със заболявания, определени по списък към НРД, малолетните, непълнолетните и неработещи членове на семейството. В тази група попадат и ветераните от войните, военноинвалидите и военнопострадалите, затворниците, социално слабите, получаващите помощи по Правилника за прилагане на Закона за социално подпомагане, както и лицата , настанени в домове и медицинските специалисти.За обслужването на тези пациенти общопрактикуващите лекари не получават необходимото възнаграждение.„Не е допустимо освобождаването от заплащане да бъде за сметка на изпълнителя не медицинска помощ. Сумите, незаплатени на ИМП поради ал. 4 трябва да бъдат реимбурсирани от този който освобождава лицата от това задължение. Не е редно привилегията за една група да бъде за сметка на загубите на друга, въпреки положения от втората труд. Ние не сме против социалната политика, но не е приемливо вече 20 години тя да се извършва за сметка на медицинското съсловие\", смятат лекарите.Освен това джипитата искат да се добави уточняващ текст към правилата свързани с работата на контролните органи. Според тях голяма част от документите, подлежащи на проверка при изпълнителите на първична медицинска помощ, са на разположение както в Националната здравна каса, таса и регионалната здравноосигурителна каса и контролните органи могат да се запознаят с тях предварително, вместо да ги изискват и четат по време на проверките при ПИМП.Медиците искат да бъде точно формулирано определението \"неоснователно получени суми\". Според тях това са парични средства, постъпили по сметката на съответния изпълнител на медицинска помощ, за които е установено при проверка, че липсват основания за заплащането им.Това се налага след заради практиката лекарите да възстановяват средствата, когато са превишили броя на специализираните медицински дейности и на медикодиагностичните дейности. Тези суми, реално не са получени от общопрактикуващия лекар, а са виртуален ресурс, с който ИМП оперира за целите на диагностиката и контрола на заболяванията в своята практика в полза на доверилите му се пациенти, уточняват личните лекари.", "date": "2019.09.19", "title": "Общопрактикуващите лекари са против безплатните прегледи"}
{"url": "https://offnews.bg/sviat/boris-dzhonsan-izpraven-pred-ultimatum-do-12-dni-da-predstavi-plan-za-711506.html", "text": "Борис Джонсън има 12 дни, за да представи плана си за Брекзит, съобщи Би Би Си, като се позова на министър-председателя на Финландия - страната, която пое ротационното председателство на ЕС.Анти Рине заяви, че той и френският президент Еманюел Макрон са се споразумели, че Великобритания трябва да представи предложенията си писмено до края на септември. Той добави, че ако това на се случи, \"всичко свършва\".Източник на Би Би Си от \"Даунинг стрийт\" казва: \"Ще продължим да преговаряме и ще представим предложения в подходящото време\".Премиерът Джонсън заяви, че постигането на споразумение между напускащата Съюза Великобритания и ЕС е възможно на критично важната среща на върха на лидерите на 17 октомври, но той настоява Брекзит да се случи до 31 октомври, дори и да няма сделка.Британското правителство твърди, че разговорите с ЕС са напреднали, откакто Джонсън е поел управлението на 10 юли.Самият Джонсън обаче неколкократно е отказвал да разкрие подробности за предложенията, които е направил с мотива, че не иска да ги дискутира публично. В същото време, ЕС продължава да критикува Великобритания за липсата на писмено предложение.", "date": "2019.09.19", "title": "Борис Джонсън изправен пред ултиматум до 12 дни да представи план за Брекзит"}
{"url": "https://offnews.bg/bojni/tajbe-iusein-zapochna-obeshtavashto-uchastieto-si-na-svetovnoto-po-bor-711494.html", "text": "Спортист №1 на България за 2018 година Тайбе Юсеин започна по много убедителен начин участието си на Световното първенство по борба в Нур-Султан (Казахстан). Юсеин надви шампионката на Азия Хиаоджуан Луо в категория до 62 килограма.Юсеин спечели с 10:0 за две минути и две секунди, като не срещна абсолютно никаква съпротива от своята опонентка.Така Тайбе Юсеин продължава в следващата фаза от надпреварата. В потока на светованата и европейска шампионка за 2018 година са още беларускиня, шведка, азерка.По рано днес стана ясно, че Юлияна Янева ще спори за бронзовия медал в неолимпийската категория – до 65 килограма.Схватката за отличие срещу друга българка – Елис Манолова, която представя Азербайджан, ще започне след 15.00 часа българско време.", "date": "2019.09.19", "title": "Тайбе Юсеин започна обещаващо участието си на Световното по борба"}
{"url": "https://offnews.bg/112/vzriviha-kolata-na-sadeben-izpalnitel-v-stara-zagora-711490.html", "text": "Взрив разтърси старозагорската улица \"Иван Асен II\" тази нощ.В 2:10 ч. след полунощ избухна лека кола, паркирана в гараж там, съобщи bTV.Взривната вълна е изпочупила прозорците от първия до третия етаж на кооперацията, в която се намира гаражът.Няма жертви и ранени.\"Мерцедес\"-ът е на помощник-частен съдебен изпълнител. Той е в екипа на Кръстю Ангелов, уточнява телевизията.На място е изпратен специализиран екип от София за извършването на експертиза.", "date": "2019.09.19", "title": "Взривиха колата на съдебен изпълнител в Стара Загора"}
{"url": "https://offnews.bg/izvan-terena/dzhokovich-sabira-kompiri-v-sarbia-711488.html", "text": "Световният номер 1 в мъжкия тенис Новак Джокович помогна на местни жители от планинско селце в при събиране на реколта от картофи.Ноле се възстановява от контузия, която получи по време на турнира от Големия шлем US Open. Сърбинът се отказа в началото на третия сет срещу Стан Вавринка заради травма, която впоследствие се оказа, че е сериозна и дори се заговори за евентуална операция.\"Благодарен съм за опита, който получих в Бжече. Хората тук са добри, искрени, трудолюбиви. Върнах се в спомените от детството.Продължавам срещите с хора, които бяха част от моето израстване и ми помогнаха да осъществя мечтата си да бъда тенисист.Много съм им благодарен. А и получих няколко килограма безплатни картофи за из път\", сподели Ноле в официалния си профил в социалната мрежа Инстаграм.", "date": "2019.09.19", "title": "Джокович събира компири в Сърбия"}
{"url": "https://offnews.bg/lajfstajl/kralitca-elizabet-%d0%86%d0%86-servirala-chaj-na-rabotnik-v-bakingamskia-dvore-711554.html", "text": "Кралица Елизабет ІІ лично приготвила чай на работник в Бъкингамския дворец. Уникалният жест е разкрит в документалния филм „Тайните на кралския двор“, пише Daily Mail.Работник в резиденцията на кралицата си поръчва чаша чай на жена, която минавала случайно покрай него. Той се бил съсредоточил върху разглобяването на бюро, когато зад себе си чул мил женски глас, който го попитал дали иска чай.„В голяма чаша. С две захарчета. От чая за работниците. Не искам от глупостите, които ми предложиха предишния път, когато бях тук, всичкия този порцелан и чаени чинийки“, отвърнал той грубо на дамата без да се обръща.Жената се върнала при него и му казала: „Оставих чашата на масичката“. Когато се обърнал той с изненада открил, че чаят му е сервиран лично от кралицата на Великобритания.", "date": "2019.09.19", "title": "Кралица Елизабет ІІ сервирала чай на работник в Бъкингамския дворец"}
{"url": "https://offnews.bg/112/1-35-mln-zagivat-ot-patni-proizshestvia-vsiaka-godina-711496.html", "text": "По данни на СЗО приблизително 1,35 млн. загиват всяка година в резултат на пътнотранспортни произшествия, което коства на държавите средно 3% от брутния им вътрешен продукт. На европейско ниво през последните десетилетия безопасността на пътя се подобрява значително, но въпреки това броят на смъртните случаи и нараняванията все още е твърде висок. Социално-икономическите разходи в ЕС възлизат на около 120 милиарда евро годишно.В световен мащаб ПТП са основната причина за смъртност сред младежите на възраст между 15 и 29 години. От 2010 г. средногодишното намаление на броя на загиналите по пътищата на ЕС е 2,8%, което е в пъти под заложените цели.Приемане на нова методика за обследване на тежките пътни инциденти, бързо и ефективно събиране на наложени санкции, одитите за пътна безопасност да обхванат всички републикански и общински пътища, създаване на публичен регистрационен режим на фирмите, извършващи сервизна дейност. Това са част от препоръките в Доклада за състоянието на безопасността на движението по пътищата в България, изготвен от Държавната агенция „Безопасност на движението по пътищата“. Документът е първият анализ на нивото на безопасността на движението по пътищата, който се прави у нас и вече е пуснат за обществено обсъждане.Подобряване на събираемостта и съкращаване на сроковете за връчване на наложени санкции по Закона за движение по пътищата. Отказ на административни услуги от всички институции при неплатени задължения и проверка на гражданите на изходните ГКПП за наличие на наложени с електронен фиш глоби. Оборудване на патрулните автомобили на Пътна полиция с ПОС терминали с възможност за заплащане на санкции на място. Това са част от препоръките в анализа. Основният извод на държавната агенция е, че в момента процедурата по установяване, връчване и налагане на наказание, както и събираемост на съответните глоби и/или имуществени санкции води до неизпълнение на основната функция на административно-наказателната отговорност – превенцията. В тази връзка са подготвени измения в Закона за движение по пътищата, които ще въведат новите елементи, като становището на ДАБДП е, че те трябва да бъдат приети приоритетно.Според годишните отчети на Пътна полиция около 96% от инцидентите в страната са резултат от грешка на водача. Тези данни обаче почиват на предварителния оглед на мястото на произшествието. Липсва информация от авто-техническите експертизи при формиране на данните и също така достатъчно обследване от гледна точка на причините, довели до пътно-транспортното произшествие. В тази връзка се предвижда изготвяне на единна нова методика за обследване на тежките пътни инциденти, в която да се отчитат много повече елементи. При особено тежки инциденти те да се обследват от специалисти от различни области – пътни полицаи, инженери, експерти по пътна безопасност и др.Разширяване на възможностите за оказване на първа долекарска помощ и оборудване на патрулните автомобили на Пътна полиция с чанти за първа помощ. Това се препоръчва по отношение на състоянието и възможностите на спасителната верига у нас. Препоръчва се всички шофьори в институции и общини да минават периодичен курс по първа помощ, а с децата да се работи от ранна възраст в тази посока.", "date": "2019.09.19", "title": "1,35 млн. загиват от пътни произшествия всяка година"}
{"url": "https://offnews.bg/vodni/talantat-na-evrofutbol-vasiliki-kadoglu-specheli-pluvnia-maraton-v-rov-711499.html", "text": "Спортният талант на Еврофутбол Василики Кадоглу продължава с безапелационното си представяне на плувните маратони у нас и в чужбина.След като спечели състезанието в Пореч, а преди това в холандския град Дордрехт и в Несебър, сега 16-годишната състезателка на варненския клуб Астери спечели ХХI-я маратон \"Света Ефемия\" в хърватския град Ровин, който се проведе на 14.09.2019 г.Васи преодоля трасето от 5000 метра във водите на Адриатическо море за 1:01,52 часа, с което стана първа при жените. В маратона взеха участие 124 състезателя.Следващото състезание на талантливата ни плувкиня е Комен къп на 6 и 7 октомври. Това е състезание в открити води в Ларнака (Кипър), където Василики ще се участва на дистанцията от 7,5 км.", "date": "2019.09.19", "title": "Талантът на Еврофутбол Василики Кадоглу спечели плувния маратон в Ровин"}
{"url": "https://offnews.bg/medii/silvia-velikova-pred-sem-direktorat-mi-kaza-che-ili-slizam-ot-efir-711484.html", "text": "Съветът за електронни медии (СЕМ) се среща днес с журналисти от Редколегията на БНР заради кризата в радиото.На срещата присъстват журналисти от Програма \"Хоризонт\", Програма \"Христо Ботев\" и бивши служители на Радиото.В залата дойдоха и Силвия Великова, и Даниела Късовска, зам.-главен редактор на \"Хоризонт\" в оставка.\"Потресени сме от случващото се\", обяви пред СЕМ председателят на редколегията Николай Петров. Той и колегите му водещи и редактори бяха единодушни, че свободата на Радиото е застрашена и тя не може да вирее при това ръководство.Великова на свой ред взе думата и обяви, че представя на вниманието на СЕМ имейл, изпратен ѝ от и.д. директора на програмата Николай Кръстев. В него е заповедта, с която друг репортер е натоварен да отрази протеста срещу избора на Иван Гешев на 13 септември, а журналистката Диана Дончева - да води на нейно място \"Преди всички\" в същия ден.Мейлът доказва, че тя действително е отстранена от ресора си и от предаването \"Преди всички\" - факти, които генералният директор и назначеният от него и.д. директор на \"Хоризонт\" Николай Кръстев отрекоха.Великова разказа пред СЕМ, че генералният директор Светослав Костов я уведомил за натиска за свалянето ѝ от ефир ден преди това да се случи - на 12 септември. Тогава я поканил на разговор в Борисовата градина. Казал ѝ, че над него има силен натиск и е заплашен, че ако не отстрани нея от микрофона, децата му ще гладуват и няма да може да си намери работа. \"Обадиха ми се четирима души\", казал Костов. Трябвало да избира дали да изпълни нареждането или да подаде оставка. Добавил, че в противен случай ще пострада и радиото - ще бъде намален бюджетът и ще бъде обединено с БНТ. Разговорът протече приятелски и открито, каза Великова. Тя отговорила, че ако я свали от ефир, трябва да даде обяснение защо го прави. Костов отговорил, че ще посочи като повод случая с огласяването на лични данни на дете от Пловдив.Великова предложила да потърсят друго решение. Попитала да звъннат ли на Борисов и да сигнализират. \"Не, натискът не е от там\", отговорил генералният директор.Пред медийните надзорници ситуацията описа детайлно и Даниела Късовска. Тя говори за \"безпрецедентен натиск и цензура\" в радиото и изтъкна, че това е в нарушение на ЗРТ. Късовска отново описа събитията от 12 и 13 септември и призова регулатора да направи така, че Радиото да може да работи свободно. Според нея отговорността е на ръководството, вкл. на Управителния съвет.Късовска поиска директно оставката на генералния директор и УС и заяви, че не вижда как \"Хоризонт\" може да продължи да работи под тяхно ръководство.Не искаме в ефира на радиото да звучи let It Be, не искаме да има протести за свободата на словото, коментира председателят на регулатора София Владимирова. Тя благодаря на Редколегията, че е представила своята гледна точка пред регулатора.Веднага след срещата започва заседанието, на което съветът трябва да обяви какво ще предприеме след натиска над Програма \"Хоризонт\" от новото ръководство и безпрецендентното спиране на сигнала в цялата страна на 13 септември.", "date": "2019.09.19", "title": "Силвия Великова пред СЕМ: Директорът ми каза, че или слизам от ефир, или децата му ще гладуват (видео)"}
{"url": "https://offnews.bg/zdrave/transplantiraha-cheren-drob-vav-vma-711493.html", "text": "Специалисти от Военномедицинската академия (ВМА) извършиха поредна чернодробна трансплантация. Това е първата такава интервенция в операционните зали на Клиниката по чернодробно-панкреатична хирургия и трансплантология, които бяха изцяло обновени, съобщават от лечебното заведение.\"Реципиентът е 36-годишен мъж в крайна фаза на чернодробно заболяване, а донорът – мъж на 43 години.Това е една от най-тежките и сложни чернодробни трансплантации, които сме правили до момента. От една страна, донорът се намираше в Силистра, което наложи пътуването на наш екип с военнотранспортен самолет до Варна и оттам с линейка и полицейски ескорт до Силистра\", коментира професор Никола Владов, ръководител на Клиниката по чернодробно-панкреатична хирургия и трансплантология.Той изказа своята благодарност към ръководството и екипите на болницата в Силистра за създадената перфектна организация при извършване на експлантацията.\"Самата трансплатантация продължи близо 6 часа, което е доста по-продължително от стандартите, по които работим – заради голямата кръвозагуба, нарушенията в кръвосъсирването и т.н. Рецепиентът беше в много тежко състояние, с придружаващи заболявания, които също утежняваха ситуацията.Тук е мястото да отбележа перфектната работа на колегите от анестезиологичния екип – не само по време на операцията, но и в първата критична нощ след нея.Пациентът е стабилен и контактен. Предстои му дълъг следоперативен период на възстановяване, уточни професор Владов.Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите.Благодарност и към екипите на Военновъздушните сили за бързата и своевременна реакция, която дава възможност и на медицинските екипи да изпълнят адекватно своите задължения.", "date": "2019.09.19", "title": "Трансплантираха черен дроб във ВМА"}
{"url": "https://offnews.bg/politika/kardiologat-prof-ivo-petrov-v-listata-na-fandakova-711492.html", "text": "Известният кардиолог проф. Иво Петров е вторият кандидат за общински съветник в София от листата на ГЕРБ. Представи го кметът и кандидат за нов мандат Йорданка Фандъкова. Тя инспектира реновираната клиника по обща хирургия в Първа градска болница заедно със заместник-кмета Дончо Барбалов и председателя на здравната комисия в СОС д-р Веселин Милев. Като лекари правим всички възможно за своите пациенти, а когато имаме подкрепата на Столична община, това става още по-ефикасно. Много е направено, но и още много трябва да се направи, заяви проф. Петров. Вчера Фандъкова представи първия кандидат за листата на ГЕРБ за общински съветници - ,  един от основателите на Група Град. Фандъкова обясни, че само през последните 4 г. в общинското здравеопазване са инвестирани над 55 млн. лв. Това, което направихме през всичките тези години е една голяма промяна в общинското здравеопазване, каза кметът. и припомни, че през първите години се е наложило да спасяват общинските болници от приватизация. \"Положихме много усилия да ги подкрепим и укрепим, да намерим добри мениджъри, които да ги управляват, защото почти всички бяха във фалит\", каза още Фандъкова.", "date": "2019.09.19", "title": "Кардиологът проф. Иво Петров в листата на Фандъкова"}
{"url": "https://offnews.bg/temida/banditite-prashtali-orazhie-i-heroin-kato-koleti-v-anglia-ostavat-za-711497.html", "text": "Британският гражданин, шеф на организираната престъпна група, заловена с оръжие и наркотици у нас, остава в ареста. Спецсъдът остава зад решетките и един от участниците, а вторият ще е под домашен арест заради тежко здравословно състояние. Тримата бяха задържани вчера в София и в с. Бистрица при съвместни действия по разследването на Специализираната прокуратура и ГДБОП. По същото време в Англия бяха арестувани други трима британски граждани, свързани с престъпната група, действаща на българска територия. Съвместните действия на българските и британските полицейски и съдебни органи бяха съгласувани. При неутрализирането на групата у нас бяха иззети 53 пистолета със заличени номера (повечето от марките „Глок“ и „Макаров“), заглушители за много от тях, над 2000 патрона, бронежилетки, както и около 80 кг хероин в разфасовки от по 500 г. Те били пакетирани в кашони като колетни пратки и задържани от разследващите по време на товаренето им, преди да поемат към Англия. Основният начин на трафика на оръжие и наркотици е бил чрез пратки по куриерски фирми. По време на полицейската операция в Англия също са задържани оръжия и наркотици от предишна пратка. Основна насока в по-нататъшното разследване в България ще бъде разкриването на произхода на иззетите оръжия и наркотици.", "date": "2019.09.19", "title": "Бандитите, пращали оръжие и хероин като колети в Англия, остават зад решетките"}
{"url": "https://offnews.bg/futbol/balgaria-veche-e-mezhdu-burkina-faso-i-katar-v-ranglistata-na-fifa-711502.html", "text": "Българският национален отбор по футбол се смъкна с още две места в ранглистата на ФИФА за септември. \"Трикольорите\" вече се намират на 62-рото място в класирането с актив от 1377 точки.Това ги нарежда между непретенциозния отбор на Буркина Фасо (61) и претърпяващата истински ренесанс в своя футбол държава Катар (63). Причина за спада на националите са двете загуби, които те допуснаха - 0:4 от Англия в европейска квалификация и с 1:3 от Ирландия в контрола.Иначе лидер в подреждането продължава да бъде Белгия с 1752 точки, следван от Франция с 1725, който изпревари Бразилия с 1719. Англия е на четвъртото място с 1662 пункта.Другите съперници на България в Група А на европейските квалификации най-напред е Чехия на 44-то място с 1411 точки, а след това е отбора на Черна гора, който е 59-и с 1389. Косово пък бележи рекорден прогрес в историята си на 119-ата позиция с 1164 пункта.", "date": "2019.09.19", "title": "България вече е между Буркина Фасо и Катар в ранглистата на ФИФА"}
{"url": "https://offnews.bg/futbol/pszh-iznese-lektcia-na-real-atletiko-i-iuve-sas-zrelishtno-ravenstvo-711469.html", "text": "Реал Мадрид допусна тежка загуба от Пари Сен Жермен с 0:3 в първи двубой от Група А на Шампионска лига, игран на стадион \"Парк де Пренс\".Футболистите на треньора Зинедин Зидан не приличаха на себе си и допуснаха гол рано, рано в срещата, след като Анхел Ди Мария (14') успя да се разпише. Аржентинецът успя да накаже бившия си отбор за втори път в 33-ата минута, а изключително красив гол на Гарет Бейл бе отменен, заради игра с ръка на уелсеца.През втората част парижани продължиха да контролират случващото се на терена, въпреки че в 77-ата минута ново попадение на \"белия балет\" бе отменено, а ситуацията бе доста спорна. В добавеното време на срещата Тома Мюние (90+1') направи резултата класически.Така Реал отиде на последното място в групата, докато ПСЖ я оглави еднолично, след като Галатасарай и Брюж завършиха наравно 0:0 в другия мач тази вечер.В друг интересен мач Атлетико Мадрид и Ювентус направиха зрелищно 2:2. Всички голове на стадион \"Уанда Метрополитано\" паднаха през второто полувреме. Италианският хегемон поведе с две попадения чрез Хуан Куадрадо (48) и Блес Матюиди (65), които през лятото бяха спрягани за напускане.В 70-ата минута Стефан Савич върна надеждите на \"дюшекчиите\" за обрат, а в самия край Ектор Ерера донесе точката за домакините. В следващия кръг шампионът на Италия приема Байер Леверкузен на 1 октомври, докато Атлетико гостува на Локомотив Москва.По-рано тази вечер пък финалистът от миналото издание на Шампионската лига Тотнъм започна новата кампания в надпреварата с равенство 2:2 като гост на Олимпиакос.Лондончани имаха аванс от два гола след попадения на Хари Кейн, (26'), който бе точен от дузпа, и Лукас Моура (30'). Даниел Поденсе обаче намали преди почивката, а Матийо Валбуена (54') изравни от нов 11-метров наказателен удар.", "date": "2019.09.19", "title": "ПСЖ изнесе лекция на Реал, Атлетико и Юве със зрелищно равенство"}
{"url": "https://offnews.bg/kultura/chudovishteto-koeto-vinagi-se-vrashta-710985.html", "text": "Чудовището се завърна. Така може да се обобщи поредната епидемия на ебола в Конго, която само за една година уби над 2000 души. Заради кризата със смъртоносния вирус, Руанда затвори границите си, а СЗО обяви международна \"извънредна ситуация\".Чудовището се завърна. Това е и една от смразяващите фрази в лимитираната шестсерийна поредица  на . В нея ебола не само се завръща, но и прекрачва огромни времеви и географски граници. Изключително въздействащият сериал доскоро би могъл да се нарече хубава и стилна фантастика. Но предвид настоящата криза в Конго и това, че е базиран на реални факти, той е много повече от напрягаща всички сетива продукция.Епизодите заразяват с ексклузивността на новини, реалността на документалистика и емоционалността на поразителен трилър. Научното, драматичното и актуалното се сливат в тънка, червена нишка, която свързва миналото, реалността и бъдещето.„Гореща зона“ започва с ужасяваща ретроспекция от 1980 г. Нищо неподозиращ лекар в Кения преглежда пациент със симптоми, на каквито не се е натъквал преди. Действието се прехвърля в 1989 г. Колония примати се разболява в изследователски център във Вирджиния, само на 30 км. от американската столица. Епизодите препращат и към 70-те години на миналия век, когато лекари проследяват смъртоносен вирус около река Ебола.Опустошителната сила на „чудовището“ не е намаляла през годините, не се е повлияла от откритията в медицината и напредъка в науката.Носителката на „Златен глобус“ и „Еми“, Джулиана Маргулис („Добрата съпруга“, „Спешно отделение“) е в ролята на Нанси Джакс, подполковник в USAMRIID, основна база на американската армия за проучвания за защита и противодействие срещу биологични войни.Поредица от научни тестове, които Нанси упорито провежда, разкриват ужасяващата истина за ситуацията и принуждават армията да предприеме действия за предотвратяване на епидемия. Действието отново се връща в края на 70-те, за да разкрие как се проследява и изучава вирусът и опитите да се ограничи ебола в Африка. Но дали урокът, който са научили, ще им помогне да спрат болестта, която застрашава да унищожи човешката популация?Сцените са брилянтно заснети, без никакви излишни детайли и диалози. Всичко, което е казано и показано си идва на мястото, акцентите се подреждат в напрегнат пъзел, който държи интереса изострен до краен предел.Джулиана Маргулис е изключителна, докато лавира, с привидно ледено спокойствие, между инстинктите си на майка, съпруга и учен.Брилянтният актьорски състав включва още:  Ноа Емерих („Американците“) в ролята на съпругът на Нанси Джакс – подполковник Джери Джакс, който не се колебае да рискува живота си по време на операцията по овладяване на вируса ебола, Тофър Грейс (BlackKKlansman) в ролята на доктор Питър Джарлинг, вирусолог в USAMRIID (Институт за медицински изследвания на заразни болести към американската армия), който има разногласия с Нанси Джакс относно най-добрия начин за ограничаване на вируса, Лиам Кънингам („Игра на Тронове“), в ролята на доктор Уейд Картър, важен съюзник на Нанси в надпреварата с разпространението на вируса.Спиращите дъха сцени и осмислянето на мащаба на една такава епидемия и ужасяващите ѝ поражения, неминуемо водят до осъзнаването на едни от най-големите заплахите на съвремието ни.Докато мислим, че чудовищните вируси са достатъчно далече географски или времево от нас, те идват като зловещ гарван на охолната ни трапеза и започват необезпокоявани да се хранят с живота ни. Именно с тази гротескна сцена започва „Гореща зона“, за да ни припомни уроците от миналото и да ни препрати към предупрежденията за бъдещето.Защото чудовището винаги се връща.Сериалът дебютира по канала National Geographic с два премиерни епизода на 15.09. от 21:55 часа.", "date": "2019.09.19", "title": "Чудовището, което винаги се връща"}
{"url": "https://offnews.bg/obshtestvo/trofim-i-dorimedont-bili-posecheni-s-mech-za-viarata-si-711465.html", "text": "Църквата почита днес паметта на Св. мчци Трофим, Саватий и Доримедонт. Те живели през трети век, управител на град Антиохия тогава бил Атик, наречен още Илиодор. Той уредил шумно празненство в чест на езическите богове. В този ден в града пристигнали Трофим и Саватий.Идолопоклонниците като разбрали, че са християни, ги отвели при градоначалника. Когато не пожелали да се откажат от вярата си, ги подложили на мъчения. Трофим бил отведен в затвора, а Саватий починал с мъченическа смърт.След някое време управителят на Антиохия решил да го изпрати на Дионисий, управител на Фригия, когото познавал като човек още по-зъл и свиреп. Надявал се, че при тоя жесток човек Трофим ще се откаже от вярата си.Целият път до Фригия бил страшно мъчение за Трофим. Обут в железни обуща с остри гвоздеи отвътре, той вървял подир войниците на коне. Тежките страдания по пътя обаче не сломили твърдостта на Трофим. Той бил доведен в град Синад и изправен пред управителя на областта Дионисий, който заповядал да бъде подложен на безпощадни мъчения. Мъчителите опалвали с огън раните му. Измисляли нови и нови, по-тежки мъчения. После го хвърлили в затвора.В същия град живеел знатен и богат сановник, на име Доримедонт. Той бил християнин, но таен, поради страх от езичниците. Като узнал за положението на Трофим, почнал да го посещава в затвора. Донасял му храна и други необходими неща. Превързвал раните му.Настъпил някакъв езически празник, на който присъствал Дионисий с всички знатни градски сановници. Доримедонт не отишъл на празника. Дионисий забелязал отсъствието му и пратил хора да го повикат. Доримедонт отговорил на пратените, че е християнин и че като християнин не може да присъства на езическо тържество.Дълго Дионисий говорил на Доримедонт с цел да го убеди да се откаже от вярата си, но не успял. Тогава го предал на мъчения. При изтезанията той не мълчал, не охкал, а убеждавал мъчителите си да познаят истината. Думите му разгневили управителя. И той почнал да прави мъченията все по-тежки. Твърдостта на мъченика се оказала непоколебима. Почувствал себе си слаб да застави Доримедонт да се откаже от вярата си в Бог, Дионисий наредил да го затворят в тъмницата и отново започнал да мъчи Трофим. Но и Трофим, както преди, останал непоклатен. Той приемал всяко ново мъчение с благодарност към Бога.След като се посъветвал с приближените си, Дионосий решил да предаде и двамата, Трофим и Доримедонт, да бъдат изядени от зверовете в цирка. Пред огромно множество народ слугите му ги довели в цирка и поискали да бъдат пуснати срещу тях мечка, леопард и лъв. Зверовете ги заобиколили, но не се допрели до тях. Мнозина от присъстващите там езичници, като видели това, започнали да славят Бога. Те изразявали възхищението си, че истинския Бог по дивен начин пази своите служители.Тогава било заповядано да ги обезглавят с меч. Така агинали през 278 г. Трофим и Доримедонт.", "date": "2019.09.19", "title": "Трофим и Доримедонт били посечени с меч за вярата си"}
{"url": "https://offnews.bg/futbol/treniorat-na-pszh-ako-niakoj-me-popita-dali-shte-spechelim-shl-shte-711501.html", "text": "Треньорът на Пари Сен Жермен Томас Тухел няма желание отборът му да бъде считан за фаворитит за спечелване на Шампионска лига.Снощи французите победиха категорично Реал Мадрид с респектиращото 3:0 на \"Парк де Пренс\" в първи мач за тима от Група А на турнира на богатите.\"Ако някой ми зададе въпрос дали ще спечелим Шампионската лига, ще си тръгна от пресконференцията. Срещу Реал играхме като отбор.Момчетата работят и да стават все по-добри. Днес го показахме, макар че не е лесно през три дни да играеш на едно и също високо ниво.Когато сме без Неймар, Мбапе и Кавани, това може ни е и от полза. Тогава хората не ни слагат в ролята на фаворит и футболистите играят по-разкрепостено.Разбира се, ние имаме нужда от най-добрите си състезатели, невъзможно е всеки път да се справяме без тях. Дълго се борих, за да вземем Идриса Гай.Той е истинска машина, никога не се предава и отнема много топки. Това е изключително важно в мачове срещу отбори като Реал\", каза Тухел.", "date": "2019.09.19", "title": "Треньорът на ПСЖ: Ако някой ме попита дали ще спечелим ШЛ, ще си тръгна"}
{"url": "https://offnews.bg/obshtestvo/oblachno-i-dazhdovno-temperaturite-padat-s-10-gradusa-711466.html", "text": "Студен атмосферен фронт преминава над страната ни, ще превали, на много места ще има и гръмотевици. Северен вятър ще сваля температурите и максималните няма да надхвърлят 20 градуса в Северна България, а в Южна – 25 градуса. Над планините ще е облачно, в много райони и мъгливо. Ще има превалявания от дъжд, на повече места и по-значителни след обяд в Рило-Родопския масив, където е възможно и да прегърми. Ще духа до умерен, по високите и открити части – силен, предимно запад-северозападен вятър. Температурите ще се понижат и максималната на височина 1200 метра ще е около 16, а на 2000 – около 9 градуса, според прогнозата на НИМХ. Над Черноморието ще е е предимно облачно. Преди обяд на отделни места, а по-късно след обяд в много райони ще има превалявания от дъжд, като ще продължи да превалява и през нощта срещу петък. Максималните ще са между 20 и 23 градуса. Толкова ще се качат и термометрите сред вълните от 3-4 бала.  Времето ще остане без съществена промяна и утре, а през уикенда, когато ще има повече слънце, се очакват и първите есенни слани. ", "date": "2019.09.19", "title": "Облачно и дъждовно, температурите падат с 10 градуса"}
{"url": "https://offnews.bg/obshtestvo/v-poduiane-bistritca-tcarigradsko-shose-i-banishora-bez-voda-dnes-za-711470.html", "text": "Днес водата ще бъде спряна в някои столични райони, предупреждава \"Софийска вода\".Заради изграждане на сградно водопроводно отклонение на ул. „Иларион Драгостинов“ в кв. „Подуяне“ няма да има вода от 10:30 до 16:30 часа на: ул. „Иларион Драгостинов“ - от ул. „Калиманци“ до ул. „Каймакчалан“; ул. „Каймакчалан“ - от ул. „Иларион Драгостинов“ до ул. „Стоил войвода“.Вследствие изпълнението на инвестиционен проект за реконструкция на уличен водопровод на ул. „Роза“ в с. Бистрица, водоподаването ще бъде спряно от 9 до 21 часа на ул. „Детелина“, ул. „Роза“ и ул. „Сълзица“ - от №6 до №12.След възстановяване на водоснабдяването е възможно временно повишаване мътността на водата, но след реализацията на този проект живущите в района ще почувстват значително подобреното качество на предоставяните услуги.Поради подмяна на сградно водопроводно отклонение на бул. „Цариградско шосе“, кв. 7-ми 11 километър, се налага спиране на водоподаването от 9 до 21 часа на кв. 7-ми 11-ти километър, бул. „Цариградско шосе“ - от № 119 до № 139, ул. „Проф. Константин Костенечки“, ул. „Константин Илиев“, ул. „Магнаурска школа“, ул. „Изворът на Белоногата“, бензиностанцията на бул. “Цариградско шосе“ №123А и Университета по библиотекознание и информационни технологии.Във връзка с монтаж на спирателни кранове на ул. „Козлодуй“ в кв. „Банишора“ се налага спиране на водоподаването от 9 до 19 часа на ул. \"Опълченска\", ул. \"Козлодуй\", ул. \"Свищов\", бул. \"Сливница\" - от ул. \"Калофер\" до ул. \"Опълченска\".", "date": "2019.09.19", "title": "В Подуяне, Бистрица, Цариградско шосе и Банишора без вода днес заради ремонти"}
{"url": "https://offnews.bg/sviat/pilotite-ot-british-airways-otmeniha-stachkata-planirana-za-27-septem-711471.html", "text": "Пилотите на British Airways отмениха стачката, предвидена за 27 септември, съобщи БТА.По-рано през септември 48-часова стачка спря почти всички полети на британския авиопревозвач.Нерешеният спор между пилотите и ръководството на компания е свързан със заплащането им.\"В искрен опит за спечелване на време, за да надделее здравият разум, отменихме стачката на 27 септември\", съобщи Асоциацията на британските пилоти. Генералният ѝ секретар Браян Стрътън заяви, че синдикатът си запазва правото да обяви други дати за стачка в бъдеще.", "date": "2019.09.19", "title": "Пилотите от British Airways отмениха стачката, планирана за 27 септември"}
{"url": "https://offnews.bg/interviu/obiasnenieto-za-silvia-velikova-beshe-ili-tia-ili-az-shte-me-sgotv-711459.html", "text": "Беше ли оказван натиск върху Вас да свалите Силвия Великова от ефир, както казва зам.-главният редактор на Програма „Хоризонт“ в оставка г-жа Даниела Късовска, г-н Савов?Да, това бяха поредица от разговори и те започнаха значително преди датата 13-и, петък. Беше ми обяснено, че името на Радиото е заложено на карта, че има персонални заплахи срещу генералния директор, срещу семейството му. Търсеше се начин чрез административна хватка Великова да бъде свалена от ефир до края на октомври.Защо?Според мен определено става дума за някаква зависимост, за поет ангажимент, за който е дошло времето да бъде изпълнен. И разбирах, че поръчителите втвърдяваха очакванията си. Непрекъснато се повтаряше едно и също: „Или тя, или аз“.От страна на генералния директор на БНР господин Светослав Костов?Беше измислена тази история с необходимата командировка на Силвия Великова за обучение на колеги в Стара Загора между 11 и 13 септември. Отказах да подпиша такава заповед, защото според мен това беше репресия. Не съм си позволявал досега да упражнявам репресия спрямо никого. Не го направих и сега. На следващия ден ми беше предложено да се пенсионирам и аз си тръгнах. Прозаична история.Буквално час или два след това тази поръчка беше изпълнена от новоназначения изпълняващ длъжността директор на „Хоризонт“. После Кръстев  казва, че е направил това поради липсата на административен опит. Не вярвам. Мисля, че човек би трябвало да има огромен управленски талант, за да може за два часа време да направи нещо, което другите не успяха да сторят 18 години в Радиото.Другото е известно: Силвия беше свалена от ефир, след това – върната, прекъснаха излъчването на програма „Хоризонт“ за 5 часа и всички последици от тава са налице.Разбирам недоволството на колегите в „Хоризонт“ така: те вече не стоят само зад Силвия, те се борят за собственото право да казват истината и да получават истината. И в момента са гневни именно поради това, че не стигат до нея. Задават много въпроси, но все още не са получили честен отговор.От какво естество са били заплахите срещу генералния директор Костов?Това, което е споделено с мен, е това, което Ви казах. Имаше едно изречение: „Ще ме сготвят накрая“. Затова смятам, че става дума за зависимост. За поети ангажименти, които трябваше да бъдат изпълнени. Разговарях с уплашен човек, изпаднал в паника. Натискът беше много силен, което потвърждават и други колеги.Зависимост от какво, от кого?Това не зная, но съм убеден, че този път не става дума за политически натиск. Премиерът беше откровено гневен и зададе въпроса „Кой прави това?“ с онази фраза за главанаците. Но убеден съм, че главанаците бяха извън радиото. Тези, които много искаха това да се случи и то стана. Затова е много важно да се отговори на този въпрос: КОЙ? Мисля, че държавата има огромен ресурс да го направи. И когато го направи, ще може много лесно да отговори и на въпроса ЗАЩО.А иначе, зависимостите са в сериозно противоречие с основен стандарт на Програма „Хоризонт“, който е свързан с независимата журналистика. Оттук смятам, че проблемът става сериозен и реакцията на колегията е лесна за обясняване.Не бяхме ли свидетели на подобни процеси и във вестниците, и в телевизии? Не стои ли едно и също нещо зад всичко, което се случи през последните 10-ина години?Според мен да. Моделът е един и същ.Може ли да се подозира, че този натиск идва от средите на номинирания за главен прокурор Иван Гешев?Не е в стила ми да говоря с хипотези. Само когато отговорим на горните въпроси, ще имаме и този отговор.Какво се случва в момента в Радиото? Поддържате ли връзка с колегите си?Чуваме се от време на време. Колегите чакат отговори. Те са свикнали да боравят с категориите истина, независимост, чакат справедливост, но знам, че можем да извървим пътя до истината, но да не стигнем до справедливостта и това е много възможно да се случи сега.Може ли г-н Костов да продължи да управлява Радиото след всичко, което се случи?Когато говорихме за тези неща, имах възможността да му кажа, че има два избора: единият е да застане пред хората в Радиото в тази ситуация, другият е да застане срещу тях. Той избра втория.Ударихме ли дъното?Не. Смятам, че Радиото е оцеляло в много подобни ситуации, на които съм свидетел и в които съм бил участник. Тази много ми напомня на 2001 г., когато генерален директор беше Иван Бориславов, и на чудовищния натиск върху медиите от правителството на Виденов преди това. Все се надявах, че това няма да се случи никога повече. Но, както виждате, случва се. Но както знаем тези битки ни правят по-силни. Сигурен съм в това.Как работи „Хоризонт“ без ръководство в навечерието на избори?Трудно. Разбира се, че е трудно, но по отношение на предстоящите избори ние си свършихме работата – нещата са организирани така, че с малко помощ те ще бъдат направени по стандартите на „Хоризонт“.Правдоподобни ли са версиите за спирането на ефира, които чухме досега? За профилактика, за еднолична отговорност на техническия директор.Спирането на ефира според мен не е по силите на един служител. То не е и в правомощията на един. Техническият директор бе натоварен с огромна вина, защото направил някакво предложение.Вижте, в Радиото аз съм виждал много глупави предложения, даже идиотски, но те не са минавали, защото за всяко подобно предложение трябва да има обсъждане и решение. А решенията в Радиото се вземат от управителните органи по закон - управителния съвет и генералния директор.Тази констатация ми звучи наивно. Не може отговорността да бъде търсена само от този човек.Главният прокурор Сотир Цацаров обясни, че предложението било формулирано така, че не се разбрало, че всъщност се иска спиране на „Хоризонт“. Било свързано със студиото. Възможно ли е това?Добре, но „Хоризонт“ има един основен студиен комплекс и много други резервни варианти за излъчване, така че това не е сериозно.Тезата, че генералният директор не е разбрал, че става въпрос за спиране, беше подкрепена така.Не съм убеден в това. Пак казвам – на първо място за мен отговорността в ситуации, които биха могли да предизвикат криза, е на органа на управление - управителния съвет и генералния директор. Крайно време е, ако се мисли за промяна на Закона за радиото и телевизията, да се преосмисли сериозно функцията на управителния съвет, защото до момента тези хора, общо взето, през целия си мандат са регистратори на някакво историческо радиовреме и толкова. Там трябва да има значително повече отговорности и права, за да не се случват подобни безумия.Какво да очакваме от срещата на СЕМ с редколегията на „Хоризонт“?Аз очаквам СЕМ да разбере тревогата на редколегията, внимателно да ги слуша и да ги чуе и после да вземе адекватно решение.Какво впечатление Ви направи генералният директор на изслушването пред СЕМ?За да коментирам и него, и интервюто на генералния директор по „Хоризонт“, трябва да вляза в изразните средства на водевила. Всъщност съгласих се на това интервю и поради това, че като слушах това интервю, останах с впечатлението, че в Радиото не се е случило нищо особено.Какво правите сега, откакто вече не сте в БНР?Слушам го.", "date": "2019.09.19", "title": "Обяснението за Силвия Великова беше: \"Или тя, или аз. Ще ме сготвят накрая\""}
{"url": "https://offnews.bg/zdrave/epidemiata-ot-morbili-zatihva-naj-mnogo-sa-zarazenite-v-sofia-711491.html", "text": "„1158 са вече болните от морбили у нас и слава Богу, нямаме починало дете. Епидемията сериозно затихва. Това е свързано с летния сезон и взетите мерки“, каза пред БНТ1 проф. д-р Тодор Кантарджиев, директор на Националния център за заразни и паразитни болести (НЦЗПБ).По думите му епидемията е ликвидирана в областите Бургас, Кюстендил и Пазарджик, където е имало по няколко десетки болни, главно деца.„Проблемът в момента е София-град. Последните седмици имаме по 3-4 болни, които са главно деца, преди имунизационна възраст – 13 месеца, когато се ваксинират за морбили, паротит и рубеола“, заяви проф. Кантарджиев.Той сподели, че в Израел дори се коментира въпросът дали родените след 1960 г. да не бъдат ваксинирани за морбили, тъй като тези хора са само с 1 ваксина. Последните 15-20 години ваксинацията се прави с 2 инжекции.Експертният съвет по морбили у нас настоява масовата имунизация да обхваща само застрашените групи, които боледуват.„Опитът ни от началото на епидемията беше много неприятен. Оказа се, че деца, които бяха регистрирани като ваксинирани нямат антитела за рубеола и заушка, което означава, че не им е правена имунизация. Не бива да се допуска да се пише, че някое дете е ваксинирано, а да не му е поставена ваксина. Това е най-голямата грешка.Втората грешка, която беше допусната, е вътреболничното разпространение на морбили и то в централни болници в София. Забави се имунизацията на рискови контингенти. Срамно е за една държава, която претендира със система на здравеопазването, да има циркулиращо морбили. Ако не го ликвидираме до февруари месец, влизаме в групите на държавите с вътрешно разпространение на морбили“, допълни проф. Кантарджиев.", "date": "2019.09.19", "title": "Епидемията от морбили затихва, най-много са заразените в София"}
{"url": "https://offnews.bg/futbol/trojno-poveche-politcia-v-ovcha-kupel-zaradi-slavia-levski-711472.html", "text": "Полицията ще вземе допълнителни мерки за сигурност за най-старото столично дерби между Славия и Левски в квартал \"Овча купел\".Двубоят ще се изиграе на стадион \"Славия\", след като отпадна възможността да бъде на \"Васил Левски\", където охраната е по-лесна. Президентът на \"белите\" Венцеслав Стефанов реагира остро срещу подобно местене на мача.Органите на реда са обявили, че ще вземат допълнителни мерки за сигурност. Те са притеснени най-вече как да разделят една от друга враждуващите фракции от агитката на Левски. Затова ще има тройно повече полиция от обичайното, като броят на униформените ще е на ниво Левски - ЦСКА, пише \"Меридиан Мач\".Полицията ще изготви два отделни маршрута, по които те да се придвижат до съоръжението. Запалянковците след това ще бъдат пратени на два отделни сектора, за да нямат контакт.Очаква се Славия да получи дебела сметка за охраната на дербито, която Венцеслав Стефанов трябва да плати.За последно Славия и Левски са играли в \"Овча купел\" през март 2016 година, когато двубоят завърши 0:0.", "date": "2019.09.19", "title": "Тройно повече полиция в \"Овча купел\" заради Славия - Левски"}
{"url": "https://offnews.bg/futbol/stroitelstvoto-na-armiata-mozhe-da-zapochne-naj-rano-naprolet-711476.html", "text": "ЦСКА ще започне строителството на новия стадион най-рано през пролетта, и то при перфектно стечение на обстоятелствата около издаването на съответните разрешителни. Това разкри пред \"Тема Спорт\" един от собствениците на клуба Юлиян Инджов.Строителният предприемач заяви, че на този етап няма да се разкрива нищо за проекта за новото съоръжение.\"Нека да бъде изненада за привържениците\", обоснова се Инджов. До издаването на разрешително за строеж пред клуба стоят няколко важни стъпки, които няма как да се случат до края на годината.\"В момента визата за проектиране трябва да се съгласува със съответните институции. След като това стане факт и всеки юридически въпрос е уреден, тогава ще изготвим работен проект за стадиона. Стъпката след това е да го внесем за одобрение. И едва след като проектът получи зелена светлина, ще ни бъде издадено и разрешително за строеж. Това във времето няма как да стане по-рано от пролетта.\"\"Това са чисто технологични срокове по закон, които трябва да се спазят, няма как да се избяга от тях. Ще минат поне 5-6 месеца, докато получим разрешително за строеж. И това, имайте предвид, при положение че абсолютно всичко е изрядно, няма никакви забележки, никакво връщане за поправки и така нататък. Това е перфектният вариант\", каза Инджов.На въпрос как се планира да бъде граден стадионът - дали сектор по сектор или по друг начин, строителният пред­приемач заяви: \"Ще представим проекта за реконструкция, ще го видите. Не избързвайте. Оставете на нас да дръпнем завесите. Самият проект трябва да се изясни с общината и след това ще за­почне да се работи\", допълни Инджов.Въпреки неизвестните около стадиона, строителният пред­приемач звучеше доста обнадежден във връзка с плановете на клуба: \"Наистина е така. Засега индикациите, които получаваме, са добри. Дано и занапред е по този начин. Ние сме инженери, не сме писатели. Оттук насетне е ваша работа да пишете. Ние действаме по план, да се надяваме, че всичко ще е наред\", каза още Юлиян Инджов.Очаква се през следващата седмица Министерски съвет да гласува учредяването на съвместно дружество между ЦСКА и държавата в лицето на спортното министерство. Заседанията на МС са всеки вторник, в случая на 24 септември. Дружеството ще бъде учредено до 25-и. Вече е запазено име, но от \"Армията\" отказаха да посочат какво е то.След като съвместното дружество бъде създадено, специалисти ще изготвят оценка на стадиона и базата в Панчарево. ЦСКА ще трябва да внесе стойността на двата имота. Очаква се сумата да надхвърля 20 милиона лева, вероятно около 22.В ЦСКА се надяват, че гладкото разбирателство с институциите ще продължи и в следващите месеци, когато предстои входирането на голям обем до­кументация, свързан с проекта за нов стадион. В случай че всичко е наред, около март месец може да се очаква ЦСКА да получи разрешително за строеж.", "date": "2019.09.19", "title": "Строителството на \"Армията\" може да започне най-рано напролет"}
{"url": "https://offnews.bg/dw/losho-obrazovanie-slaba-darzhava-nakade-varvi-balgaria-711475.html", "text": "Известно е, че децата от по-заможните семейства имат сериозни образователни предимства пред останалите. Можем да разглеждаме това като проявление на т.нар. „ефект на натрупаните ползи” или „принцип на Матей”, формулиран през 1968 от социолога Робърт K. Мъртън.Принципът се позовава на един от най-песимистичните пасажи в Библията, който откриваме в Евангелието от Матея: „всекиму, който има, ще се даде и преумножи, а от оногова, който няма, ще се отнеме и това, що има” (Матей 25:29). Всички сме чували делничното формулиране на едно от проявленията му: „богатите стават по-богати, а бедните по-бедни”. И един любопитен факт: синът на Мъртън е нобелов лауреат по икономика.Българската образователна система потвърждава връзката между високия икономическия статус на родителите (но също и други показатели, като степента на образованост) и постиженията на техните деца в училище. Въпреки това, както посочва А. Христова в статия в „Дневник”, най-облагодетелстваните български ученици демонстрират едни от най-високите нива на функционална неграмотност и едни от най-ниските нива на високи постижения. Само 7.2% от елитните ученици в България постигат резултат над пето ниво на ПИЗА (т.е. високи постижения) при масово двойно и тройно по-високи дялове в повечето европейски страни.Какви са причините? Тук ще се задоволя с това да изкажа няколко хипотези. На първо място, обяснението може да се крие в изоставащото качество на образованието в България. Това се отнася не само до училищата, но и до университетите, включително „елитните” училища и университети. Друга причина, която вероятно действа заедно с първата, са поведенческите модели. Далеч не всички заможни родители в България се водят от убеждението, че „без наука няма сполука”.Студентите масово имат ниска мотивация за ученеКато политолог и преподавател имам редовни срещи със студенти. Моето впечатление, а и това на повечето колеги е, че те масово показват все по-ниска мотивация за учене. Обикновено младите хора обясняват своята незаинтересованост именно с разминаването между „гарантирана тапия” и това, което безмилостно им налага университетът на живота.Всички знаем за ежегодно увеличаващия се брой слаби оценки на матурите. През 2019 година, например, двойките по български език и литература са се увеличили с 1277 в сравнение с 2018, а отличните оценки са намалели с 1412. Да не забравяме, че заможните родители могат да обезпечат не само следването, а и изпращането на децата от по-ниските образователни степени на „по-хубаво място” – например в чужбина. Това става все по-честа практика.Има и изключения: талантливи деца от бедни семейства, които успяват да се преборят за елитни стипендии в условията на ожесточена конкуренция, които покоряват едно след друго водещи учебни заведения в света, а след това започват престижна, високоплатена работа. Но това, смея да твърдя, са изолирани случаи, които потвърждават ефекта на Матей.В България нараства броят на учениците от семейства с ниско образование. На дневен ред стои и исполинският въпрос с интеграцията на ромите. По-малко от 1% от тях имат висше образование, но онези, които са го завършили, се реализират на пазара на труда почти също толкова добре, колкото и останалите висшисти. Нивото на безработица сред висшистите роми е под 3 на сто. Това показва, че е в интерес на цялото общество да се полагат по-големи усилия за образоването на ромите.Отношението към учителитеНо нека погледнем и към един друг фактор, влияещ на качеството на образованието в България: ниските преподавателски заплати. Бисмарк навремето е казал, че „отношението на държавата към учителите - това е държавна политика, която свидетелства или за силата на държавата, или за нейната слабост”.За училищата и университетите е трудно да привлекат и задържат най-добрите преподаватели. Средната учителска заплата е 1300 лева. Въпреки увеличението на възнагражденията, в цялата страна има недостиг на учители, призна министърът на образованието и науката Вълчев. Между 4000-5000 учители се пенсионират годишно, някои работят след навършване на пенсионна възраст. Очаква се, че недостигът на учители ще продължи да се задълбочава през следващото десетилетие.Ясно е също, че само с „вдигането” на заплатите качеството на образованието няма да се повиши. Необходим е по-строг подбор на преподавателите, но това трудно ще стане, докато няма достатъчно кандидати за тази професия. С последните нормативни промени, които въведоха задължителни минимални изисквания към научните работници, бе направен някакъв опит са преодоляването на хаоса в академичните среди. Министър Вълчев обаче отказва да се ангажира с увеличаването на заплатите на учените. А те изостават още по-драматично и от учителските.Ако не бъдат взети спешни мерки, тези неблагоприятни тенденции ще предопределят бъдещето на най-бедната държава в ЕС и България трайно ще си стои закотвена на дъното. В сравнение с „отличниците\" в европейското семейство тя ще е все така неконкурентоспособна, недостатъчно образована и още по-силно застрашена от мизерия.Б. ред. - Анализът е публикуван в ", "date": "2019.09.19", "title": "Лошо образование, слаба държава: накъде върви България"}
{"url": "https://offnews.bg/volejbol/martin-stoev-vidial-priznatci-na-umora-u-natcionalite-711478.html", "text": "Бившият национален селекционер по волейбол Мартин Стоев анализира представянето на отбора ни в груповата фаза на Евроволей 2019.България постигна три победи над Гърция, Румъния и Португалия, но допусна загуби от фаворитите Франция и Италия. Стоев смята, че е било грешка разпределителят Георги Братоев да не бъде в отбора, защото се виждало, че в момента нямало алтернатива на Сеганов на европейско ниво.\"От всичко друго специално в мача с Италия видях умора. Чисто физическа. При топка на един метър нямаше намерение да се достигне тя. Не беше налице моментна реакция, нямаше тръшкане, така да се каже...Това не е нормално, макар и да става въпрос за пети мач. В предишната среща с Франция пък влязохме прекалено плахо. Там като че ли се чувствахме обречени.Двата мача с Франция и Италия ни показаха, че не сме технически подготвени за съперници като тях, за да бъдем тактически подготвени. Важното е, че сега момчетата имат време да се възстановят и да не се допуска да загубят концентрация както срещу Италия или невярващи в себе си като срещу Франция.Трябва в главите им да узрее убеждението, че мястото им е на четвъртфинал. Останем ли извън осмицата, ще е много лошо\", каза Стоев пред \"Меридиан Мач\".", "date": "2019.09.19", "title": "Мартин Стоев видял признаци на умора у националите"}
{"url": "https://offnews.bg/sviat/eskalatcia-v-naprezhenieto-mezhdu-sasht-i-iran-pompejo-nareche-akt-n-711473.html", "text": "Нападението срещу петролна рафинерия в Саудитска Арабия е дело на Иран, което държавният секретар на САЩ Майк Помпейо определи като \"акт на война\". Това е най-острият коментар, дошъл до този момент от администрацията на президента Доналд Тръмп, който пък обяви, че до 48 часа ще оповести подробности за новите, по-сурови санкции на САЩ срещу Иран.Напрежението между САЩ и Иран ескалира след нападението срещу петролна рафинерия в Саудитска Арабия през почивните дни. Две големи петролни съоръжения на държавната компания Aramco в Саудитска Арабия бяха ударени с дронове през нощта срещу 14 септември. Отговорност за нападението пое подкрепяното от Иран сепаратистко движение на хутите в Йемен. Пред йеменската телевизия, собственост на бунтовниците Al Mashirah, негов говорител заяви, че са атакували находищата с 10 дрона и предупреди, че може да се очакват нови нападения.Пред репортери днес Тръмп заяви, че вижданията му за Иран не са се променили. Той допълни, че след нападенията срещу саудитски петролни инсталации през почивните дни войната би била краен вариант и че има и други варианти.Тръмп заяви, че не е против иранският президент Хасан Рохани и делегацията му да участват в сесията на Общото събрание на ООН в Ню Йорк. Коментарът му дойде след твърдението на ирански служители, че не са получили необходимите им визи. Според иранската държавна информационна агенция към момента президентът Хасан Рохани и министър Джавад Зариф все още не са получили американски визи за посещение на Общото събрание на ООН в Ню Йорк следващата седмица.Генералният секретар на ООН Антониу Гутериш каза пред репортери, че е в контакт с американските власти за разрешаване на появили се визови проблеми.", "date": "2019.09.19", "title": "Ескалация в напрежението между САЩ и Иран: Помпейо нарече 'акт на война' удара по петролна рафинерия в Саудитска Арабия"}
{"url": "https://offnews.bg/medii/topkata-e-v-sem-otiva-li-si-shefat-na-bnr-711477.html", "text": "Две ключови събития за кризата в БНР са насрочени за днешния ден в Съвета за електронни медии (СЕМ).В 12:30 ч е насрочена . Срещата е по искане на журналистите от радиото и е по повод натиска над програмата и спирането на сигнала на 13 септември. Редколегията смята, че в обясненията за спиране на сигнала има притеснителни разминавания (). Същото се отнася и до натиска за отнемане на ресора на Силвия Великова и свалянето ѝ като водещ на сутрешния блок.След срещата, в 14 ч, започва редовното заседание на СЕМ. Първа точка в дневния ред е становище за ситуация в Радиото. Макар да нападнаха остро генералния директор Светослав Костов по време на изслушването му в понеделник, членовете на СЕМ засега не са обявили категорично дали ще започнат процедура с искане за предсрочното му отстраняване от поста. Като работодател на генералния директор СЕМ има право да поиска прекратяване на договора му. Спирането на Радиото, отнемането на ресора на ключов журналист и натискът над \"Хоризонт\" дават достатъчно основания за това.Като последна точка в дневния ред СЕМ ще гледа проектобюджета на Радиото за следващата година. В него би трябвало да е заложено обещаното от Светослав Костов увеличение с 25% на заплатите на служителите в БНР. OFFNews ще излъчва и двете събития на живо.", "date": "2019.09.19", "title": "Топката е в СЕМ - отива ли си шефът на БНР"}
{"url": "https://offnews.bg/volejbol/balgaria-sreshta-slovenia-v-1-8-finalite-na-evro-2019-711480.html", "text": "Волейболистите ни ще се изправят срещу Словения в 1/8-финала на Европейското първенство. Двубоят е в Любляна на 21 септември от 21,30 часа.Това стана факт, след като Словения загуби с 0:3 (21:25, 21:25, 21:25) от Русия в последния си мач от Група С на европейското първенство, провеждащо се в 4 държави (Франция, Словения, Белгия и Холандия).Това бе и решителната битка за първото място в групата, което тръгна да се изяснява още във вторник, когато домакините от Словения изненадващо загубиха в Любляна с 1:3 от Северна Македония.Вторият в класирането в Група С бе отборът, който интересуваше България, тъй като нашият отбор остана трети в група А.Волейболистите ни имаха възможност да се преборят и за второто място, но остъпиха пред Италия в последния си мач.", "date": "2019.09.19", "title": "България среща Словения в 1/8-финалите на Евро 2019"}
{"url": "https://offnews.bg/futbol/zinedin-zidan-pszh-beshe-po-dobar-ot-nas-vav-vsichko-711489.html", "text": "Tреньорът на Реал Мадрид Зинедин Зидан не скри огромното си разочарование след тежката загуба от Пари Сен Жермен (0:3) от груповата фаза на Шампионска лига.Една от най-красноречивите статистики от снощи категорично доказва това. За 90 минути Реал не успя да нанесе нито един точен удар.Това се случва за първи път от сезон 2003/04 година, откогато Opta започва да води детайлна статистика за мачовете от Шампионската лига.Оттогава Реал е изиграл цели 167 мача в най-престижната клубна надпревара, но нито веднъж отборът не е завършвал без нито един официално регистриран точен удар.\"Загубихме много единоборства, а това винаги прави нещата сложни, когато насреща е отбор от класата на ПСЖ. Те създадоха доста положения.Обезпокоен съм най-вече от факта, че моите футболисти не бяха на нивото, което се изисква в този турнир и срещу такъв съперник.Домакините бяха по-добри от нас във всичко. Най-вече в скоростта, в динамиката. Не мога да го приема. Знаехме, че ще бъдем подложени на натиск, но ние в нито един момент не влязохме в мача.Обикновено създаваме много положения. Днес ни отмениха два гола, но въпреки това ситуациите в наша полза бяха твърде малко.Когато побеждаваме, заслугата е на всички, когато губим всички сме виновни\", каза Зидан.", "date": "2019.09.19", "title": "Зинедин Зидан: ПСЖ беше по-добър от нас във всичко"}
{"url": "https://offnews.bg/evropa/poredna-zaguba-za-balgaria-po-paketa-makron-711498.html", "text": "Транспортната комисия в Европейския парламент отхвърли днес искането внесено от българския евродепутат Андрей Новаков (ЕНП/ГЕРБ) пакетът „Мобилност“ да бъде изтеглен от Европейската комисия.Заседанието на транспортната комисия продължи по-малко от десет минути. В началото председателката Карима Дели обяви, че евродепутатът Исмаил Ертуг, който бе вносител на предложението камионите да се връщат в страната - отправна точка на всеки четири седмици, става заместник-председател на парламентарната група на Прогресивния алианс на социалистите и демократите и вече няма да е докладчик по пакета. Новият координатор е шведът от същата партия Юхан Даниелсон.Председателката на транспортната комисия Карима Дели съобщи, че следващото заседание е във вторник. Тогава ще се гласува дали да започнат преговорите по пакета. Ако вотът бъде положителен, започват преговори със Съвета и Комисията.", "date": "2019.09.19", "title": "Поредна загуба за България по пакета Макрон"}
{"url": "https://offnews.bg/futbol/ludogoretc-startira-pohoda-si-v-evropa-711464.html", "text": "Лудогорец стартира участието си в групите на Лига Европа тази вечер от 22,00 часа на стадиона в Разград срещу руския гранд ЦСКА Москва.Останалите съперници на разградчани в същинската фаза на втория по сила европейски клубен турнир са испанския Еспаньол и унгарския Ференцварош.В Разград са настроени оптимистично преди двубоя, стана ясно на вчерашната официална пресконференция.\"Успяхме да се подготвим добре. Футболистите са настроени оптимистично. Знаете, че тимът е редовен участник в групите на Шампионската лига и Лига Европа. Момчетата обичат точно такива мачове. Доколко двубоят с ЦСКА Москва е по-различен от останалите - емоцията в груповата фаза е огромна. Стадионът ще бъде пълен.Престижно е за всеки един от нас да играе пред пълни трибуни. В такива мачове трябва да играем като един юмрук. Новите футболисти чувстват помощта на всички и максимално бързо се адаптират към обстановката\", каза временният наставник на \"орлите\" Станислав Генчев.Треньорът на руснаците Виктор Гончаренко се изказа ласкаво доста за Лудогорец преди мача.\"Лудогорец разполага с дълбок състав. На всяка позиция има по двама равностойни играчи. Лудогорец не е от отборите, които се затварят и бранят през целия мач и разчитат на една-две ситуации, в които да вкарат. Те са отбор, който обича да владее топката. Мисля, че ще се получи хубав мач\", каза Гончаренко.Лудогорец участва за трети път в групите на Лига Европа. Разградчани имат положителен баланс в изиграните 18 мача, като са записали 7 победи, 8 равенства и три загуби. Две от пораженията са домакински - 1:2 от Истанбул ББ и 2:3 от Байер Леверкузен. Головата разлика пък е 23:14. От трите си участия Лудогорец не успя да вземе победа единствено през миналия сезон, когато постигна едва четири равенство. Лудогорец за първи път в историята си играе с руски тим в евротурнирите. За последно ЦСКА Москва игра срещу български съперник през 2005 година, когато победи Левски с 2:1 в двубой от турнира за Купата на УЕФА.", "date": "2019.09.19", "title": "Лудогорец стартира похода си в Европа"}
{"url": "https://offnews.bg/liubov-i-seks/porno-aktrisa-namerena-martva-v-doma-si-711482.html", "text": "Известната порно актриса Джесика Джеймс (43) е намерена мъртва в дома си в Калифорния, съобщиха от полицията в американския щат.Звездата от филмите за възрастни е открита от съпруга си. Няколко дни тя не отговаряла на позвъняванията му и той се притеснил за нея и отишъл да я види.Причините за смъртта на Джеймс не се съобщават, тъй като полицията все още води разследване.Чернокосата дама е истински ветеран в порно индустрията. Дебютът ѝ е бил през далечната 2002 г., когато сменя битието си на начална учителка с по-доходоносното начинание. Оттогава насам филмографията ѝ възлиза на над 200 кино ленти.Джесика Джеймс е поредната звезда от порно индустрията, която си отива без време.Преди година в разстояние на няколко дни се самоубиха други две известни имена от бранша - Юризан Белтран и Огъст Еймс. Последната бе едва на 23-годишна възраст когато сложи край на живота си. До кончината ѝ се стигна след като Еймс бе нападната от тролове в социалните мрежи, след като тя публично отказа да се снима с актьор, който преди снимал гей порно.", "date": "2019.09.19", "title": "Порно актриса намерена мъртва в дома си"}
{"url": "https://offnews.bg/obshtestvo/karakachanov-i-saiuznicheski-darzhavi-imat-shpioni-u-nas-711479.html", "text": "Нашите контраразузнавателни структури си вършат работата и информация се събира и се анализира за всеки един опит на чужди фактори, без значение дали това са държави или други субекти, които се опитват по някакъв начин да се бъркат във вътрешната политика. Подобни случаи и опити има. Това каза вицепремиерът и министър на отбраната Красимир Каракачанов в сутрешния блок на Нова телевизия.По повод на шпионския скандал с Движение „Русофили” министърът на отбраната заяви, че България се стреми към добри и приятелски отношения с Русия.Той уточни, че има и други държави, които извършват шпионска дейност у нас.По повод на скандала със спирането на ефира на Програма „Хоризонт” на БНР вицепремиерът заяви:", "date": "2019.09.19", "title": "Каракачанов: И съюзнически държави имат шпиони у нас"}
{"url": "https://offnews.bg/politika/nerazboria-konsulite-ni-zad-granitca-otkazvat-da-varshat-zadalzheniat-711505.html", "text": "Висшият адвокатски съвет изпрати сигнал до Министерския съвет, че българските консули зад граница отказват да извършват услуги, вменени им от Закона за нотариусите и нотариалната дейност (ЗННД). Става дума за удостоверяване на подписите и съдържанието на договори за прехвърляне на дружествени дялове, съставени на български език, които не се вписват. Така се възпрепятства работата на наши и чужди граждани и се ощетява бюджетът, се казва в сигнала.Обикновените граждани имат две възможности – да се върнат в страната и да се обърнат към нотариус или да подпишат пълномощно пред консула, с което да упълномощят техен представител да ги представлява пред български нотариус. От Висшия адвокатски съвет са се обърнали към Министерството на външните работи за съдействие, но им е било казано, че разпоредбата в закона е неясна. Затова консулите ще продължат да отказват услугата. Не е помогнало и становището на адвокатите, че съдебната практика е еднозначна – консулите са компетентни да извършват услугата. Позицията на Външно е неразбираема нито от правна, нито от политическа гледна точка, казват от ВАдС.OFFNews изпрати запитване до МС дали ще се произнесе по въпроса. Оттам въпросът ни бе препратен към пресцентъра на МВнР. Ето какво гласи отговорът:Сигналът е приет за разглеждане в Министерството на външните работи по реда при условията и в сроковете на глава VIII от Административно-процесуалния кодекс (АПК). Извършват се проверки и се подготвят становища във връзка с безспорното и непротиворечиво прилагане на чл. 84 от Закона за нотариусите и нотариалната дейност. За резултатите ВАС ще бъде уведомен в срока по чл. 121 от АПК (двумесечен от постъпването на сигнала).В юридическата практика има различни тълкувания на чл. 84 от Закона за нотариусите и нотариалната дейност във връзка с чл. 129, ал. 2 от Търговския закон, сред които и такива, които ограничават правомощията на консулските длъжностни лица да заверяват подписа и съдържанието на договори за прехвърляне на дружествени дялове.МВнР планира да инициира междуведомствена работна група за промяна на Закона за нотариусите и нотариалната дейност, за да бъде той допълнен и изцяло в помощ на българските граждани, фирми и организации.", "date": "2019.09.19", "title": "Неразбория. Консулите ни зад граница отказват да вършат задълженията си по закон"}
{"url": "https://offnews.bg/bojni/tajbe-iusein-se-klasira-za-polufinalite-na-svetovnoto-i-si-osiguri-kvo-711545.html", "text": "Тайбе Юсеин сe класира за полуфиналите при 62-килограмовите на Световното първенство по борба в Казахстан, с което си осигури и квота за олимпиадата Токио 2020.В четвъртфиналната схватка световната и европейска шампионка за 2018 година победи шведката Ханна Йохансон с 10:5.Полуфиналите са след 15 часа наше време. За място на финала Тайбе Юсеин ще се бори с опитната унгарка Марина Сасин.В следобедния сеанс ще се бори и Юлияна Янева (65) за бронзовия медал в неолимпийската категория до 65 кг, където нейна съперничка ще бъде състезаващата се за Азербайджан Елис Манолова, №1 в Европа за 2018-а.Същевременно София Георгиева (68) и Михаил Георгиев (65) приключиха участието си, след като съперниците им, от които паднаха на старт, не стигнаха финалите.", "date": "2019.09.19", "title": "Тайбе Юсеин се класира за полуфиналите на Световното и си осигури квота за Токио 2020"}
{"url": "https://offnews.bg/zdrave/aikb-i-kt-podkrepa-se-vazdarzhaha-ot-podkrepa-na-proekta-za-promeni-711481.html", "text": "Асоциацията на индустриалния капитал и КТ \"Подкрепа\" се въздържаха да подкрепят предложения от здравния министър Кирил Ананиев проект за промени в правилника за устройството и работата на ТЕЛК комисиите в страната. Той беше обсъден между социалните партньори на срещата на Националният съвет за тристранно сътрудничество (НСТС), съобщи dariknews.bg.Основна причина за промените в правилата е необходимостта от систематизиране на цялата информация, свързана с медицинската експертиза в единна информационна база данни, която да осигури необходимата прозрачност на процеса и достъпност на контролните органи. По този начин биха се ограничили злоупотребите и ще се осигури свързаност на цялата информация за пациента - всички данни от последните 12 месеца могат да бъдат използвани за целите на медицинската експертиза. Промените имат за цел и да улеснят хората с увреждания, обясни зам.-министърът на здравеопазването Жени Начева.От КТ \"Подкрепа\" обаче възразиха срещу намерението да отпадне задължението в съставите на ТЕЛК да има медицински специалист по конкретното заболяване на лицето с увреждане. \"Това за нас по-скоро крие опасности от нереалистични оценки на уврежданията, отколкото би могло да се разчита, че ще се намалят злоупотребите, евентуалните, в сектора\", обясни Ваня Григорова.В отговор зам.-министър Жени Начева обясни, че по никакъв начин няма ограничение комисиите да канят специалисти за даване на становище. \"За съжаление, по определени тесни профилни специалности няма достатъчно специалисти на територията на цялата страна. Но логиката на промяната е максимално достоверно да бъде отразен целият здравен статус на пациента, така че комисиите по ТЕЛК да могат да вземат информирано решение\", каза тя.АИКБ и КТ \"Подкрепа\" се въздържаха да подкрепят проекта, а част от социалните партньори приеха предложенията с уговорката, че проектът не решава всички проблеми, но е необходимата първа стъпка.Зам.-министър Начева съобщи , че се подготвят и промени в Приложение 1 към Наредбата за медицинската експертиза. Предстои и представянето на очакваната от месеци информационна база данни, както и стартът на обученията на ТЕЛК-овете за въвеждане на електронната система за медицинската експертиза.", "date": "2019.09.19", "title": "АИКБ и КТ 'Подкрепа' се въздържаха от подкрепа на проекта за промени в ТЕЛК комисиите"}
{"url": "https://offnews.bg/politika/ninova-se-sreshtna-s-vremenno-upravliavashtia-posolstvoto-na-sasht-dzh-711503.html", "text": "Председателят на НС на БСП Корнелия Нинова се срещна с временно управляващия посолството на САЩ Джъстин Фридман.На срещата, проведена на „Позитано” 20, бяха обсъдени редица въпроси от взаимен интерес и актуалните политически проблеми в страната, съобщиха от пресцентъра на партията. Корнелия Нинова запозна г-н Фридман с основните програмни приоритети в работата на БСП през новия политически сезон, както и с целите, които партията си поставя в предстоящите местни избори.На срещата бяха обсъдени двустранните отношения между България и САЩ, както и предизвикателствата пред България в национален и международен план.", "date": "2019.09.19", "title": "Нинова се срещна с временно управляващия посолството на САЩ Джъстин Фридман"}
{"url": "https://offnews.bg/obshtestvo/lambo-shte-se-vazstanoviava-v-hisaria-711483.html", "text": "Възстановяването на големия български актьор Стефан Данаилов ще продължи в Болницата за продължително лечение и рехабилитация – Хисаря към Военномедицинска академия (ВМА). Ламбо  през август и бе приет по спешност в болница „Бургасмед”.Операцията на тазобедрената става бе извършена от екипа на един от водещите хирурзи в България – проф. Андрей Йотов, началник на Клиника по ортопедия и травматология в УМБАЛ „Софиямед”. След допълнителни изследвания в столичната болница, направени през септември, на Данаилов е назначена рехабилитация, която ще бъде проведена във военния санаториум в Хисаря, уточнява Нова тв.  ", "date": "2019.09.19", "title": "Ламбо ще се възстановява в Хисаря"}
