{"url": "https://offnews.bg/medii/ddb-sofia-s-novo-ime-679724.html", "text": "През последните двадесет и пет години DDB София се наложи като рекламна агенция, която определя развитието на рекламната индустрия в България. Стотици клиенти, кампании и награди по-късно, дойде време агенцията да направи следващата стъпка.Считано от днес, DDB София ще приеме име, което отразява най-добре нейните ценности, амбиции и устрем. guts&brainsDDB ще продължи по същия път – този, който води към безкомпромисни и неочаквани решения за широк спектър от комуникационни и бизнес задачи.„Винаги сме предлагали качествен брандинг и е логично да се погрижим и за нашия.“, казва Христос Папаполизос, Президент Югоизточна Европа и ОНД за DDB Европа. „guts&brainsDDB отразява вродената упоритост и твърд характер на агенцията, както и нейната космополитност. Географски обозначеното название DDB София вече не отразява нито едно от двете. guts&brainsDDB е и продължава да бъде горд член на семейството на DDB и дава пример как цялата международна група е способна да гледа напред.“„Живеем във вълнуващи времена и не се заблуждаваме, че можем да предвидим какво крие бъдещето. Единственият начин да бъдем подготвени е да сме отдадени на собствените си ценности и да инвестираме в тях. Така ще осигурим стабилност за нас и нашите партньори.“ казва Ангелос Парасхакис, Изпълнителен директор guts&brainsDDB.", "date": "2018.04.30", "title": "DDB Sofia с ново име"}
{"url": "https://offnews.bg/ikonomika/1-3-mlrd-leva-e-izlishakat-v-biudzheta-kam-kraia-na-april-679729.html", "text": "1,329 млрд. лева е излишъкът в бюджета към края на април, което е 1.3% от прогнозирания БВП, сочат предварителните данни на финансовото министерство.За сравнение, излишъкът към април 2017 г. излишъкът беше 1,591 млрд. лв.Приходите и помощите по КФП към април 2018 г. се очаква да бъдат в размер на 12 941,6 млн. лв. (33,9 % от годишния разчет), като спрямо април 2017 г. се отбелязва ръст от 924,8 млн. лева. Ръстът спрямо предходната година се дължи основно на по-високите данъчни и неданъчни приходи, които нарастват с 996,5 млн. лв. (8,6 %), докато постъпленията от помощи остават по-ниски от отчетените за същия период на предходната година.Разходите по консолидираната фискална програма (вкл. вноската на Република България в бюджета на ЕС) към април 2018 г. са в размер на 11 612,7 млн. лв., което е 29,5 % от годишния разчет. За сравнение, разходите по КФП за същия период на 2017 г. бяха в размер на 10 426,1 млн. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средствата от Европейския съюз.Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври), по-високите разходи за персонал (основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи, обясняват от финансовото министерство.Частта от вноската на Република България в бюджета на ЕС, изплатена към 30.04.2018 г. от централния бюджет, възлиза на 390,2 млн. лв.", "date": "2018.04.30", "title": "1,3 млрд. лева е излишъкът в бюджета към края на април"}
{"url": "https://offnews.bg/obshtestvo/polovinata-danachni-deklaratcii-sa-podadeni-po-internet-679728.html", "text": "В рамките на кампанията за деклариране на доходите на физическите лица са подадени над 500 000 декларации, съобщиха от НАП.Приблизително половината от тях са изпратени по интернет, подписани с електронен подпис или с безплатния персонален идентификационен код - ПИК.От НАП отчитат сериозно повишаване на интереса към е-подаването на декларации от физическите лица. Системата за онлайн деклариране ще продължи да работи до полунощ, а Централна поща в столицата приема декларации до 20,00 ч. на 30 април.„Всяка втора декларация за доходите е получена онлайн тази година. Интересът към е-услугите на НАП е разбираем, тъй като те спестяват разходи и време както на гражданите, така и на администрацията“, коментира по повод края на кампанията Боряна Георгиева, директор „Обслужване“ в НАП", "date": "2018.04.30", "title": "Половината данъчни декларации са подадени по интернет"}
{"url": "https://offnews.bg/futbol/podozirat-treniora-na-iuventus-v-sgovor-sas-sadiite-679727.html", "text": "Задаващата се седма поредна титла на Ювентус се възприема доста болезнено от съперниците на \"Старата госпожа\" в Италия.Треньорът на Наполи Маурицио Сари обяви, че хегемонията на торинци може да доведе до отлив на зрители. Няколко дни след успеха на Юве над Интер в дербито, бяха разпространени видеозаписи, за които се твърди, че доказват заговор срещу \"нерадзурите\".В основата им стоят разменени реплики между треньора на Ювентус Масимилиано Алегри и съдията по видеоповторенията Паоло Талявенто. Двубоят ще се запомни с изгонването на Масимо Весино, който разкъса крака на Марио Манджукич. По-късно на Миралем Пянич от Юве беше спестен втори жълт картон да нарушение, при което босненецът влезе с коляно напред на играч на Интер.\"Здравей, Таля. Всичко мина перфектно. Той се справи добре, може да го издигнеш\", казва Алегри към Талявенто, като се твръди, че думите са по адрес на рефера Даниеле Орсато. Изразът, който Алегри използва е \"promosso\", който в италианския език се използва за матура, полагане на изпит и качване на следващо ниво.Разпространява се и запис на думи на самия Талявенто, който при 2:2 казва \"Ще спечелим в добавеното време\". Италианската федерация се е сезирала по случая, а прокурор е поискал видеозаписите. Припомняме, че Юве обърна мача от1:2 до 3:2 за две минути в края. Ден по-късно конкурентът за титлата Наполи се издъни с 0:3 като гост на Фиорентина и на практика се прости с мечтите за трофея, тъй като изостава на 4 точки от \"Старата госпожа\" три кръга преди края.", "date": "2018.04.30", "title": "Подозират треньора на Ювентус в сговор със съдиите"}
{"url": "https://offnews.bg/sviat/prezidentat-na-iuzhna-koreia-tramp-zasluzhava-nobelova-nagrada-za-mir-679734.html", "text": " Президентът на Южна Корея Мун Джей-ин обяви, че американският му колега Доналд Тръмп заслужава Нобелова награда за мир заради усилията му в преговорите за ядреното разоръжаване на Корейския полуостров.Вдовицата на покойния южнокорейски президент Ким Дай-юнг каза на Мун Джей-ин, че той заслужава Нобелова награда, тъй като стана първият на поста посетил Северна Корея.Обсъждайки това, Мун Джей-ин заяви, че Тръмп е този, който е достоен за наградата, съобщи Politico.„Президентът Тръмп трябва да получи Нобелова награда. Единственото нещо, от което се нуждая аз, е мирът“, коментира южнокорейският президент. Четирима американски президенти са получавали Нобелова награда за мир - Теодор Рузвелт, Удроу Уилсън, Джими Картър и Барак Обама.", "date": "2018.04.30", "title": "Президентът на Южна Корея: Тръмп заслужава Нобелова награда за мир"}
{"url": "https://offnews.bg/dw/kam-iztochna-evropa-es-ne-e-bankomat-679736.html", "text": "\"Брюксел като банкомат, за който не ти трябва нито банкова карта, нито ПИН\" - така гледат на ЕС в някои от източноевропейските страни-членки, пише Дойче веле. Дали сега ЕК ще ореже парите на онези държави, които не спазват правилата?В сряда Еврокомисията ще представи бюджетната рамка за периода 2021-2027 година. Дали този бюджет ще „накаже\" със съкращаване на помощите онези държави, които занемаряват върховенството на закона и не проявяват солидарност по въпроса за бежанците и мигрантите?Според германския вестник „Билд\", новият бюджет на ЕС ще хвърли ръкавица към някои своенравни държави-членки. „Ако има сериозни спънки по отношение на принципите на правовата държава, разделението на властите и солидарността, занапред Брюксел ще плаща по-малко пари - такива са плановете на Еврокомисията, които ще бъдат представени в сряда\", пише изданието и цитира еврокомисарката по правосъдието Вера Юрова, според която изплащането на европейски помощи ще бъде обвързано с функционирането на правовата държава. Според Юрова, комисарите били единодушни, че трябва да се въведе такова условие.\"ЕС е във финансов цугцванг\"„Билд\" уточнява, че на мушка са държави като Полша, Унгария, Словакия и Чехия. Според други източници обаче, европейските фондове могат да бъдат съкратени и за България и Румъния, където все още има сериозни проблеми в съдебната система и в борбата срещу корупцията. Страните от така наречената „Вишеградска група\" трайно са на нож с Брюксел, например по въпроса за разпределянето на бежанците, пише вестникът и продължава: „Това е лоша новина най-вече за Варшава, където управляващата партия „Право и справедливост\" непрекъснато са разправя с Брюксел по въпроса за независимостта на съдилищата. Нашата източна съседка получава най-високите европейски помощи\", посочва изданието и цитира полския вестник „Жечпосполита\", според който Полша е „като наркозависима\" от европейските финанси и гледа на ЕС като на \"банкомат, за който не ти трябва нито банкова карта, нито ПИН\".По-нататък „Билд\" цитира полски медии, според които парите за Полша може да бъдат съкратени с 8%. А това се равнява на около 1 милиард евро годишно. Според вестника, по този начин Еврокомисията цели не само да се покрие част от финансовия недостиг, предизвикан от Брекзита, но и да се пренасочат пари към някои южноевропейски държави като Гърция и Испания, както и към страни и региони, които приемат бежанци. Авторът на статията припомня, че такава е нагласата както на германската канцлерка Ангела Меркел, така и на френския президент Еманюел Макрон: „Скоро няма да ги има онези 13 милиарда от британската вноска. Същевременно обаче ще се харчат повече пари за защита на общите граници, за интеграция на мигрантите и за борба срещу младежката безработица в южната част на ЕС. А това означава, че в момента ЕС се намира във финансов цугцванг\", коментира \"Билд\".В Унгария, където партията на премиера Виктор Орбан отново спечели изборите, при това с лозунга „Да спрем Брюксел!\", положението прилича на това в Полша. Страната получава солидна европейска подкрепа - въпреки посегателствата срещу правовата държава и въпреки антиевропейската реторика на управляващите. Премиерът Орбан гръмко обяви, че иска да изгради една \"нелиберална държава\" и да забрани дейността на онези НПО, които се намесват в политиката, припомня изданието и цитира политолога Торстен Бенер, според когото е крайно време Меркел и нейните сподвижници да се намесят в защита на правовата държава. „Напълно неприемлив е пакетът от закони „Спрете Сорос\", с чиято помощ Орбан се опитва да ограничи помощта, която американският милиардер оказва на унгарското гражданско общество и на организациите, подпомагащи бежанците\", казва в тази връзка пред „Тагесшпигел\" германският зам.-министър на външните работи Михаел Рот.Аргументи и контрааргументиНо плановете да се съкратят европейските пари за онези държави, които нарушават правилата, не стъпват върху достатъчно стабилна правна основа. Навярно поради това еврокомисарката Вера Юрова се подсигурява с уточнението, че те „не са насочени конкретно срещу една или друга държава\". А в документ като бюджетната рамка това не и възможно, защото бюджетът се разпределя преди всичко по пера, уточняват източници от Еврокомисията. Въпреки това държавите, които внасят повече пари в общата хазна, искат да обвържат изплащането на субсидии с независимостта на съдилищата. Тук аргументът им е убедителен: единствено независимите съдилища могат да гарантират, че европейските пари ще се използват по предназначение. Насрещният аргумент обаче също има своята тежест: европейските помощи не са инструмент за дисциплиниране на непослушни държави-членки. Тяхната цел е преди всичко да изравнят стандарта на живот вътре в ЕС.", "date": "2018.04.30", "title": "Към Източна Европа: ЕС не е банкомат"}
{"url": "https://offnews.bg/temida/tcatcarov-spusna-ukazania-za-barza-reaktcia-za-zashtita-na-postradalit-679725.html", "text": "Главният прокурор Сотир Цацаров спусна указания за бърза реакция за защита на пострадалите при домашно насилие.Заповед на Цацаров от днес обяснява на прокурорите стъпка по стъпка действията, които трябва да предприемат при сигнали за домашно насилие, закана за убийство и нарушаване на заповед за защита от домашно насилие, съобщи news.lex.bg.В указанията са описани действията в случаите, когато пострадалият подава оплакване лично или дистанционно.Според указанията при лично явяване прокурорът незабавно трябва да заведе жалбата в деловодната система, след което да извърши справка в Унифицираната система на прокуратурата за наличието на други преписки и досъдебни производства, свързани с подателя на жалбата и човека, срещу когото е насочена тя. Справката се прилага към съобщението и всичко се докладва на дежурния прокурор.Той пък трябва да снеме обяснения от пострадалия и да му даде да попълни формуляр, съдържащ информация за правата му и за това какво може да предприеме в съответния случай. Ако има данни за непосредствена опасност за живота му, веднага трябва да се уведоми полицията, която ще получава и всички материали, включително по електронен път. Когато материалите са постъпили в прокуратурата по пощата, тогава обвинителят уведомява жалбоподателя за това, че на МВР се възлага извършването на проверка.Ако пък случайно сигналът бъде подаден до различна от компетентната прокуратура, то тя не се освобождава от отговорност, обвинителят отново трябва да направи справките в системата, да преценява неотложността на случая и при необходимост веднага да изпраща всички материали на компетентната прокуратура, като това отново може да стане по мейл, факс и др.Когато преписката отиде при наблюдаващия прокурор, той може да извърши лична проверка, да възложи такава на МВР или да образува досъдебно производство. Независимо какво ще предприеме, той задължително преценява необходимостта от сезиране на съответната дирекция \"Социално подпомагане\".Наблюдаващият прокурор задължително ще трябва да установи кой, кога, къде и при какви обстоятелства е осъществено насилието, предприети ли са мерки за защита и с какъв резултат, има ли очевидци или документи и други материали, подкрепящи твърденията; дали обвиненият в домашно насилие страда от психично заболяване и дали е действал под влияние на алкохол или наркотици; притежава ли оръжие и има ли разрешение за него; заведени ли са в структурите на МВР, в прокуратурата или в други компетентни органи други сигнали с твърдения за осъществено домашно насилие, за отправени закани с убийство или нарушена заповед за защита и какви мерки са били предприети; присъствало ли е дете на местопроизшествието.След като прокурорът установи тези факти и прецени, че трябва да започне разследване - то се провежда приоритетно, съобразно методиката и тактиката на разследване на съответните видове престъпления от общ характер. За всеки конкретен случай наблюдаващият прокурор преценява дали е необходимо назначаването на експертиза. При привличане на дадено лице като обвиняем прокурорът трябва да извърши задълбочена преценка за необходимостта от вземане на мярка за неотклонение и нейния вид, както и на мерки за защита на пострадалия.Ако съдът измени мярката за неотклонение \"задържане под стража\" в по-лека, обвинителят веднага трябва да уведоми за това жертвата на домашно насилие и полицейското управление, на чиято територия живее тя.Ако наблюдаващият прокурор откаже да образува досъдебно производство, защото престъплението е от частен характер, тогава той трябва да обясни на пострадалия, че може да подаде тъжба до районния съд по местоизвършване на деянието. Ако деянието пък не представлява въобще престъпление, тогава прокурорът трябва да обясни на жалбоподателя какви са правата му по Закона за защита от домашното насилие.", "date": "2018.04.30", "title": "Цацаров спусна указания за бърза реакция за защита на пострадалите от домашно насилие"}
{"url": "https://offnews.bg/sviat/sreshtata-mezhdu-tramp-i-kim-chen-un-mozhe-da-bade-na-granitcata-mezhd-679726.html", "text": "Американският президент Доналд Тръмп спомена селището Панминчжон на границата между двете Кореи като възможно място за историческата среща на върха със севернокорейския лидер Ким Чен-ун, съобщиха Ройтерс и БТА. \"Обмислят се много страни за срещата, но няма ли Домът на мира, на границата между Северна Корея и Южна Корея, да бъде по-представително, по-важно и по-трайно място, отколкото трета страна? Просто питам!\", написа Тръмп в \"Туитър\".На същото място миналата седмица се срещнаха Ким Чен-ун и южнокорейският президент Мун Дже-ин.Те се разбраха да работят за сключването на мирен договор между двете държави и да положат усилия за премахването на ядрените оръжия от Корейския полуостров.", "date": "2018.04.30", "title": "Срещата между Тръмп и Ким Чен-ун може да бъде на границата между двете Кореи"}
{"url": "https://offnews.bg/obshtestvo/blizo-polovin-milion-balgari-shte-patuvat-za-praznitcite-679733.html", "text": "Близо половин милион българи ще пътуват за майските празници, показват изчисленията на Института за анализи и оценки в туризма.„От тази бройка около 350 000 ще пътуват в пределите на страната ни, а 70 000 - в чужбина\", обясни директорът на Института Румен Драганов, цитиран от \"Фокус\".По думите му сред най-предпочитаните дестинации ще са Гърция, Македония, Сърбия, Румъния и страните от ЕС.\"По отношение на очакваните пристигащи чуждестранни туристи е възможен наплив освен към обичайните дестинации като София, Варна и Бургас и към градове като Пловдив и Велико Търново\", допълни Драганов.По думите му в този пролетен туристически сезон очакваме около 1 100 000 чужденци да дойдат в страната ни, с интензивност от 33 000 посетители средно дневно.\"Може би за първи път през месец май ще надхвърлим 1 000 000 чуждестранни посетители, влезли през границата, тъй като в действителност е много интензивно пътуването през април и то вследствие на новооткритите полети до Варна и Бургас“, подчерта той.", "date": "2018.04.30", "title": "Близо половин милион българи ще пътуват за празниците"}
{"url": "https://offnews.bg/temida/kmetat-obvinen-v-svodnichestvo-ostava-v-aresta-679735.html", "text": "Кметът на с. Тъжа Цвятко Балабуров, който е обвинен в сводничество, остава в ареста. Това реши Специализираният съд след 3-часово заседание, съобщи Нова телевизия. В ареста остават и останалите шестима задържани. Аргументът на съда е, че няма опасност да се укрият, но има опасност да извършат друго престъпление. Обжалването на решението може да стане най-рано 8 май.Балабуров и още 8 души са задържани на 27 април при спецакция на прокуратурата и ГДБОП. Двама от тях са освободени под гаранция.Групата е работила от пролетта на 2017 г., като момичетата са \"отдавани\" на клиенти в София. За целта били наети два апартамента, където се извършвали сексуслугите. Групата е държала и заведение в центъра на София - Бар 10. В него част от обслужващият персонал, освен че работили като сервитьорки, са извършали и сексуални услуги по желание на клиентите.Балабуров бил тарторът на бандата, която според прокуратурата оплела в мрежите си 20 момичета.Механизмът, по който се набирали момичетата, бил предоставяне на високолихвени кредити, които те трудно успявали да върнат. Момичетата били поставяни в зависимост и по този начин им се давало възможност да върнат борчовете си. Момичета били набирани и по обяви във вестник.Кметът на Тъжа е познат на следствието. Срещу него има съдебно производство за трафик на хора от преди 3 години.", "date": "2018.04.30", "title": "Кметът, обвинен в сводничество, остава в ареста"}
{"url": "https://offnews.bg/sviat/netaniahu-obvini-iran-che-tajno-prodalzhava-razvitieto-na-iadrenata-s-679738.html", "text": "Израелският премиер Бенямин Нетаняху обвини Иран, че тайно продължава развитието на военната си ядрена програма, съобщи Би Би Си.Той подчерта, че има доказателства за твърденията си - разузнаването на Израел открило около 55 000 страници документи, свързани с разработките на Иран.Документите разкривали, че целта на Иран била произвеждане на пет ядрени бойни глави и извършване на ядрени опити, като за целта били обмисляни пет различни места. Част от документите са отпреди години, което според израелския премиер значи, че целта на Техеран винаги е била изграждане на ядрен арсенал. Според Нетаняху държавата е преместила ядрените си оръжия в секретен обект и така ги е скрила от международните наблюдатели.„Иранското ядрено споразумение е построено върху лъжи”, коментира Нетаняху.Той допълни, че информацията вече е стигнала до САЩ и ще бъде представена на международните организации.В отговор иранският външен министър Джавад Зариф обвини Нетаняху, че подвежда хората.Сделката от 2015 г. отвори Иран към света и засили позициите на по-умерените политици в Техеран, от чиито кръгове е и президентът Хасан Рохани.Американският президент Доналд Тръмп обяви вече няколко пъти готовност САЩ да излязат от споразумението, ако то не бъде променено.Европа обаче настоява да не се предприемат стъпки назад в отношенията с Иран. ", "date": "2018.04.30", "title": "Нетаняху обвини Иран, че тайно продължава развитието на ядрената си програма"}
{"url": "https://offnews.bg/obshtestvo/bozhidar-angelov-nikoga-ne-sam-kril-vazrastta-si-679731.html", "text": "OFFNews дава право на отговор на декана на Факултета по начална и предучилищна педагогика проф. д-р Божидар Ангелов във връзка с публикацията  от 4 януари 2018 г. Публикуваме и приложеното становище на проф. Красимира Средкова без редакторска намеса.", "date": "2018.04.30", "title": "Божидар Ангелов: Никога не съм крил възрастта си"}
{"url": "https://offnews.bg/sviat/chetirima-turisti-zaginaha-v-shvejtcarskite-alpi-679737.html", "text": "Четирима туристи загинаха в Швейцарските Алпи, а други петима са в тежко състояние, след като били принудени от лошото време да прекарат нощ на открито. Те прекарали без подслон нощта в областта Пин д-Арола, съобщиха световните медии. Спасителният екип открил 14 души. Един то тях бил мъртъв след падане. Някои от останалите били с хипотермия. Пострадалите са транспортирани до болници в района. Трима от тях са починали. Туристите са от Италия, Франция и Германия.", "date": "2018.04.30", "title": "Четирима туристи загинаха в Швейцарските Алпи"}
{"url": "https://offnews.bg/politika/otkazaha-registratcia-na-dvizhenieto-na-bozhidar-dimitrov-679723.html", "text": "Агенцията по вписванията е отказал регистрация на движението на бившия директор на НИМ Божидар Димитров „Български надпартиен съюз Кан Кубрат“.Това заяви Димитров пред \"Фокус\".„Това не беше искане за регистрация на партия, а на най-обикновена неправителствена организация, независимо от това, че тя ще се занимава с решаване и на политически проблеми“, посочи Димитров. Той обясни и какви са били аргументите за отказа.„Основната ни цел беше да сменим формата на управление на България от парламентарна на президентска република, смятайки нея за по-добра по ред показатели. Такава форма съществува в други демократични страни като САЩ, Русия, Франция, Турция и т.н. Най-неочаквано получихме отказ. Аргументите за това са от няколко изречения, за които, честна дума, се чудех дали да се смея или да плача. Аргументите са, че ние желаем да променим конституционния ред в България, а това е незаконно и, едва ли не, ще извършим държавен преврат или държавна измяна“, подчерта Божидар Димитров.Според него обаче истинските мотиви за отказа са други.„Очевидно сме уплашили част от сегашния политически елит, който знае, че няма да има място в това, което сме предвидили като втора точка – съставени от президента „професорски правителства“. В тях ще влизат хора, които са супер специалисти в конкретна област, но и мениджъри. Както направи Цар Борис III между 1935 г. и 1943 г. и България отбеляза рязък скок в своето развитие. Необразованите хора ще бъдат вън от политическия елит на България и за това очевидно са се активизирали и постарали на първо четене да ликвидират този опит да се промени формата на управление на България и компетентни хора да управляват“, коментира той.Димитров допълни, че решението за отказ на регистрация ще бъде обжалвано пред Софийския градски съд. \"Съзнателно ни тласкат, дявол да го вземе, към нещо, което се нарича политическа партия, избори и т.н. Ние не желаехме даучастваме в това, но очевидно ще пожелаем, дори и да разберем дали българския народ иска да го управлява неговият истински елит – българските професори“, каза още Димитров.", "date": "2018.04.30", "title": "Отказаха регистрация на движението на Божидар Димитров"}
{"url": "https://offnews.bg/offtopic/komediantka-sasipa-ot-majtapi-tramp-i-sega-e-vrag-nomer-1-na-belia-dom-679721.html", "text": "Звездата на стендъп комедията Мишел Улф попадна в центъра на голям медиен скандал след годишната Вечеря на кореспондентите в САЩ. Събитието събира журналистите, които отразяват работата на Белия дом, администрацията на президента, както и пресцентъра, в знак на колегиалност и професионализъм. Както винаги, събитието си имаше и програма, част от която беше и самата Улф. Любопитно е да отбележим, че на вечерята за втора поредна година (откакто Тръмп е на власт) президентът не присъства.Скандалът се завъртя около това дали Улф не е прекрачила границата със своя хумор, обиждайки Тръмп и редица други висши представители на американската власт.В своя сет Улф включи дори и дъщерята на Тръмп Иванка, което още по-малко се понрави на представителите на пресслужбата на Белия дом.\"Добър вечер, добре дошли, както би казала порно актриса, която ще прави секс с Тръмп \"Да приключваме по-бързо\" - с тези думи Улф открива своята част от програмата, а след това става дори по-брутално.Журналисти от различни медии също са се възмутили от цялото представяне. \"Мисля, че прекрачи границата\", казва репортерката на ABC, част от асоциацията на кореспондентите в Белия дом.Улф не може да бъде обвинена, че е пристрастна към някоя политическа фигура или сила, тъй като шеги тя си прави и с най-големия опонент на Тръмп от президентските избори - Хилъри Клинтън.\"Странно е, че кампанията на Тръмп е имала контакт с Русия, а тази на Хилъри даже нямаше с Мичиган\", казва комедиантката.Преведени, майтапите не са толкова яки със сигурност, така че може да се запознаете с цялото представяне на Улф по-долу.Бившият прессекретар на Белия дом Шон Спайсър написа в Туитър, че Вечерята е била позорна, а отговорът на Улф е в типично неин стил. Тя написа просто \"Благодаря\".Но не би следвало всичко това да бъде странно, тъй като хора се обиждат от шеги постоянно.Интересното е, че щом има обидени и то от администрацията на Белия дом, то те не са били наясно какво ще се говори. Никой не е проверил материала на Улф. Представяте ли си такова нещо да стане на официална вечеря с Бойко Борисов? И ние не можем.Целият акт на Улф:Източник: ", "date": "2018.04.30", "title": "Комедиантка съсипа от майтапи Тръмп и сега е враг номер 1 на Белия дом"}
{"url": "https://offnews.bg/obshtestvo/provede-se-parvoto-zasedanie-na-saveta-na-detcata-za-2018-g-v-haskovo-679703.html", "text": "Представителите на гласа на младите хора от цялата страна обмениха идеи и планираха редица инициативи за популяризиране на правата на децата в рамките на първото за годината редовно заседание на Съвета на децата. Домакин на тридневната среща на националния детски консултативен орган към Държавната агенция за закрила на детето беше град Хасково.Младите хора разказаха на председателя на Държавната агенция за закрила на детето (ДАЗД) д-р Елеонора Лилова, кмета на Община Хасково г-н Добри Беливанов и на заместник областния управител д-р Стефка Здравкова за ползотворната среща.Председателят на ДАЗД д-р Лилова благодари на членовете за направените предложения:Сред основните теми, дискутирани по време на заседанието, бяха промяната на грижата за децата с противообществени прояви и тяхната социализация и адаптация, възможностите за психологическа подкрепа на учениците и ролята на педaгогическите съветници, психолозите в училище, както и националната телефонна линия за деца 116 111.Членовете на Съвета на децата планират през месец юни да проведат инициативата „Седмица за здравословно хранене“. През лятната ваканция ще организират спортни дейности и състезания, както и пунктове, в които децата ще имат възможността да се запознаят с различни спортове, изкуства, фолклор.Новата учебна година ще стартира с провеждането на кампания за толерантност и ненасилие в училищата. Младите хора ще подкрепят и изпълнението на целите, заложени в Националната програма за закрила на детето за 2018 г.", "date": "2018.04.30", "title": "Проведе се първото заседание на Съвета на децата за 2018 г. в Хасково"}
{"url": "https://offnews.bg/snukar/predstoi-zrelishtna-posledna-sesia-mezhu-dzhad-tramp-i-riki-uoldan-679714.html", "text": "Сблъсъкът на Джъд Тръмп и Рики Уолдън във втория кръг на световното първенство по снукър шефийлдския театър \"Крусибъл\" се очертава да има зрелищен край, след като преди последната сесия резултатът е 8:8.Второто доиграване започна също при равенство 4:4, като двамата отново поделиха фреймовете, въпреки че Уолдън зададе темпото със спечелване на първите две партии.Асото обаче отговори подобаващо на предизвикателството с два сенчъри брейка от 100 и 103, за да запази паритета на първия интервал.По-рано вчера пък Джон Хигинс се класира за 1/4-финалите, прегазвайки Джак Лисовски с 13-1 в един от най-неравностойните мачове този сезон.Четирикратният първенец на планетата нанесе безмилостен удар по амбициите на англичанина, разбивайки го на нула в първата сесия.Повратният момент настъпи във втория фрейм, в който Джак записа хубав брейк от 60 точки, но пропусна възможността да изравни и това се отрази върху играта му.", "date": "2018.04.30", "title": "Предстои зрелищна последна сесия межу Джъд Тръмп и Рики Уолдън"}
{"url": "https://offnews.bg/politika/ninova-kam-borisov-vie-ste-umnikat-reshil-che-bg-bebetata-obichat-p-679715.html", "text": "Щастлива съм, че България днес е център на дискусията за двойните стандарти в храните. Изумена съм от въпросите на премиера Борисов: кой умник казва, че българското бебе харесва палмово масло и защо се държат така големите търговски вериги в България. Кой мислите, че е умникът, господин премиер? Ами Вие. Проверете колко пъти ГЕРБ гласуваха против закона за търговските вериги от 2012 г. досега. С него видите ли сме гонели чуждите инвеститори. А ние просто искахме да не увреждат здравето на българския народ с некачествени храни и да не убиват българското производство. Това написа във Фейсбук председателят на НС на БСП Корнелия Нинова по повод думите на премиера.Тя призова премиера да провери - дали президентът Плевнелиев не е наложил вето. „Наложи. Заради лобизъм в полза на големите. А кой нарочи БСП за антиевропейска партия, защото произнесох изречението: българският народ не е втора ръка в Европа, за да ни продавате втора ръка храна. Вие, господин премиер. Твърде дълго управлявате, за да помните такива подробности. Но ние ги помним. Надявам се и българите също.Утре за пореден път внасяме същия закон. Чакаме да видим как ще гласувате този път”, заявява лидерът на левицата.", "date": "2018.04.30", "title": "Нинова към Борисов: Вие сте умникът, решил, че бг бебетата обичат палмово масло"}
{"url": "https://offnews.bg/obshtestvo/sabraha-se-parite-za-tedi-pribira-se-ot-brazilia-na-4-maj-679713.html", "text": "Онкоболната Теодора Маджарова се прибира в България от Бразилия на 4 май. Ако Господ е рекъл, имаме шанс да се приберем. Има още детайли за уточняване, затова ни трябва цялата позитивна енергия, която можем да съберем!, съобщи във фейсбук групата \"Да помогнем на Теди\" съпругът й Александър Русанов. По откритата дарителска сметка вече са събрани над 30 000 евро, кампанията временно спира, парите са достатъчни, за да се завърне семейството у дома. Полетът ще бъде осигурен от турската болница \"Анадолу\", като се очаква Теодора и семейството ѝ да се приберат в края на седмицата. По-рано днес Александър е получил офертата от за посредничеството от специализирана компания, която работи в сътрудничество с турските авиолинии. Външно министерство и лично министър Екатерина Захариева се зае да ни помогне за транспортирането от Истанбул до София, уточнява мъжът. Теодора Маджарова замина за процедури при медиум в Бразилия, но състоянието ѝ се влоши. ", "date": "2018.04.30", "title": "Събраха се парите за Теди, прибира се от Бразилия на 4 май"}
{"url": "https://offnews.bg/obshtestvo/vertoleti-i-samoleti-shte-letiat-nad-sofia-v-podgotovka-za-parada-na-6-679722.html", "text": "Във връзка с подготовката за военния парад в Деня на Храбростта и празник на Българската армия, военна техника ще се предислоцира утре, 1 май, от военните формирования в страната до летище Доброславци край София, съобщиха от Министерството на отбраната.Военната техника ще се придвижва по националната пътна инфраструктура от градовете Сливен, Ямбол, Казанлък, Карлово, Асеновград, Стара Загора, Плевен и Благоевград до летище Доброславци.Вертолети и самолети от състава на ВВС ще изпълняват полети с прелитане на малка височина над София по повод подготовката и провеждането на военния парад на 6 май.От 3 до 6 май 2018 г. са планирани полети на вертолети и самолети на българските ВВС, с прелитане на малка височина над град София, площад “Княз Александър I”, във връзка с подготовката и провеждането на военния парад.Тренировъчни полети над София ще бъдат изпълнявани в следните времеви интервали:• от 10:00 ч. до 11:00 ч. на 3 май 2018 г., с прелитане над площад „Княз Александър I“; • от 10:00 ч. до 11:00 ч. на 4 май 2018 г., с прелитане над площад „Княз Александър I“;• от 10.00 ч. до 11.00 ч. на 5 май 2018 г., с резервен времеви интервал от 14:00 ч. до 15:00 ч. същия ден, с прелитане над площад „Княз Александър I“, за участие в генералната репетиция за парада;• от 18:00 ч. до 20:00 ч. на 5 май 2018 г., с прелитане над Националния стадион „Васил Левски”, за участие в тържественото отбелязване на 70-ата годишнина от основаването на Централния Спортен Клуб на Армията (ЦСКА).В Деня на Храбростта и празник на Българската армия, на 6 май 2018 г. вертолети и самолети на българските ВВС ще прелетят над площад „Княз Александър I“ в София от 10.00 ч. до 11.00 ч., за участие във военния парад.От Министерството на отбраната предупредиха, че е забранено използването на въздушното пространство от дронове в периода на провеждане на тренировките на ВВС и по време на военния парад. Забраната е въведена с цел гарантиране на безопасността на участващите военни вертолети и самолети, както и за да бъде предотвратен възможен нежелан инцидент в район със струпване на много хора.", "date": "2018.04.30", "title": "Вертолети и самолети ще летят над София в подготовка за парада на 6 май, забраняват дроновете"}
{"url": "https://offnews.bg/liubov-i-seks/banova-i-plevneliev-ochakvat-dete-679697.html", "text": "Синоптичката Десислава Банова и президентът Росен Плевнелиев (2012 - 2017) очакват дете, тя е потвърдила новината, стана ясно в предаването \"На кафе\" по Нова телевизия. Преди месец Банова обяви, че тя и Плевнелиев са се сгодили. По думите й предложението е било многоромантично и е дошло няколко месеца по-рано, по време на пътуване до Виена. Двойката обмисля сватба наесен, церемонията ще е далеч от светлините на прожекторите. През есента на миналата година Банова и Плевнелиев официално разкриха, че имат връзка. ", "date": "2018.04.30", "title": "Банова и Плевнелиев очакват дете"}
{"url": "https://offnews.bg/obshtestvo/izba-edoardo-mirolio-kani-na-parvia-po-roda-si-simposio-del-vino-679698.html", "text": "На 3 май от 16 часа в сградата на Интерпред на булевард Драган Цанков №36 винарска изба Едоардо Миролио има удоволствието да покани всички любители и ценители на виното на първия по рода си Simposio del Vino. През далечната 1998 година стартира създаването на лозята на изба Едоардо Миролио и 20 годишния юбилей е добър повод да се опитат новите реколти вина, изискана храна и да се насладим на изпълненията на италианския крал на суинга - Матео Бранкалеони. Още древните римляни са наричали със звучното име \"симпозиум\" веселите вечерни сбирки с вино и храна, на които в по-неформална атмосфера са дискутирали различни теми. Домакините от избата ще се радват да посрешнат всички, за които хубавото вино е важна част от живота им и за които разговорите с чаша в ръка и срещи с интересни хора са приятно занимание.Изба Едоардо Миролио е разположена в централната част на масив от лозя, които покриват склона на хълма „Свети Илия“, който се спуска към село Еленово. Годишният производствен капацитет е 1 милион литра вино. Цикълът на производство обхваща всички технологични операции - от началната преработка на гроздето до бутилирането на виното. Kъм настоящия момент са засадени 170 хектара лозови масиви от елитен френски и български посадъчен материал. Част от сортовете, които култивира винарска изба Едоардо Миролио са Каберне Совиньон, Мерло, Каберне Фран, Пино Ноар, Шардоне, Мускат Отонел, Траминер, Совиньон Блан, Мавруд, Рубин, Мелник, Букет и Вионие. Като производител Едоардо Миролио е безспорен новатор на българския винен пазар - в избата се произвеждат най-добрите пенливи вина по класическа технология в България, които са еталон за този тип вино не само у нас. Друг от иновативните проекти е производството на 100% органично Био вино, сертифицирано по най-високите европейски стандарти. В този сегмент изба Едоардо Миролио е не само водещ производител, но успява да представи вина с уникални качества, харесвани далеч извън България. Трети фокус за избата, бележил създаването и още от 1998 година и водещ при избора на тероара на Еленово е работата с капризния и взискателен френски сорт Пино Ноар, от който се правят уникални бели, червени и розе вина. Не на последно място, енолозите на избата работят целенасочено с българските сортове Мавруд, Рубин и Букет, от които се правят изключително качествени вина в серията Еленово и уникалния за България продукт Буке Нуво - младо червено вино от българския сорт Букет по технологията на световно известното Божоле. За удобство на посетителите и ценителите на виното, винарска изба „Едоардо Миролио“ разполага и с бутиков хотел - „Соли Инвикто“.", "date": "2018.04.30", "title": "Изба Едоардо Миролио кани на първия по рода си Simposio del Vino"}
{"url": "https://offnews.bg/politika/radan-kanev-da-badem-na-masata-a-ne-v-meniuto-679699.html", "text": "Преките икономически ползи от влизането в Еврозоната са значителни: Голямо улеснение за търговията, особено при малките фирми; По-сигурна банкова система; По-ниски лихви по кредитите; Предимство за туризма...И все пак, въпросът е в много по-голяма степен политически и особено - въпрос на национална сигурност.Това написа на страницата си във фейсбук зам.-председателят на ДСБ Радан Кънев. В текста му се казва още: Еврозоната се превръща в политическо ядро на ЕС, много скоро там ще се взимат ключовите решения. Нещо повече - със сигурност това ядро ще е значително по-малко бюрократично, с много по-ясни и съответно - демократични политически процеси. Държавите извън еврозоната ще трябва от една страна да се съобразяват в огромна степен с тези решения, а от друга - гражданите им ще бъдат лишени от участие в дебата и вземането им. А интересите на българите и холандците (например) съвсем не са идентични. Защитата на българския интерес изисква да бъдем на масата, а не в менюто...В момента сме изправени пред три проблема:Неискреност на управляващите в заявките за членство; Неспособност да се извършат необходимите за членството реформи; Тепърва разгръщаща се национална кампания против членството, активно подкрепяна от три групи:  Местна и тук оперираща чужда финансова мафия, достигаща във влиянието си до самата БНБ; Преки проводници на чужди на ЕС интереси (за които България е важна именно като пробита периферия, а и всяка слабост на ЕС е добре дошла) и Новите \"полезни идиоти\" на Кремъл, които са свестни хора, но \"консервативно-патриотичните\" им опити да си намерят симпатизанти/избиратели пряко обслужват горните две (силно свързани помежду си) групи.", "date": "2018.04.30", "title": "Радан Кънев: Да бъдем на масата, а не в менюто"}
{"url": "https://offnews.bg/112/shofior-zagina-na-miasto-pri-tezhka-katastrofa-na-patia-ajtos-burgas-679702.html", "text": "Един човек загина, а друг е ранен при катастрофа на пътя Айтос – Бургас. Инцидентът е станал около 9:30 ч. днес.Лек автомобил, пътуващ от Айтос към Бургас, прави ляв завой в посока Цветарниците, и е блъснат е от друг автомобил, който се е движел от Бургас в посока Айтос.На място е загинал водачът на колата, движещ се към Бургас. Неговата спътничка е откарана в бургаска болница, като в момента здравословното ѝ състояние е в процес на установяване\", каза пред „Фокус” говорителят на бургаската полиция Цветелина Рандева.В резултат на инцидента към момента е затруднено движението в едната пътна лента в отсечката Айтос – Бургас. Регулирането на движението се осъществява с ръчен режим от страна на Пътна полиция.", "date": "2018.04.30", "title": "Шофьор загина на място при тежка катастрофа на пътя Айтос - Бургас"}
{"url": "https://offnews.bg/analizi-i-komentari/galap-interneshanal-58-ot-balgarite-si-haresvat-shefa-53-na-sto-dov-679701.html", "text": "Личната оценка на българите за работата им е по-скоро добра, както и оценката им за началниците. Доволните от парите, които получават в работата си, са малко повече от недоволните. Това са част от изводите от месечното изследване на \"Галъп интернешънъл\", проведено между 13 и 22 април сред 817 души по метода \"лице в лице\". Очакванията безработицата да остава същата или да расте продължават да преобладават, но негативните очаквания са в най-ниската си тока от години. Оптимистичните изводи обаче биха били прибързани, коментират социолозите. Данните няма как да показват обективната картина на пазара на труда – те разкриват субективните усещания в обществото, отразени в декларациите на респондентите. Както може да се очаква, най-доволни са хората, които имат и най-високо образование. Пенсионерите у нас изглеждат в сериозна степен доволни от трудовия си път. При отчитането на този показател, хората си дават сметка не само за размера на заплащането, но и за възможността или невъзможността да си намерят друга по-добра работа, за съотношението труд/заплащане и т.н.58% от работещите пък казват, че са доволни от шефовете си, 24% не са, а 13% казват, че нямат шефове. Останалите се затрудняват да отговорят. Във въпроси като този със заплащането и този за шефовете, разбира се, може да се отразява и известна предпазливост на отговарящите. Очакванията на българите за безработицата са на ниски нива в сравнение с предходни периоди. През април 20% очакват повишаване на безработицата и това е най-ниската точка от години. В последните няколко години тези очаквания се движиха около 40%, а по време на кризата дори преминаваха нива от 70%. Междувременно растат очакванията безработицата да остане на нива като сегашните (47% през този месец), а очакванията за намаляване на безработицата се движат напоследък на нива около и над 10%, като този месец са 14%. Всичко това означава, че песимизмът за трудовите перспективи остава преобладаващ, но намалява. ", "date": "2018.04.30", "title": "Галъп Интернешънъл: 58% от българите си харесват шефа, 53 на сто доволни от заплатата"}
{"url": "https://offnews.bg/temida/55-godini-zatvor-poluchiha-petima-mazhe-iznasilili-maloletno-momiche-679718.html", "text": "Наказание от общо 55 години затвор получиха петима мъже, които бяха признати за виновни за изнасилване на малолетно момиче през 2005 г.По внесен обвинителен акт на Окръжна прокуратура – Бургас и осъдителни присъди на три съдебни инстанции, Върховният касационен съд (ВКС) наложи общо наказание от 12 години „лишаване от свобода“ на Осман Сюлейман (на 31 г.), 11 години „лишаване от свобода“ на Исмаил Али (на 35 г.), 10 години „лишаване от свобода“ на Орхан Хюсеин (на 38 г.), 10 години „лишаване от свобода“ на Азис Хюсеин (на 33 г.) и 12 години „лишаване от свобода“ на Костадин Неделчев (на 33 г.), за извършени две престъпни деяния.Те са признати за виновни в извършени на блудствени действия с малолетно момиче. Случаят е от юни месец 2005 година на около 3 км край с. Просеник, Бургаско. Изнасилването станало след заплахи и прилагане на сила. Към момента петимата мъже се намират в Затвора, където изтърпяват наложените им наказания при „строг“ режим.Решението на ВКС е окончателно и не подлежи на обжалване.", "date": "2018.04.30", "title": "55 години затвор получиха петима мъже, изнасилили малолетно момиче"}
{"url": "https://offnews.bg/futbol/lokomotiv-plovdiv-i-etar-ne-se-pobediha-679739.html", "text": "Отборите на Локомотив (Пловдив) и Етър завършиха наравно 1:1 в мач от последния кръг на плейофната фаза в Група \"Б\" от Втората осмица в Първа лига.В тази среща без значение за класирането и съперниците на двата тима в следващата фаза точен за гостите от Пловдив бе Филип Михалевич, който отбеляза първото си попадение в българския футбол в 35-ата минута, докато за \"болярите\" се разписа Велко Батрович, който бе точен от дузпа в заключителните минути на двубоя във Велико Търново.Пловдивчани ще се борят за Европа чрез плейофите, докато домакините за оставане в елита.ЕТЪР - ЛОКО (ПД) 1:10:1 Михалевич (33)1:1 Батрович (86-д)Състави:Етър: Иванов, Филипов, Василев, Гълъбов, Атанасов, Манев, Сърмов, Младенов, Руменов, Почански, Петков.Локомотив (Пловдив): Милина, Велковски, Везалов, Булят, Абдулахи, Ангелов, Исуф, Райков, Умарбаев, Иванов, Михайлевич.", "date": "2018.04.30", "title": "Локомотив Пловдив и Етър не се победиха"}
{"url": "https://offnews.bg/politika/evropa-priema-direktivi-sreshtu-dvojnia-standart-na-hranite-679720.html", "text": "Участниците във форума \"Двойният стандарт при храните в ЕС - да сложим проблема на масата\" се обединиха около приемането на общ документ за необходимостта от законодателни предложения в пакета \"Нова сделка за потребителите\" и за прекратяване на измамните маркетингови практики с хранителни продукти, свързани с двойните стандарти.Новият законодателен пакет на Европейската комисия \"Нова сделка с потребителите\" е разработен след проучване на политиката за защита на потребителя, с презумпцията, че потребителят е по-слабата страна в отношенията между търговец и потребител и затова трябва да се защитава, обясни еврокомисарят за правосъдието, потребителите и равенството на половете Вера Йоурова, цитирана от БТА.Според предложенията чрез нов механизъм потребителите ще могат да подават колективни искове, когато има нанесени вреди от търговци или производители. Ще има и по-строги определения за всички продукти, които са с една марка, но с различно съдържание и цена. В случаите на разлики в състава и характеристиките на храните от производителите може да се поиска обосновка за причините за тези двойни стандарти, с посочване на обективни причини за това. Ако те не могат да обяснят или предоставят доказателства, тогава отговорният орган ще образува производства срещу тях, като от правна гледна точка това се определя като нелоялна практика, обясни Йоурова.По време на форума т. нар. Нов търговски механизъм на потребителите е бил обсъден от еврокомисаря заедно с председателя на Комисията за защита на потребителите Димитър Маргаритов и министъра на икономиката Емил Караниколов. Решено е да се въведат и по-точни определения за двойни стандарти за всякакви продукти, които се произвеждат под една и съща марка, но са с различно качество, разясни Йоурова.В механизма ясно са описани и всички права на потребителите за случаите, когато сключват договори от разстояние.Участниците в срещата се обединиха около мнението, че в ЕС място за двойни стандарти и потребителите трябва да бъдат защитени от нелоялна търговска практика.Те се разбраха за изменение на Европейската директива за нелоялните търговски практики на ЕК, съгласно които всяко предлагане на продукт, който е идентичен с друг, предлаган на пазара на няколко държави членки на ЕС и в него има различно съдържание в състава и характеристиките, ще се счита за заблуждаваща, нелоялна практика. Подобна практика е забранена от европейското законодателство.\"Мисля, че целта, която си поставихме като организатори на този форум, ще бъде постигната, а именно ясното послание до всички европейски граждани, че идва краят на двойните стандарти при храните\", коментира омбудсманът Мая Манолова и допълни, че в рамките на форума са очертани решенията, сред които е промяната в европейското законодателство. В заключителния документ се настоява за силна европейска подкрепа от националните компетентни органи, отговарящи за храните и потребителите, по отношение контрола над маркетинговите практики, свързани с хранителни продукти. Участниците в срещата настояват още Съвместният изследователски център на Комисията да усъвършенства своя подход за хармонизирано сравнително провеждане на тестове, както и да координира тестовете в целия ЕС. ", "date": "2018.04.30", "title": "Европа приема директиви срещу двойния стандарт на храните"}
{"url": "https://offnews.bg/futbol/petar-zhekov-za-kamburov-mnogo-e-dart-i-niama-da-mu-stignat-silichkit-679689.html", "text": "Легендата на ЦСКА Петър Жеков е спокоен, че рекордът му от 253 попадения в елитната ни група не е застрашен. Най-близо до подобряването му е нападателят на Берое Мартин Камбуров. Според Жеков възрастта на Императора (37 г.), ще се окаже ключов фактор.\"Камбуров не може да ме настигне. Той е много дърт и няма да му стигнат силичките. Следващия сезон вече ще играе по 20-30 минути, а трябва да вкара още 50 гола. Не виждам как ще стане\", коментира Жеков пред БНТ.Той сподеи още, че е получил покана за юбилея на ЦСКА и ще отиде на стадиона на 5 май.\"ЦСКА е едно, друго няма. То е ясно кое е - всички купи и медали са на \"Армията\", допълва легендата, който изразява надежда през лятото в Борисовата градина да бъдат привлечени нови равностойни футболисти, за да се атакуват успешно евротунирите, защото в момента основните единици нямат достойни заместници.", "date": "2018.04.30", "title": "Петър Жеков за Камбуров: Много е дърт и няма да му стигнат силичките да ме настигне"}
{"url": "https://offnews.bg/112/trima-maskirani-i-vaorazheni-napadnaha-kazino-v-liulin-679707.html", "text": "Трима маскирани мъже са извършили въоръжен грабеж в казино в ж.к. „Люлин 4“, съобщи МВР. Сигналът е подаде в полицията в 2.20 часа. По първоначални данни в игралната зала влезнали трима маскирани и въоръжени мъже, които нанесли побой на охранителя, заплашили две служителки и от две каси в обекта отнели наличните парични средства. Пострадалият бил откаран за оказване на медицинска помощ в болнично заведение, прегледан и освободенза домашно лечение, уточнява Фокус. На местопроизшествието е извършен оглед. По случая е образувано досъдебнопроизводство. ", "date": "2018.04.30", "title": "Трима маскирани и въоръжени нападнаха казино в Люлин"}
{"url": "https://offnews.bg/obshtestvo/dazhd-za-gergiovden-i-za-24-maj-679668.html", "text": "Времето през май ще е неустойчиво, в първите дни на месеца температурите ще са между 25 и 30 градуса. На Гергьовден обаче се очаква дъжд с гръмотевици, възможни са и градушки, прогнозира Красимир Стоев, синоптик в НИМХ към БАН по БНТ. \"Както днес, така и утре, над по-голямата част от страната ще преобладава слънчево време, в следобедните часове ще се развива купеста облачност и на места ще превали. Празничните почивни дни ще са с валежи\", добави Стоев. Температурите ще се понижат, затопляне ще има през второто десетдневие. Около 24-25 май също се очакват валежи, но към края на месеца хубавото време се завръща. Най-нискитетемператури се очаква да са между 5 и 10 градуса, а най-високите - между 29 и 34 градуса, обясни Стоев. ", "date": "2018.04.30", "title": "Дъжд за Гергьовден и за 24 май"}
{"url": "https://offnews.bg/temida/prokuraturata-se-zaema-s-bivshi-shefove-na-kliniki-679669.html", "text": "Бивши директори на болници могат да попаднат под ударите на прокуратурата след мащабното разследване на схемата \"болница в болницата\", заяви говорителят на главния прокурор Румяна Арнаудова. По разследването за безстопанственост вече са проверени 329 договора, някои са сключени договори още през 2012 г. Има и деяния, извършени през 2014 и 2015-а\", уточни тя. Навсякъде е установен порочния модел „болница в болница”, който облагодетелства частниците за сметка на здравните ни осигуровки. Повече от 13 болници уличихме в престъпна дейност, която има користни намерения. Стига се до там, че общинското или държавно лечебно заведение е на ръба на фалита. За това пък частните, които са се настанили в тези болнични заведения, печелят пари и дори източват Здравната каса. Пациентите пък не получават по-качествена услуга”, каза още Румяна Арнаудова пред Нова телевизия.\"Моделът при всички 13 учреждения е сходен - сключване на договор между частното и държавното илиобщинско болнично заведение и извършване на дейност само от частното\", добави тя. „Ще бъдат разследвани всички договори, които са сключвани в инкриминирания период от време. Считаме, че освен незаконосъобразно сключени договори за съвместна дейност, наем на апаратура и други, е напълно възможно да са сключени и явно неизгодни сделки. Част от разследването ще бъде и дейността на длъжностните лица от съответното министерство и съответната регионална здравна каса, които са дали разрешение за осъществяване на медицинска дейност в нарушение на закона”, допълни Арнаудова. Бившият заместник-здравен министър Мирослав Ненков пък коментира, че въпросният порочен модел има гръб по високите етажи на властта. „Тези схеми не са сложни. Хората, които ги правят, са се самозабравили, защото през годините не са срещнали никаква съпротива. Те ги правят по един хамалски начин, коментира Ненков.", "date": "2018.04.30", "title": "Прокуратурата се заема с бивши шефове на клиники"}
{"url": "https://offnews.bg/sviat/naj-malko-21-zaginaha-pri-atentat-v-kabul-desetki-sa-raneni-679667.html", "text": "Най-малко 21 души загинаха и над 27 бяха ранени при двоен самоубийствен атентат в афганистанската столица Кабул, потвърди здравното министерство на страната. При втората експлозия има пострадали журналисти, съобщава местната агенция \"Толо нюз\".Първото нападение е извършено до централата на афганистанското разузнаване от терорист с мотоциклет. Вторият самоубиец се е представил за репортер и се е взривил сред групата журналисти, дошли да отразят първия взрив. Франс прес потвърди, че сред загиналите е нейният фоторепортер Шах Марай.Засега никой не е поел отговорност за нападението.Преди седмица с взривни устройства бяха убити 60 души пред център за регистрация на избиратели в западната част на града.", "date": "2018.04.30", "title": "Най-малко 21 загинаха при атентат в Кабул, десетки са ранени"}
{"url": "https://offnews.bg/obshtestvo/rusofili-organizirat-shestvia-v-stranata-po-povod-9-maj-679671.html", "text": "В повече от 50 града в страната на 9 май ще бъдат проведени шествия на \"Безсмъртният полк\", които са организирани от няколко неправителствени организации. Сред тях са Фондация \"Безсмъртният полк\", Координационен съвет на руските съотечественици в България, Федерация \"Съюз на съотечествениците\", Български антифашистки съюз, Съюз на ветераните от войните на България, Национално движение \"Русофили\", Федерация за приятелство с народите на Русия и ОНД, Фондация \"Устойчиво развитие за България\", Сдружение \"Александър Невски\", Съюз на българските журналисти, Форум \"България-Русия\", Национално сдружение\" заедно с Русия\", Движение \"Че Гевара\" - България.Организаторите на събитието до момента са организирали провеждането на шествие в 49 града в страната.Покани са изпратени и до президента, премиера, Народното събрание и посолствата \"на страните победителки във Втората световна война\".До този момент потвърждение за провеждане на шествието са дали организаторите от Благоевград, Ботевград, Бургас, Бяла, Варна, Велико Търново, Видин, Враца, Габрово, Димитровград, Добрич, Дупница, Кърджали, Кюстендил, Несебър, Павликени, Пазарджик, Перник, Петрич, Плевен, Пловдив, Поморие, Разград, Русе, Самоков, Сандански, Свиленград, Силистра, Сливен, София, Стара Загора, Търговище, Хасково, Хисаря, Шумен, Ямбол, Банско, Велинград, Карнобат, Ковачевци, Лом, Монтана, Севлиево, Тетевен, Казанлък, Чирпан, Шивачево, Бяла Слатина, Елин Пелин.В оставащите дни до марша на Безсмъртния полк се надяваме, че под неговите знамена ще се съберат още повече родственици на дейците от борбата и Съпротивата срещу фашизма и националсоциализма, които да понесат – гордо и достойно – фотографиите на Героите, посочват още организаторите.В София началото на шествието е предвидено за 9.00 часа пред Паметника на незнайния воин, където ще се проведе военен ритуал по издигане на националния флаг и поднасяне на венци и цветя. Шествието ще започне в 9.15 и ще приключи пред паметника на съветската армия. ", "date": "2018.04.30", "title": "Русофили организират шествия в страната по повод 9 май"}
{"url": "https://offnews.bg/obshtestvo/plazhat-na-kavarna-se-prevarna-v-stroitelna-ploshtadka-679696.html", "text": "Централният плаж на Каварна в момента е строителна площадка, алармира бившият кмет на града Цонко Цонев. Той публикува снимка във Фейсбук, от която е видно, че на самия плаж е изкопан ров с дълбочина около половин метър. Голяма част от поставения от община Каварна декинг (дървена настилка) е премахнат. Той посочи, че голяма част от декинга, поставен върху пясъка на плажа, е унищожен:Според Цонев човекът, който е започнал строителство върху плажа в Каварна, е бизнесменът , който е близък до бившия депутат от ГЕРБ Живко Мартинов, напуснал Народното събрание след скандала \"Суджукгейт\".OFFNews потърси за коментар кмета на Каварна г-жа Нина Ставрева, но от общината отговориха, че г-жа Ставрева не е на разположение в момента.  ", "date": "2018.04.30", "title": "Плажът на Каварна се превърна в строителна площадка"}
{"url": "https://offnews.bg/obshtestvo/vera-jourova-v-sofia-istanbulskata-konventcia-ne-zadalzhava-darzhavat-679719.html", "text": "Истанбулската конвенция не принуждава държавите членки да я приемат и не принуждава държавите да приемат браковете между лица от един и същи пол, което беше в центъра на дебата в България и други държави членки.В това увери европейският комисар по правосъдие, потребители и равнопоставеност между половете Вера Йоурова дискусия с граждани на тема „Насилието над жените: отговорът на ЕС“, която се проведе в София.\"Мислих, че може би трябва да дойда отново в България и да се разбере защо подходът на много хора от вашата страна е толкова критичен към Истанбулската конвенция\", призна еврокомисарят, предаде БГНЕС.По думите на Йоурова конвенцията е много практически ориентирана. „Това е много ясно законодателство, което е насочено към насилието. Във всички държави членки на ЕС жените в една или друга степен са били обект на насилие и нещата не са се променили много през последните години. Трябва да съчетаем различни мерки как да намалим това насилие, как да се помогне на жените и децата в семействата. Имаме законодателство, имаме и много други мерки, които могат да ни помогнат днес“, коментира еврокомисарят.От друга страна, тя заяви, че ЕК не оказва натиск върху никоя държава, а съвсем честно се опитва да убеди държавите да ратифицират Истанбулската конвенция. Според Йоурова славянските държави не правим разграничение между полова идентичност и сексуална ориентация. „Джендърът е конструкция, която е определена допълнително като полова идентичност. В своята работа много стриктно разграничавам полова и сексуална ориентация. Може би в някои случаи е имало погрешен превод на това, което правя“, посочи тя. ", "date": "2018.04.30", "title": "Вера Йоурова в София: Истанбулската конвенция не задължава държавата да узакони еднополовите бракове"}
{"url": "https://offnews.bg/112/tir-ubi-koshuta-kola-udari-druga-sarna-679675.html", "text": "Сръндак и кошута са убити през последните два дни при пътни инциденти в Шуменско, съобщиха от Североизточното държавно предприятие. Тази нощ дежурните горски в Шумен са получили сигнал от полицията, че на АМ „Хемус“ в близост до село Белокопитово товарен автомобил е ударил тригодишна кошута. Вчера на главен път София-Варна до разклона за село Черенча автомобил се е блъснал в преминаващ платното тригодишен сръндак. И двата инцидента са станали през нощта.Животните излизат внезапно и е много трудно за водачите да реагират, но въпреки всичко препоръчвам на шофьорите да бъдат по-внимателни през тъмната част от денонощието. Хората, които пътуват често, знаят къде излизат животни и е по-добре там да намалят скоростта, защото е много трудно да се реагира в такива ситуация, коментира зам.-директорът на ДГС-Шумен инж. Тодор Геронтиев, цитиран от Дарик. През миналата година елен прескочи оградите на АМ „Хемус“ и предизвика верижна катастрофа, която се размина без жертви благодарение на добрата реакция на водачите.", "date": "2018.04.30", "title": "ТИР уби кошута, кола удари друга сърна"}
{"url": "https://offnews.bg/nashite-avtori/iz-delnitcite-na-edin-lud-23-27-april-679674.html", "text": "Понеделник, 23 априлОт Българското дружество за защита на птиците съобщиха оня ден, че пак ще броим врабчетата. За втори път. Това ще стане през май и който иска може да се запише като доброволец. Трябва само да се регистрира на сайта vrabcheta.bg. От БДЗП казват, че за последните 10 г. у нас популацията на домашното врабче (Passer domesticus) е намаляла с над 30%.Проблемът с врабчетата е световен. Преди време четох в Ecology Letters, че за последните 30 г. врабчета в Европа са намалели с 421 млн. Съвременното земеделие унищожавало местообитанията им.Ще ми бъде мъчно за врабчетата, ако изчезнат.„Колкото и да са красиви лястовичките, на есен отлитат в разкошните страни, а врабчетата си остават тук, делят с хората и студ и нужда. Това е истинска пролетарска птица, която кълве горчивото си зърно. От дългите унили несгоди на земята могат да погинат всички нежни създания, но селянинът и врабчето ще останат и ще изтраят до топъл ден.” (Платонов, „Чевенгур”)Обаче на, и врабчетата са почнали да се предават. И остават само селяните. И какъв е изводът? Той колегата Проданов го каза преди време: Накрая побеждават селяните.Всъщност, като се замисля, едва ли ще ми е чак пък мъчно за врабчетата. Врабчето е тъпа птичка. Истинско уважение заслужава ластовичката и другите прелетни птички. Имат си по няколко родини и една като се издъни… И някои хора са го постигнали. Познавам едни, които живеят по 6 месеца в САЩ, 6 месеца в Бегето. Средно им се пада доста приличен живот. А ние седим като насадени в тази държава, в която хората се делят на прости и богати. Държавата, в която, ако не си далавераджия, имаш само два варианта: да станеш далавераджия, или да събираш трохите от софрата на далаверата. Демек да се научиш да броиш дребни пари.Та за врабчетата, де... През 2004 г. НСИ съобщи, че дивите зайци били 391 391. Разбирате ли, изброили ги с точност до един?! Като във филма с бай Финци! И глиганите бяха изброили - 45 788 бр., и яребиците - 226 328. И тогава ние написахме, че врабчетата са 3 421 531. Не че ги бяхме броил, ама и статистиците не можеха да ги преброят.Не искам да ви тревожа, но тези същите статистици ви съобщават важни за вас и за вашия живот числа и проценти, които, както виждате, понякога се добиват от въздуха…В събота в препълнената зала 1 на НДК Силви Вартан изнесе прощален за българската публика концерт. Изпяла най-добрите си песни от всички албуми, публиката изпаднала в екстаз. И на целия този кеф се изтъпанил Цецерон да му четат приветствие от ГЕРБ до Силви Вартан. Обаче не му се отворил парашутът. Публиката го освиркала и не позволила да се прочете приветствието. Боже, как може да има толкова нелепи хора! И каква работа има една политическа партия да приветства една естрадна изпълнителка? Вероятно защото госпожата беше непредпазливо любезна да се види с лидера им след пристигането си. И те нали са свикнали като им се подаде пръст, да награбят цялата ръка…Президентът Радев говорил пред студентите в УНСС из ония дни. Обяснил им защо сме бедни – варварската приватизация, съсипването на селското стопанство, сивата икономика, липсата на реформи в образованието… За се оправим, рекъл, е нужна прозрачност. И възкликнал на немски \"Светлина, повече светлина!\" и попита студентите знаят ли кой е казал тези думи.Доста тъпо, да ви кажа. Гьоте ги е казал тия думи, когато е умирал, последните му думи – „Светлина, повече светлина!“ Но преди това попитал доктора си колко му остава и, когато чул, че му остава само час, въздъхнал: „Слава Богу, само един час...\"Между другото, на смъртният си одър О'Хенри също поискал светлина: „Включете осветлението! Не искам да се прибирам у дома по тъмно.\"Те тези, последните думи, великите хора най-често са ги казали години след като са умрели. Потомците са ги украсявали и натаманявали… Пикасо, например, бил казал: „Пийте за мое здраве... аз няма да мога вече.\" Малко като една кака Мара, дето викаше: „Иван умрел, Господ здраве да му дава…“ Гогол пък поискал стълба: „Стълбата! По-бързо давайте стълбата!\" Бетовен: „Аплодисменти, приятели! Комедията свърши!\" Това с комедията е любимо на умиращите. Спомням си поне още за двама, които са го казали на смъртния си одър.Отплеснах се. Исках да кажа, че в случая не е подходящо да се цитира Гьоте. Може да се каже нещо друго. Например, че разликата между една демократична и една недемократична държава е в осветлението. Това ми хрумна от една мисъл на американската порно звезда Глория Ленард – „ Разликата между еротиката и порнографията е в осветлението.“ И като се замислите, то си е точно така и при демокрацията. Вторник, 24 априлФренският президент Емануел Макрон е на посещение в САЩ. Доналд Тръмп го посрещна много топло. Много се прегръщаха и целуваха, наистина много. Ако се прегръщаше с жена му Мелания, щеше да е разбираемо. По този повод една госпожа написа във Фейса… Ох, не знам дали да го кажа? Сред вас има едни такива коректни, че ще ме изядат с парцалите… Ще го кажа и ще се скрия и няма да се показвам две седмици. Да, ако ме няма следващата неделя, да не се чудите защо. Та тази некоректна госпожа, държа да го кажа - некоректна, вика, че Макрон явно обичал и дядовци не само баби…Обаче Тръмп е голям простак, не ли? Точно преди да застанат пред фотографите се доближил до Макрон и рекъл: \"Имаме много привилегировани отношения, даже сега ще махна този пърхот…“ И се направил, че изчетква рамото на Макрон. Франсето малко се спекло от тази проява на воловарски хумор.В интервю по повод 20-годишнината на Дир.бг Борисов казал, че от Живков и Симеон II е научил най-много и те са му „като два университета“, „не всеки имаше тази възможност да слуша как разсъждава върхът на комунизма и на монархията“. От Живков се учил на външна политика. От царя също научил много неща: „Като се започне от най-елементарните, като отидеш някъде и не трябва да покажеш, че си гладен. Научихме се на обноски.“ Той по това време, ако е имал някакви обноски, те не са били обноски в истинския смисъл на думата. Спомням си, че през 2002 г. каза: „Извинете ме, че не говоря правилно, както и не се храня правилно. Трябва да знаете, че не се научих да ям с нож и не обичам да ям с нож, така че аз нямам претенциите за литературовед, за да приказвам. Така си говоря и така го разбирам. …” (14.01.2002 Радио \"Свободна Европа\" ).Особено го комплексирала майката на Цветелина: „Тъщата ми е стара аристократка... В началото тя много ме потискаше, защото прави събирания - в 10 часа на ябълков кейк, следобед - пай с чай, и аз не се вписвах в средата…“Представям си какъв културен шок е било за госпожата да гледа как мутрата яде ябълковия пай с пръстите…Два университета… За съжаление и от двата не е успял да вземе най-доброто. Взел е селската хитрост на Живков и лошия български на царя.Шефът на КПКОНПИ Пламен Георгиев разправя, че предаването на подкупа на Иванчева се отлагало няколко пъти заради „глезотии“: \"Не ми се ще да давам характеристики, вика Георгиев, позволявали са си доста, така, как да кажа, не знам, глезотии да го наречем. Например вдигат се, отиват в съседна нам държава на почивка. Планува се един период, аз това го знам, защото това беше една от причините да се отложи едно от предаванията на парите, решават, че им харесва, обаждат се и казват: \"На нас тук много ни харесва, оставаме още няколко дни, нали, някак си така...\"Обаче тая Иванчева наистина е голяма овца! Да имаш да вземаш 70 хил. евро и ти да тръгнеш да си вееш задника по гръцките курорти… Това не са глезотии, това е направо безотговорно!Боже, тия, ако ме хванат, ще ме разпердушинят! Почивал съм и в Гърция, и в Турция и то по няколко пъти. И по Европа съм се глезил – Берлин, Милано, Венеция… И до Индия съм ходил, но то не беше за кеф, а по работа. Трябваше да придружа президента Стоянов, който пък трябваше да посети Индия, но не помня защо трябваше… Сряда, 25 априлБългария падна с още 2 места в Индекса за медийна свобода на „Репортери без граници“. Бяхме на 109 място в света, но вече се издигнахме на 111-то. С което вече убедително водим не само на страните от ЕС, но и на Балканите. Мамалигата например е на 44-то място.В изводите на „Репортери без граници“ за България се отбелязва, че виновник за това състояние е Пеефски: \"Най-мрачното въплъщение на ненормално състояние на нещата е Делян Пеевски… собственик на \"Нова българска медийна група\"… притежава 6 вестника и контролира почти 80% от разпространението на печатни издания.\"От групата на Пеевски дават организиран отпор. Данчо Ментата по телевизора: Кои са \"Репортери без граница\"? NGO. Тяхната оценка меродавна ли е? Не е меродавна. Аз мога да се обърна с такъв съвет към тях. Могат да бъдат \"Репортери без граница\", но да лъжат с граница…“Има някакъв перверзен чар в това Ментата да призовава да се лъже умерено, не ли?„Монитор“: „Репортери без граници“ доказаха, че са „Платени без граници“. Според флагмана на медийния империалист тия мискини смъкнали рейтинга на страната ни, за да отмъстят за разобличаването на задкулисните им обвързаности с Фабриката за фалшиви новини на БГ задкулисието – „обвиняемите и подсъдими олигарси Иво Прокопиев, Цветан Василев и Огнян Донев и аверът им Сашо Дончев, които всячески се опитват да клатят легитимните институции в страната, за да избегнат възмездието за престъпленията си“.Текстът е анонимен, но бас слагам, че не го е писал Пеевски лично. Писал го е някой журналист с пистолет, опрян в красното чело… Е, може и да не е било пистолет, а само трудова книжка. Автора не знаем, но знаем кой е главен редактор на „Монитор“ – Любомира Будакова. Главен редактор на „Телеграф“ пък е оня мушморок Васко Забраихмуфамилията… И изобщо доста мушмороци има там. Не е лошо да почнем да ги споменаваме поименно.Включва се и проф. Константинов, стар другар на Ирена Кръстева. Не щади думите: „Това е една тотално опорочена и невярна класация… измислена класация… идиотска и обидна за всеки с коефициент на интелигентност над 90… подигравка със здравия разум…“Браво и да живей!На пук на душманите от „Репортери без граници“ Пеефски става ортак с американската компания „Nu Image Inc.“ Нейният български филиал “Ню имидж България” купува 50% от „Телеграф медиа“, издател на вестниците „Телеграф“, „Монитор“, „Политика“ и „Меридиан Мач“ и търновския „Борба“.„Посредством сделката, четем в „Монитор“, страните ще работят съвместно за създаване на високи журналистическите стандарти и утвърждаването на медийния плурализъм…“Анджак стана дума. Оня ден излезе годишният доклад за 2017 г. на Бюрото за демокрацията, човешките права и труда към Държавния департамент на САЩ. Та в него пишеше, че медийният плурализъм у нас е \"сериозно увреден\" заради корпоративен и политически натиск, съчетан с нарастващата и все по-непрозрачна концентрация на собствеността върху медиите и разпространителските мрежи. Докладът посочваше и конкретни примери, сред които натиска върху сатиричния вестник \"Прас прес\".В столицата на Армения Ереван и други градове протестите продължават, въпреки, че премиерът Саркисян подаде оставка в понеделник. Арменците, подкокоросвани от опозиционното движение \"Граждански договор\", искат премиер от народа. Недейте, бе, братя арменци, недейте с премиер от народа! Ние опитахме, избрахме си един, който е прост като нас, даже и малко по-прост от нас и дълго ще си плащаме. Четете историята. Там пише, че и гръцките, и римските плебеи са можели да изберат да ги управлява човек от народа, но не го е правели, защото знаели какви ще са последиците. А ние, българите, понеже не четем, не го знаехме и си избрахме една тиква от Банкя и се чудим защо не се оправяме.Четвъртък, 26 априлЛелей, ремонтът на НДК не можа да устиска дори до края на председателството. Плочките на площада се надигнали като войнишки… Както и да е, нема нужда от метафори, просто се надигнали. \"Ремонт на ремонта на ремонта . . . щеше да е смешно, ако не бяха думнали 40-ина млн. за две години\", написа Младен Манев от групата \"Забелязано в София\", който публикува снимката.Снимка №…Последният ремонт на плочките е на стойност 2.5 млн. и е дело на \"Джи Пи Груп\", фирма, за която се твърди, че е на/свързана с Валентин Златев. Фирмата е създадена през 2006 г., но възходът ѝ в инфраструктурните проекти съвпада, вероятно съвсем случайно, с идването на власт на Бойко Борисов. Само за няколко години, през 2014 г., вече е трета в класацията на \"Капитал\" за строителния бранш.Ще ви кажа под секрет какво научих. Каза ми го една Анелия, но без да си изказва източниците. Под плочките се появило сляпо куче, което ровело и ги надигало. Изглежда, че ще да е бая голямо сляпо куче, щото е разорало площада като багер. Пък един друг ми разправя, че изпуснали машината, дето копа метрото. Тя рови буквално като сляпо куче. Какво ли не говорят хората. Един Вальо вика, че имало такова пророчество от Ванга: „Първо ке се надигнат плочките, подир тях и ората.”Проектният ръководител в \"Джи Пи Груп\" Йордан Траханов вика, че „възникналият проблем няма общо с качеството на ремонта, а с непредвидени обстоятелства“. Отдолу имало тунел и вибрациите от движението по него предизвикали деформации, които фугите не успели да поемат. Ако ме питате какво му е непредвиденото на обстоятелството, че отдолу има тунел, няма да съм в състояние да ви обясня.Истината е, че майсторите са си оставили ръцете. Вместо да сложат достатъчно големи фуги, които да поемат разширението на плочките когато пекне лятното слънце, те ги долепили една до друга. На мен така ми стана в хола. Като си седях на дивана и изведнъж плочките почнаха да пукат и да се надигат. С годините плочата малко увиснала, а фугите не били достатъчно големи да поемат разликата… Мамка им и майстори, до инфаркт ме докараха. Помислих, че е земетръс и кооперацията пада. Петък, 27 априлСоциологическа агенция \"Екзакта\" съобщава, че, ако изборите са днес, за ГЕРБ биха гласували 24.5%, За БСП - 20.5%, 6.1% за ДПС и 5.5% за патриотите. Десните на този етап гледат парламента изпод опашката на коня. Нито партиите около Реформаторския блок, нито тези около \"Демократична България\" прескачат бариерата.Но по-интересни са едни други числа, които съобщават социолозите. Понеже живеем в период на разюздано русофилство, когато отвсякъде се опитват да ни убеждават, че народът не иска ЕС и НАТО, а си иска Матушката. Да, ама не! 74% от българите подкрепят членството на страната в ЕС и само 16% са против. Ретроспективният анализ по данни на „Екзакта” от последните години показва, че подкрепата за еврочленството ни е устойчиво висока - между 74% и 79%. Неодобрението се движи между 13 и 16%, като е най-високо сред избирателите на БСП – 28%. Членството на страната ни в НАТО се одобрява от 58% от българите, против са 25%. Отново най-антинатовски са настроени червените - 40% от избирателите на БСП не одобряват членството ни в НАТО.И като стана дума. Колегата Иво Инджев вика за Борисов: „Той няма цел, а оцелява. Бойко Борисов, по неясни причини, които не знаем, се страхува от Путин и от реакциите в Москва…“Да, не ги знаем, но се досещаме… Фрог нюз писа преди нещо като месец, че научили от дипломатически източник, че руски дипломати пратили по служител на МВнР хабер на българското правителство – ако изгоните наши дипломати, чакайте компромати. Ставало дума за документи, компрометиращи високопоставени български политици в далавери по „Южен поток“, АЕЦ-Белене и др. Демек, за корупция на най-високо ниво.Преди време четох статията на една журналистка от руското издание „Инсайдър“, в която се обясняваше резкият обрат на унгарския премиер Орбан към Русия. До 1998 г. бил яростен еврофил. Но някъде по това време посетил Москва, където му показали един запис, на който руски бизнесмен дава на един млад унгарски политик куфарче с един милион марки. И това променило външнополитическите предпочитания на Орбан. Дали е така, само той и Путин знаят…Ало, пенсиите! Не знам дали ми вярвате, братя мои, но аз където седна и където стана, само за вас мисля, с какво да ви бъда полезен. Ето вчера гледам в интернет едно приспособление за обуване на чорапи и първо за вас се сетих. Защото знам каква мъка е за една пенсия да се наведе и да си обуе чорапите. Само за 19 лева можете да получите една изключително полезна обувалка. Защото, братя мои, не искам да ви тревожа, но болките по стави, жили, прешлени и другата арматура ще се увеличават, няма да намаляват. Та си вземете една такава джаджа. Първо нанизвате чорапа на нея и после само си мушкате крака. И ставате абсолютно независими от бабата, отново държите живота си в свои ръце. Казвал ли съм ви оная приказка, че понякога ти излиза по на сметка да си купуваш нови чорапи? Е, тя е вярна, но само до време, додето можете да си ги обувате сами. Само срещу 19 лева можете да удължите този период на пълна независимост.И още нещо исках да ви посъветвам. За нервите. Не знам защо, като се пенсионира некой и веднага го хващат нервите. Досега не съм срещал пенсия, да не страда от нерви. То другите страдат, де, на нея нищо ѝ няма… Та си вземете една стрес топка да мачкате. Тази на картинката е особено подходяща…To be continued...", "date": "2018.04.30", "title": "Из делниците на един луд (23-27 април)"}
{"url": "https://offnews.bg/obshtestvo/spasi-sofia-ima-oshte-mnogo-rabota-po-novia-zakon-za-dvizhenie-po-pat-679680.html", "text": "Работата по представените наскоро от МВР нови проектозакони за движение по пътищата, за пътните превозни средства и за водачи на моторни превозни средства трябва да продължи, коментират от Спаси София, като подчертават, че се присъединяват към Института за пътна безопасност, Велоеволюция и други неправителствени и браншови организации. Според Спаси София новите текстове създават множество отворени за интерпретация правила, които ще позволят своеволията на шофьорите и на контролните органи да продължат, както и са допуснали механичното преписване на морално остарели изисквания, които ограничават способността на общините да решават транспортните си проблеми адекватно. Законът трябва да наложи на общините минимални изисквания за достъпност на превозните им средства – да налага и изисква задължително преориентиране към нископодови автобуси, трамваи и тролейбуси, гарантиращи, че уязвимите групи пътници ще могат да се възползват от градския транспорт в града си свободно и самостоятелно“, смята Борис Бонев от организацията. Спаси София изрази своята готовност да се включи в бъдещи работни групи, ако Министерствата на вътрешните работи и транспорта са готови да продължат работата по законите. „Това разделение е добра инициатива, но крайният резутат трябва да е приемлив и да не нанася вреди на бизнеса, гражданите и общините. Ако тези проектозакони се одържавят в този си вид, се съмнявам, че доволни ще има“, коментира Борис Бонев. ", "date": "2018.04.30", "title": "Спаси София: Има още много работа по новия Закон за движение по пътищата"}
{"url": "https://offnews.bg/obshtestvo/teodora-triabva-da-leti-ot-brazilia-s-meditcinski-ekip-i-tehnika-679670.html", "text": "Тежко остава състоянието на българката Теодора Маджарова, настанена в бразилска болница. Тя е много отпаднала и почти през цялото време спи, разказа съпругът на онкоболната жена Александър Русанов каза пред БНТ.Тя заминава през март за Бразилия като последен опит да се лекува от рак. След посещение при местен лечител състоянието ѝ се влошава. В момента никой от бразилските лекари не се наема да разпише документи, че тя ще издържи пътуване до родината. От 10-15 дни се опитваме да помогнем. Първата крачка беше да я преместим в държавна болница. Нашите консули са в постоянна връзка с авиокомпаниите, за да може тя да се прибере, но самите лекари също се притесняват дали ще издържи полета, заяви външният министър Екатерина Захариева. Има оферта от една от авиокомпаниите в София, има и отказ от авиокомпании изобщо да поемат този казус. Трябва да лети с медицински екип, с техника и кислород, обясни още Захариева. ", "date": "2018.04.30", "title": "Теодора трябва да лети от Бразилия с медицински екип и техника"}
{"url": "https://offnews.bg/obshtestvo/chasti-ot-gorna-bania-i-chelopechene-bez-voda-dnes-679640.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. „Ангел Маджаров“ в кв. „Челопечене“ налага спиране на водоподаването от 10:00 до 16:30 ч. в района на ул. „Стари Искър“, ул. „Лаката“, ул. „Ангел Маджаров“.Строително-монтажни работи на ул. „Каменица“ във вилна зона „Горна баня“ налага спиране на водоподаването от 8:00 до 18:00 ч. по ул. „Каменица“ от ул. „Димитър Шишманов“ до ул. „Еделвайс“, по ул. „Еделвайс“ от ул. „Каменица“ до ул. „Димитър Шишманов“ и ул. „Славянка“.", "date": "2018.04.30", "title": "Части от Горна баня и Челопечене без вода днес"}
{"url": "https://offnews.bg/obshtestvo/sv-ap-iakov-zevedeev-zaginal-ot-mecha-na-tcar-irod-679525.html", "text": "Християните почитат днес Св. ап. Яков Зеведеев. Той е един от дванадесетте апостоли на Исус Христос. Брат е на любимия Христов ученик св. ап. и евангелист Йоан Богослов. Двамата братя се родили и израснали в благочестиво юдейско семейство. Баща им се казвал Зеведей. За него в свещените книги на Новия Завет не намираме никакви сведения. Споменато е само името му. От евангелията узнаваме, че тяхната майка, Саломия, била една от първите жени, които повярвали в Христа. Тя често придружавала Спасителя през време на Неговите пътувания из Палестина и Му помагала с материални средства. Тя е била свидетелка на кръстните страдания, смъртта и погребението на Христа. Била е в групата на жените мироносици, които – според тогавашния обичай – в първия ден на седмицата (неделя) отишли рано на гроба, за да помажат с аромати тялото Му (Марк 15:40–43; Лука 23:55; Марк 16:1; Лука 24:1).Както Зеведей, така също и неговите синове Яков и Йоан били по занаят рибари. Семейството е било заможно. Св. евангелист Марк съобщава, че Зеведей не само имал собствен риболовен кораб, но използувал и наемни работници-рибари, надничари (Марк 1:19–20). Зеведей и Саломия възпитавали своите синове в духа на праотеческата вяра и благочестие. Те ги запознали с древните пророчества за обещания от Бога Месия-Спасител. Цялото семейство живяло с пламенна надежда за онова благодатно време, когато в света ще се яви Този Спасител на всички народи. По този начин Зеведеевите синове били готови да станат ученици и сътрудници на Иисус Христос.Веднъж Иисус Христос минавал по брега на Генисаретското езеро и видял Якова и Йоана да кърпят мрежите в кораба. Той ги повикал да вървят след Него. Те, като оставили баща си Зеведей и надничарите в кораба, тръгнали след Спасителя. От това време те прекратили досегашния си занаят и неотлъчно Го придружавали през всичкото време на Неговата проповедническа дейност. Като ученици на Иисуса Христа Яков и Йоан проявили особена привързаност и любов към Него, похвално усърдие в делото на проповедта и непоколебима вяра в Неговото божествено достойнство. Затова заедно със св. ап. Петър те станали най-приближени Негови ученици и се удостоили да станат свидетели на най-важните събития от Неговия живот и от Неговата дейност. Те тримата присъствували при възкресяването на дъщерята на Иаир (Марк 5:37), били свидетели на Христовото преображение (Мат. 17:1), наблюдавали душевните страдания на Спасителя в Гетиманската градина (Мат. 26:37). Заради непоколебимата им вяра и похвалното им усърдие Господ нарекъл Зеведеевите синове \"Воанергес\", т. е. синове на гърма.Въпреки че били постоянни слушатели на Христовата проповед и непосредствени свидетели на Неговите чудеса, Зеведеевите синове отначало не могли да разберат напълно възвишения характер на Неговото божествено учение. Проповедта за Царството Божие те разбирали не в духовен, а в буквален смисъл, като царство земно, политическо. Евангелист Матей разказва един случай, който потвърждава това тяхно неправилно разбиране за Царството Божие. Веднъж Саломия, майката на Зеведеевите санове, отправила към Иисуса Христа следната молба: \"Кажи, тия мои двама сина да седнат при Тебе, един отдясно, а друг отляво в Твоето царство». Иисус й отговорил: \"Не знаете, какво искате. Можете ли да пиете чашата, която Аз ще пия, или да се кръстите с кръщението, с което Аз се кръщавам?» Положителният отговор, който дали Зеведеевите синов \"Можем», убедил Спасителя, че те все още не могат да разберат правилно Неговото учение и, за да ги предпази от проява на гордост и славолюбие, продължил: \"Който иска между вас да бъде големец, нека ви бъде слуга; и който иска между вас да бъде пръв, нека ви бъде раб, както Син Човечески не дойде, за да Му служат, но да послужи и даде душата Си откуп за мнозина» (Мат. 20:21-22, 26-27). Със своя живот и с апостолските си трудове Яков и Йоан доказали, че никога не забравили този съвет на своя божествен Учител.В свещените книги на Новия Завет не намираме сведения за живота и дейността на апостол Яков след възнесението на Иисус Христос. Единственото съобщение, което намираме в книгата Деяния на светите апстоли, говори за неговата мъченическа смърт: \"В онова време цар Ирод ури ръка на някои от църквата, за да им стори зло, и уби с меч Якова, брата Йоанов» (Деян. 12:1-2). От това съобщение узнаваме, че апостол Яков Зеведеев е завършил своя живот мъченически, като бил посечен с меч. Това станало през времето на Ирод Агрипа I през 44 г. Ап. Яков Зеведеевв е първият мъченик за вярата от числото на дванадесетте апостоли.От древното църковно предание научаваме, че св. Яков проповядвал заедно с другите апостоли в Йерусалим.. Открито и смело той учел пред юдеите, че Иисус Христос е истинският Месия, Спасителят на света. Фарисеите и законоучителите той изобличавал за тяхната жестокост и за неверието им в Христа. Като не могли с думи да оборят неговите убедителни проповеди, юдеите използували срещу него своята сила и власт. Те настроили Ирод Агрипа I срещу християните и той предприел гонение срещу Църквата. Жертва на това гонение станал апостол Яков Зеведеев. Св. Климент Александрийски съобщава, че войникът, който довел ап. Якова в съда, бил поразен от твърдостта на вярата му. Той се убедил в невинността на апостола, сам повярвал в Христа и открито пред всички изповядал своята вяра. Веднага и той бил осъден на смърт. Когато го докарали на мястото на наказанието, Иосия - така се казвал войникът - поискал прошка от апостола и му заявил, че и той е бил между онези, които го обвинявали. Светият апостол го прегърнал и му казал: \"Мир на тебе?! След това двамата навели глави и били посечени с меч. Християните погребали тялото на св. ап. Яков в Йерусалим.Светите му мощи били по пренесени в Испания и днес испанците почитат св. ап. Яков като свой покровител.", "date": "2018.04.30", "title": "Св. ап. Яков Зеведеев загинал от меча на цар Ирод"}
{"url": "https://offnews.bg/obshtestvo/istinskata-vojna-na-tronove-dnes-po-viasat-history-video-679493.html", "text": "Тази вечер от 22:00 можете да гледатe \"Истинската война на тронове\" по  - eпична история за враждуващите династии, създали великата история на съвременна Европа.Открийте как жаждата за власт и човешките страсти са определили обособяването на европейските нации.", "date": "2018.04.30", "title": "'Истинската война на тронове' днес по Viasat History (видео)"}
{"url": "https://offnews.bg/kultura/preporachvame-vi-spektakalat-salome-v-ndk-679678.html", "text": "Днес на сцената на ДНК - пространство за съвременен танц и пърформанс, в НДК ще бъде представен българският спектакъл \"Саломе\" на Мирослав Йорданов от 18:30 часа.Юдейската царица Саломе се асоциира най-вече с танцуващата жена от Новия завет, чийто съблазнителен танц става причина за смъртта на Йоан Кръстител. Християнската традиция я изобразява като икона на фаталната сила на женската съблазън. Нейният образ не спира да занимава изкуството през вековете. Той попада в полето на интерес и на хореографа и визуалния артист Мирослав Йорданов.В последните си работи той изследва функцията на тялото като убежище на желание в образи на културното въображение, добили статут на икони. Тук обект на интерес е женският образ Саломе от библейската притча до съвременни интерпретации. В представлението Мирослав Йорданов за трети път успешно си сътрудничи с младата изпълнителка Мирослава Захова, която се заявява като едно от интересните присъствия в съвременния български театър, танц и пърформанс.\"Помощ!!! Не вога да плувам!\" в Сатиричен театър \"Алеко константинов\" от 19:30 часаНай-новото заглавие в афиша на ДКТ “Иван Димов” – Хасково, “Помощ!!! Не мога да плувам!” е по Нийл Саймън и А. П. Чехов.Постановката е на Валентин Танев, който заедно с Мария Сапунджиева, Георги Кадурин и Мариана Миланова се превъплъщава в разнородни, но и удивително приличащи си образи.Знаете ли, казват, че човекът е единственото живо създание, способно да се смее и тази способност ни разграничава от по-низшите форми на живот. Мисълта на Чехов е червената нишка, която минава през целия спектакъл.Пиесата е комедия, а смехът е не само разтоварващ, но и оздравителен. Приемете голяма порция веселба, гарнирана с дълбока мъдрост.\"Дъвка за балончета\" в Дом на киното от 18:00 и 20:00 часа с Теодора Духовникова и Иван Юруков„Дъвка за балончета” е филм за децата на 80-те години, които пораснаха с Некерман, колекциите от дъвки Турбо и стрелбата с фунийки. Действието се развива паралелно между 1988 година и настоящето и проследява съдбата на четири хлапета. С хумор и носталгия филмът задава въпроса защо това поколение не успя да порасне и все още търси себе си.Калин (35) е талантлив рекламист, отегчен от живота. Биляна (35) е авантюристка, която не знае какво иска. Като деца двамата са част от щура банда, която всеки ден попада в различно приключение. Съвсем по детски те си обещават да се оженят, но обстоятелствата ги разделят. Двамата се срещат случайно 25 години по-късно. През петте дни, които имат заедно, те си спомнят детството, мечтите и забравеното обещание", "date": "2018.04.30", "title": "Препоръчваме ви: Спектакълът 'Саломе' в НДК"}
{"url": "https://offnews.bg/politika/borisov-razporedil-evrolideri-da-iadat-hrani-ot-hipermarketite-vredn-679700.html", "text": "На 16 и 17 май, когато в София ще се проведе среща на върха, лидерите от Европейския съюз ще ядат храна от българските хипермаркети, за да видят каква е разликата със Западна Европа.Това стана ясно от изказване на премиера Бойко Борисов, който взе участие в международен форум за двойния стандарт при храните в ЕС. Борисов заяви, че е разпоредил в двата дни да бъде сервирана храна от големите вериги. „Дал съм разпореждане и на 16-17 май това, което ядат българите, ще го дам на моите колеги, да видим как ще го оценят. Дали ще я хапват с удоволствие, така както българите? Дали е нормално да търсиш като през комунизма връзки да си направиш от истинския ЕС храни за децата. Както Вера (Вера Йоурова, еврокомисарят по въпросите на правосъдието, потребителите и равнопоставеността, бел. ред.) каза, че е баба, така и аз съм дядо. Не очаквах, че до там могат да са се развили нещата във времето“, заяви Борисов, цитиран от \"Фокус\".  Борисов дори направи сравнение с това, че дори аборигените се чувствали по-добре от българите.\"Постави 100 млн. души да се чувстват като аборигени. Сигурно вече аборигените се чувстват доста по-добре. Нацията вече е болна“, заяви Борисов и онагледи разликата в качеството на храните в Източна и Западна Европа с казармен анекдот: Борисов каза, че се чувствал обиден и попита \"кой умник\" е решил какво обича българското бебе:„Бих се срамувал много, ако бях на мястото на тези вериги и производители. Страшно обидно звучи. Всички, които ме познават знаят, че съм един от най-големите защитници на европейската перспектива. Не ми е минавало през ума, че е възможно такива големи авторитетни компании да си позволят да правят подобно нещо. Отнасяли сме се с голямо уважение, помагали сме си за навлизането на веригите в България, за свободния пазар. Не ви ли се струва безобразно? Кой умник в Европа изследва едно бебе за вкуса му и че обича палмово масло? Постави 100 млн. души да се чувстват като аборигени. Сигурно вече аборигените се чувстват доста по-добре. Нацията вече е болна“, заяви още премиерът.Той припомни, че е сред \"най-големите защитници на европейската перспектива\", но в същото време изрази недоволство от прилагането на двойни стандарти.\"България преди 10 години влагаше 1 млрд. лв. за здравеопазване, сега близо 5 млрд. лв. на година. Продължават хората да мрат от сърдечно-съдови заболявания най-много е Европа\", заяви Борисов.Той изрази надежда Жан-Клод Юнкер и Вера Йоурова да направят така, че тази тема да не стигне до 16 и 17 май в София на Съвета.„Ще говоря и с Доналд още днес. Единството на ЕС означава един стандарт. Когато са седнали Сталин, Рузвелт и Чърчил и са разпределили света, ние сме попаднали от тази страна на бариерата. Какво сме виновни ние? Сега бързаме, искаме, дисциплинирани сме да наваксаме. Надявам се всички да подпишете декларацията, защото това ще бъде акт на справедливост, че сме допринесли всички да вложим здравето сигурно на стотици хиляди българи, а сигурно и на милиони, попаднали от другата страна на бариерата“, допълни той. „Можем да изкупим поне малко греха си за това, с което сме допринесли. Обещавам ви, че темата ще продължи да стои, докато не я решим. Каузата е правилна“, добави премиерът Бойко Борисов. В същото време министърът, отговарящ за българското европредседателство Лиляна Павлова, заяви, че в българското прясно мляко се съдържало \"в пъти по-малко\" калций. \"Какво мляко пият нашите деца, питам аз\", каза Павлова. По думите ѝ в шоколада дори имало по-малко какао и в него имало шест лешника по-малко.Българското европредседателство поставя началото на преговорите за изравняването на стандартите при хранителните стоки. \"Искаме потребителите да усетят справедливия ЕС в своята потребителска кошница. Комисията вече публикува правното становище за двойните стандарти с ясното заключение, че това е несправедлива практика. Приключихме с методиката на проверяване и на изпитване на качеството на храните. Държавите-членки ще определят сами ресорните органи, които ще провеждат тези мерки, така че проверките могат да започнат веднага. Вече сме провели такива тестове и в България, и в другите страни. Санкциите също ще бъдат хармонизирани\", каза комисар Вера Йоурова.Участниците във форума \"Двойният стандарт при храните в ЕС - да сложим проблема на масата\" се обединиха около приемането на общ документ за необходимостта от законодателни предложения в пакета \"Нова сделка за потребителите\" и за прекратяване на измамните маркетингови практики с хранителни продукти, свързани с двойните стандарти. Новият законодателен пакет на Европейската комисия \"Нова сделка с потребителите\" е разработен след проучване на политиката за защита на потребителя, с презумпцията, че потребителят е по-слабата страна в отношенията между търговец и потребител и затова трябва да се защитава, обясни еврокомисарят за правосъдието, потребителите и равенството на половете Вера Йоурова.Тя информира, че чрез нов механизъм потребителите ще могат да подават колективни искове, когато има нанесени вреди от търговци или производители. Йоурова добави, че ще има по-строги определения за всички продукти, които са с една марка, но с различно съдържание и цена. Еврокомисарят посочи, че в случаите на разлики в състава и характеристиките на храните от производителите може да се поиска обосновка за причините за тези двойни стандарти, с посочване на обективни причини за това. Ако те не могат да обяснят или предоставят доказателства, тогава отговорният орган ще образува производства срещу тях, като от правна гледна точка това се определя като нелоялна практика, допълни Йоурова.", "date": "2018.04.30", "title": "Борисов разпоредил евролидери да ядат храни от хипермаркетите - вредни, но за сметка на това скъпи"}
{"url": "https://offnews.bg/112/politciata-razkri-parva-krazhba-na-ferma-za-kriptovaluta-679706.html", "text": "Полицията разкри първата регистрирана у нас кражба на ферма за криптовалута, обявиха от ОДМВР-Ловеч.Откраднатата \"ферма\" всъщност представлява 23 сървъра, които са били инсталирани в къща в троянското село Бело Осъм. Те са собственост на българин, живеещ във Великобритания, който управлявал виртуалното си стопанство дистанционно.Кражбата е била извършена на 23 февруари т.г. Задържани са двама мъже.Полицията е открила техниката в Русенска област. Там сървърите били инсталирани наново и в режим на работа. Всяка една от 23-те машини струва между 2000 и 3500 щатски долара, уточняват от МВР.Като обвиняеми са привлечени 51-годишен мъж от гр. Мартен, на когото е наложена мярка „домашен арест“, и 35-годишен от Русе – с постоянна мярка за неотклонение „задържане под стража“.", "date": "2018.04.30", "title": "Полицията разкри първа кражба на ферма за криптовалута"}
{"url": "https://offnews.bg/ikonomika/posleden-den-za-podavane-na-deklaratciata-za-dohodite-679631.html", "text": "Срокът за подаване на декларациите за облагане на доходите изтича днес. Най-лесният и бърз начин за подаване на декларацията е по Интернет с ПИК. Персоналният код може да се получи безплатно от всеки офис на НАП, припомнят от прходната агенция. Декларациите могат да се изпратят още чрез интернет, подписани с електронен подпис, както и да се подадат по пощата, с обратна разписка, на място в някои пощенски станции, както и в офисите за обслужване на клиенти на Агенцията. От НАП напомнят също, че от тази година дължимите данъци и осигурителни вноски могат да се превеждат без такси с банкова карта. Това става по два начина - чрез е-услуга, достъпна чрез Портала за електронни услуги на НАП, както и чрез инсталираните физически ПОС терминали на работните места в салоните за обслужване на Агенцията. Плащането на задължението към хазната може да стане и във всяка банка с попълване на вносна бележка за плащане към бюджета.Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в сайта на НАП www.nap.bg.", "date": "2018.04.30", "title": "Последен ден за подаване на декларацията за доходите"}
{"url": "https://offnews.bg/112/shofior-prebi-britanski-motorist-zaradi-zabelezhka-na-patia-679666.html", "text": "Нагъл шофьор налетя на бой на британски моторист на кръстовище във Велико Търново, който единствен се осмелил да направи забележка на джигита на пътя. За поредната агресия съобщи в социалните мрежи Мария Йотова. \"Не успях да снимам целия бой, защото бях сама и ме беше страх... Но въпросният човек изложи всички движещи се по ул. \"Магистрална\" на опасност, движейки се с превишена скорост... Накрая човекът, който се осмели да му направи забележка, беше пребит от него\", пише Йотова.\"Този с джипа караше ужасно по \"Магистрална\", засече мен, една учебна кола и още много. Изпреварваше даже от вътрешната страна на платното и направи същото и с този човек с мотора(той се оказа англичанин), на светофара човекът от мотора слезе възмутен и започна да му вика... и тогава вече другия слезе от джипа и започна да го удря. Най-гадното беше, когато го свали на земята и го риташе\", разказва младата жена.Тя сподели, че всички мъже от колите и служителите от близката бензиностанция са останали безучастни. Полицията във Велико Търново се самосезирала за случая, агресивният шофьор е издирен и днес ще дава показания. ", "date": "2018.04.30", "title": "Шофьор преби британски моторист заради забележка на пътя"}
{"url": "https://offnews.bg/politika/ninova-novite-pravila-v-es-za-kachestvoto-na-hranite-triabva-da-obhva-679685.html", "text": "Председателят на БСП Корнелия Нинова обсъди с евродепутатите от групата на социалистите и демократите Момчил Неков, Олга Сехналова (Чешка република) и Биляна Борзан (Хърватия) двойното качество при храните. Тримата са докладчици по темата в Европейския парламент в трите ресорни комисии - вътрешен пазар, земеделие и обществено здраве.Още преди година поставихме въпроса с различното качество на храните. Тогава бяхме обвинени за антиевропейци, защото искаме равни права. Радвам се, че днес цяла Европа прегърна тази идея и се работи за нейната реализация, заяви Корнелия Нинова. Според нея новите правила трябва да обхващат не само качеството на храните, но и всички стоки.Считаме, че това е дискриминационен проблем и няма как в единния европейски пазар да има продукти в еднаква опаковка, на една и съща марка, но с различни съставки\", подчерта още Нинова.Според Момчил Неков аргументът на мултинационалните компании, че се съобразяват с местните предпочитания на потребителите, поражда въпроса как те установяват това, например - при детските храни. Социалистите настояват тази година всички анализи да са приключили така, че през 2019 г. да бъде сложен край на различното качество на храните. Нинова благодари на евродепутатите за ангажираността с темата, както и за инициативата на Олга Сехналова за популяризиране на българския фолклор в Чехия. В знак на благодарност, председателят на БСП им подари тениски с традиционна българска шевица.", "date": "2018.04.30", "title": "Нинова: Новите правила в ЕС за качеството на храните трябва да обхванат и други стоки"}
{"url": "https://offnews.bg/futbol/sobstvenikat-na-ludogoretc-obeshta-dominatciata-da-prodalzhi-679688.html", "text": "Собственикът на Лудогорец Кирил Домусчиев поздрави \"орлите\" за спечелената седма поредна титла на България.Снощи Лудогорец стана първенец преди края на първенството, след като основният конкурент през сезона ЦСКА загуби с 1:2 като гост на Ботев. Домусчиев честити отличието на всички в клуба и феновете на тима, като гарантира, че целта пред отбора е да бъде по-силен през следващия сезон.Ето какво е публикувал босът на \"орлите\" във \"Фейсбук\":\"Честито, шампиони!!! Честито на всички хора в Лудогорец, които работиха неуморно за постигането на целта! Честито на нашите верни привърженици, които дори и в трудните моменти не паднаха духом!Вярваха ни и бяха неотлъчно до отбора. Имаме слабости, които трябва да изчистим. Продължаваме смело напред, без оправдания. Учим се да се радваме на успехите и да преодоляваме загубите. Но сега ще празнуваме! Целта пред Лудогорец е една - да бъдем по-силни през следващия сезон\".", "date": "2018.04.30", "title": "Собственикът на Лудогорец обеща доминацията да продължи"}
{"url": "https://offnews.bg/tenis/grigor-dimitrov-prodalzhava-da-e-5-i-v-sveta-679687.html", "text": "Най-добрият ни тенисист Григор Димитров остава на 5-о място в световната ранглиста. Хасковлията има 4950 точки и е само на 35 от четвъртия Марин Чилич, който тази седмица ще защитава титлата си в Истанбул.Българинът отпадна през миналата седмица на четвъртфиналите в Барселона след поражение от Пабло Кареньо Буста. Следващият турнир в програмата на Григор е този в испанската столица Мадрид.Промени в топ 10 няма, като лидер е 11-кратният шампион от каталунската столица Рафаел Надал с 8770 точки, следван от Роджър Федерер с 8670 и Александър Зверев с 5195.След Димитров пък са Хуан Мартин Дел Потро с 4470 точки, Доминик Тийм с 3545, Кевин Андерсън с 3390, Джон Иснър с 3125 и Давид Гофен с 3020.", "date": "2018.04.30", "title": "Григор Димитров продължава да е 5-и в света"}
{"url": "https://offnews.bg/politika/predsrochen-vot-niama-da-ima-a-proruskite-simpatii-v-koalitciata-ne-s-679686.html", "text": "Няма предпоставки след края на европредседателството да има предсрочни избори. Това смята вицепремиерът Томислав Дончев. Пред bTV той коментира стабилността на коалицията с участието на патриотични формации. Миналата седмица председателят на Алианса на либералите и демократите в Европа (АЛДЕ) Ханс ван Баален   на \"Атака\" от управлението. Призивът беше направен по повод гостуването на лидера на \"Атака\" Волен Сидеров в Крим и подкрепата на партията за анексирането му.Според Дончев обаче в коалицията е нормално да има разногласия. В нея имало и проруски настроения, но \"Каква друга нормална работеща управленска конструкция би могла да се получи?\"Според Дончев:По думите на вицепремиера в управлението има \"полифония\", тъй като в него има различни партии и различни виждания, но това не било необичайно при коалиционните управления. \"Даже би било подозрително, ако от различни партии, различни лидери говорят едно и също. Защо тогава са различни партии?\", коментира Дончев. Според него има разлика в подкрепата на \"Атака\" при кабинета на Пламен Орешарски и сега, когато тя е явна, \"на базата на подписано коалиционно споразумение\". \"Както сме коментирали и тогава, дали една такава управленска конструкция е лесна - не, в никакъв случай не е лесна. Дали има в нея компромиси - да, безспорно компромиси има. И ако някой би задал въпроса дали компромисите са много големи, аз бих бих задал веднага контра въпроса: \"Каква беше алтернативата? Каква друга нормална работеща управленска конструкция би могла да се получи?\"Според Дончев дозата \"проруска симпатия\" не означава, че може да има съмнения за проевропейската ориентация на страната. \"Проруска доза симпатия има, особено в някои от партиите, но неведнъж, всеки от лидерите и като политически декларации и до голяма степен като действия, не е давал поводи да се съмняваме в проевропейската ориентация на страната\", коментира Дончев, според когото дори и президентът не може да \"извади страната\" от ЕС и НАТО. Друг бил въпросът дали в България има евроскептични настроения, каквито било нормално да има, особено в \"други източноевропейски държави\".Стабилността е много ценен капитал, тъй като има много държави, в които няма стабилност и не могат да \"поемат в някаква посока\", смята Дончев. В същото време обаче управлението не можело да бъде технология на компромиса. Той каза, че не вижда предпоставки с края на европредседателството да има и предсрочни парламентарни избори. \"Към момента имаме полифония, имаме и противоречия, те са публични, прозрачни. В противен случай би било подозрително, ако някой нещо шушука в ъгъла с някой и ние не знаем за какво става дума. По една или друга причина, всички различни виждания са обществено достояние. Дали това формира някаква степен на обществена тревожност? Вероятно да. Но за сметка на това всичко е прозрачно\", категоричен е Дончев.„Стабилността в днешно време е много ценен капитал – и политически, и икономически, и обществен, и тя се удържа трудно“, каза още той, добавяйки, че това има връзка с компромисите, които трябва да се правят.За серията протести в последно време Дончев коментира: „Утвърди се механиката, когато някой иска средства, има определени искания – синдикални, професионални, да застава пред Министерски съвет и да заявява позиция. Ние се опитваме, в зависимост от възможностите, да реагираме във всяка ситуация“.Уточнявайки, че уважава исканията на всички, вицепремиерът напомни: Когато някой казва: „Нека държавата даде“, да напомня, че тя държавата собствени пари си няма. Държавата дава само това, което е взела под формата на данъци“. „Парите никога не са достатъчно спрямо нуждите и исканията“, добави той.", "date": "2018.04.30", "title": "Предсрочен вот няма да има, а проруските симпатии в коалицията не са проблем, според Дончев"}
{"url": "https://offnews.bg/obshtestvo/zhiteli-na-sinemoretc-nedovolni-ot-novia-ustrojstven-plan-na-tcarevo-679681.html", "text": "Инициативен комитет на жителите на Синеморец ще се бори срещу новия устройствен план на община Царево, съобщиха иницаторите на кампанията пред OFFNews.В своя декларация те се обръщат към кмета на Царево инж. Георги Лапчев да вземе предвид техните искания относно Доклада за оценка на степента на въздействие върху защитените зони (ДОСВ) и Плана за изменение на общия устройствен план на община Царево.Жителите на Синеморец са против против общинските терени, като мери, пасища, ливади, да се преотреждат и в последствие продават.Също така ИК иска имотите в близост до плаж Велека да запазят вида си и предназначението си, като място за разходки, паша на животни и други дейности на открито.Ето част от другите искания на ИК: - Не сме съгласни с изграждането на къмпинг в близост до плаж Бутамята. Идеята за такъв къмпинг беше обсъдена от местната общност още преди 2 години, когато се взе единодушно решение, че такъв къмпинг няма да подпомогне развитието на общността, а би навредил на развитието на туристическата база в селото и би нанесъл щети на местния бизнес.- Настояваме към Плана за изменение на общия устройствен план на община Царево да се включи пречиствателна станция за нуждите на с.Синеморец с дълбоко морско заустване.- Статутът на гробището на с. Синеморец и пътят до него трябва да бъдат уточнени и да влязат в плана за регулация.- Имайки предвид природните дадености на с. Синеморец настояваме показателите за застрояване с изключение на тези за Пречиствателна станция в така предвиденото разширение с новия ОУП да бъдат значително намалени – височина на застрояване кота било максимум 6 метра, плътност 10%, Кинт 20%.- Загрижени сме, че предвиденото увеличаване с над 54% на зоните за нови вилни селища, къмпинги и хотелски комплекси, не е съобразено с възможностите на пътната, електроснабдителната и водоснабдителната мрежи на с. Синоморец, които и в момента често са претоварени.Захранването с питейна вода и електричество, решаването на проблема с отходните води и тяхното пречистване, както и достъпът до вече урбанизираните и новоурбанизираните имоти са въпроси, чието решение трябва да бъде предвидено в Общия устройствен план. Това включва – обезпечаването на допълнително електрозахранване, изграждането на пречиствателна станция с дълбоко морско заустване, изграждането на канализационна мрежа за цялото населено място, осигуряването на водопроводна мрежа и достатъчно количество питейна вода.- Във връзка с честите прекъсвания на пътната комуникация на с.Синеморец с Ахтопол при проливни дъждове и повдигане на нивото на р. Велека е добре в плана да се включи повдигане на нивото на пътя след моста на р.Велека до такова ниво ,че да не се залива при преливане на реката.- С оглед на облекчаване на движението през селото да бъде включен в плана възстановяване на пътя свързващ плаж Бутамята с пътя за Резово и Ахтопол / покрай ябълковата градина/Днес Инициативният комитет трябва да проведе среща с кмета на община Царево Лапчев, при която ще обсъдят исканията около плана за управление. ", "date": "2018.04.30", "title": "Жители на Синеморец недоволни от новия устройствен план на Царево"}
{"url": "https://offnews.bg/temida/selski-kmet-vartial-biznes-s-prostitutki-sreshtu-60-lv-na-chas-679704.html", "text": "Кметът на павелбанското село Тъжа Цвятко Балабуров е бил задържан като лидер на престъпна група, която се занимавала с проституция. Той е задържан с други 8 души на 27 април при спецакция на прокуратурата и ГДБОП. Групата е работила от пролетта на 2017 г., като момичетата са \"отдавани\" на клиенти в София. За целта били наети два апартамента, където се извършвали сексуслугите. Групата е държала и заведение в центъра на София - Бар 10.В него част от обслужващият персонал, освен че работили като сервитьорки, са извършали и сексуални услуги по желание на клиентите. В близост до бара е имало и къща, където са се изпълнявали сексуалните услуги. Също така услугите се предлагали и чрез в. \"Позвънете\", откъдето всеки желаещ е можел да се свърже на определен телефон. Двама души от задържаните са освободени с парична гаранция, а други на 7 души ще бъде поискан постоянен арест. По-късно от спецпрокуратурата съобщиха, че са внесли искане за постоянен арест за Цвятко Балабуров, като ръководител на групата, и Стефан Стефанов, Милена Георгиева, Анита Георгиева, Димо Кроснаров, Валентин Майоров и Валери Филипов – участници в нея.При претърсванията на няколко адреса са конфискувани документи. В дома на кмета са открити около 15 хил. лв., а в дома на най-приближения до кмета човек намерили около 4500 лв. Разследващите установили, че 20 момичета били експлоатирани от групата. Те работили по тарифи срещу 60 лв. на час или 40 лв. за половин час.  Механизмът, по който се набирали момичетата, бил предоставяне на високолихвени кредити, които те трудно успявали да върнат. Момичетата били поставяни в зависимост и по този начин им се давало възможност да върнат борчовете си. Момичета били набирани и по обяви във вестник. Срещу Цвятко Балабуров имало повдигнати обвинения за същите деяния още през 2015 година. От прокуратурата заявяват, че не са наясно докъде е стигнало делото. Цвятко Балабуров е избран за кмет от Народен съюз.", "date": "2018.04.30", "title": "Селски кмет въртял бизнес с проститутки срещу 60 лв. на час"}
{"url": "https://offnews.bg/obshtestvo/bezmotornoto-sastezanie-red-bull-soapbox-se-zavrashta-na-bul-cherni-679705.html", "text": "За четвърти поред път на бул. „Черни връх“ в София ще се проведе състезанието без аналог - Red Bull Soapbox. На 30 септември 2018 г., между 11:00 и 16:00 часа, няколко десетки отбора ще се спуснат в състезание срещу часовника със самоделните си колички, за да покажат смелостта и креативността си с една обща цел – забавление.Всеки, който чувства, че е роден изобретател, мечтател, шоумен или човек с бензин в кръвта, може да сформира отбор от четирима ентусиасти и да се включи в състезанието. За да станете част от него, първо ще трябва да представите проект на безмоторна състезателна количка, задвижвана от гравитацията и въображението ви до 15 юни 2018 г. Идеите може да изпращате на .Освен скоростта, критериите за оценка от журито ще са оригиналност на количката и атрактивно представяне на отбора по време на състезанието. Но преди това, ще трябва да впечатлите с идейния си проект – колкото по-щура и забавна е количката ви, толкова по-голям е шансът да оберете овациите на публиката. С представянето на отбора преди спускането, пък трябва да спечелите сърцата на журито. Red Bull Soapbox е състезание, което има богата и забавна история в десетки държави по света. Проведено е за първи път в Белгия през 2000-та година и от тогава обединява хората с творчески заряд, смелост и умение да майсторят.Състезанието се проведе за първи път в България на 28 септември 2014-та, когато взеха участие 54 отбора от цялата страна.Red Bull Soapbox е предизвикателство както за начинаещи, така и за опитни състезатели. Отборите, допуснати до състезанието, ще бъдат не повече от 70.Повече информация за Red Bull Soapbox race, както и снимки и клипове на изминали състезания може да откриете .", "date": "2018.04.30", "title": "Безмоторното състезание Red Bull Soapbox се завръща на бул. 'Черни връх' в София"}
{"url": "https://offnews.bg/obshtestvo/posledniat-den-ot-april-shte-e-slanchev-i-topal-679641.html", "text": "Април си тръгва със слънце, с ясно и топло време започва и май. Максималните температури ще бъдат предимно между 23 и 28 градуса. Облаци ще има следобед в планините в западната част от страната, където на отделни места ще превали и прегърми, ще духа слаб до умерен вятър. Максималната температура на височина 1200 м ще бъде около 19, на 2000 м - около 12 градуса. Край морето ще грее слънце, термометрите ще се качат до 20 градуса. Температурата на морската вода е 14-18, вълнението на морето ще бъде 1-2 бала. През следващата седмица не се очакват съществени валежи, термометрите ще се качат и до 30 градуса. ", "date": "2018.04.30", "title": "Последният ден от април ще е слънчев и топъл"}
{"url": "https://offnews.bg/futbol/shef-na-levski-naj-veroiatno-shte-privlechem-samo-edin-dvama-igrachi-679692.html", "text": "Изпълнителният директор на Левски Красимир Иванов заяви, че клубът няма да прави голяма селекция през лятото.\"Надявам се да не бъде като тази през зимата. Искаме през лятото да повишим качеството в състава. Най-вероятно ще привлечем само един-двама играчи\", каза Иванов пред БНТ.Той посочи, че се надява скоро клубът да приключи разговорите с Роман Прохазка и Васил Панайотов, чиито договори изтичат. Желанието на сините е да ги задържат.\"Дали ще има продадени? Постъпили писмени оферти засега няма. Водили сме разговори за някои играчи, към които има интерес, но няма нищо черно на бяло\", каза шефът.Иначе ръководството на Левски ще отвори детски парк на 4 май, петък, преди мача с Ботев Пловдив. Тогава ще бъде отбелязана 75-годишнината от рождението на легендата на сините и българския футбол Георги Аспарухов (04.15.1943 г. - 30.06.1971 г.).\"!\", съобщиха от клуба.На 3 май от 18:30 часа в City Stage в НДК пък ще бъде представена книгата \"Като Гунди“. Днес ръководството на сините ще даде пресконференция, на която ще разясни подробности около отбелязването на годишнината на Аспарухов. На 19 август на националния стадион ще се състои приятелска среща с Бока Хуниорс за трофея \"Георги Аспарухов\".", "date": "2018.04.30", "title": "Шеф на Левски: Най-вероятно ще привлечем само един-двама играчи"}
{"url": "https://offnews.bg/sviat/britanskiat-vatreshen-ministar-podade-ostavka-679665.html", "text": "Британският вътрешен министър Амбър Ръд подаде оставка, заради скандал с депортирани погрешка имигранти.Ръд призна, че „неволно е подвела“ парламента за съществуването на нарочени имигранти за депортация,свързани със скандала „Уиндръш“, пише The Telegraph.Приемайки оставката на Амбър Ръд, Тереза Мей обяви че тя е отговорила добросъвестно на редица въпроси от комисията, занимаваща се със скандала „Уиндръш“, и добави, че „много съжалява“ за решението ѝ да напусне. Преди седмица във Великобритания се разрази скандал относно потомците на имигранти, дошли от Карибските острови през 1950-те и 1960-те години, които никога не са подавали молба за британско гражданство. От десетилетия техният статут е на нелегални имигранти.Амбър Ръд потвърди, че има хора, които са били депортирани поради тази причина. Скандалът придоби името „Уиндръш“ заради името на кораба, с който са пристигнали първите заселници от Ямайка, Тринидад и Тобаго, и други острови, припомня Фокус. Амбър Ръд призна, че подходът към тези хора е бил „неправилен и отвратителен“, за което се извини. ", "date": "2018.04.30", "title": "Британският вътрешен министър подаде оставка"}
{"url": "https://offnews.bg/kultura/at-the-gates-s-kontcert-v-sofia-na-3-dekemvri-679711.html", "text": "Мелодичните дет метъли от Швеция At The Gates ще свирят в София в столичния клуб Mixtape 5 на 3 декември. Те са тук по покана на организатора BGTSC.Концертът е първият у нас и един от малкото в региона.Събитието ще започне в 19 часа, като билетите вече са в продажба в мрежата на Eventim.Първите 40 пропуска са на цена от 40 лева.40 лева. След тяхното изчерпване и до деня на концерта цената ще е 45 лева, а в случай на останали в деня на събитието и на място в клуба цената на входа ще е 50 лева.Предстои обявяването на гостите и допълнителна информация!", "date": "2018.04.30", "title": "At The Gates с концерт в София на 3 декември"}
{"url": "https://offnews.bg/ikonomika/knsb-nad-pet-pati-razlika-v-zaplatite-u-nas-679710.html", "text": "Близо 6,1 млрд. лв. повече влязоха в джобовете на работещите през последните пет години. Това се случи благодарение на нашите преговори с работодателите, но и на пазара на труда, където недостигът на кадри тикаше нагоре заплатите. Това обяви президентът на КНСБ Пламен Димитров при представянето на Годишния доклад за резултатите от колективно договаряне на работните заплати през 2017 г. и очакванията за 2018 година. „През 2016 г. започнахме кампанията ни „Искам 100 лв. повече върху заплатата си“. Година и половина по-късно това, което сме постигнали заедно, надминава това, което сме поискали. През 2017 г. средната работна заплата се е увеличила с 11,8% и достигна 1060 лв., което спрямо 2016 г. е ръст със 115 лв. Компенсацията на наемния труд като компенсация за наемните работници се промени с повече от 6 процентни пункта спрямо БВП и достигна 43,1 процентни пункта от БВП за миналата година“, каза Пламен Димитров. Това разпределение означава, че повече пари за отишли за труда, отколкото за капитала. В същото време обаче расте процентът на работещи бедни, което означава, че тези пари не се разпределят правилно. Най-високо платеният сектор за 2017 г. са информационните технологии, а най-ниско платеният-ресторантьорството. Средната работна заплата за 2017 г. за ресторантьорството е 580 лв., а в информационните технологии 3150 лв. Разликата между най-ниско платения и най-високо платения сектор е близо 5,5 пъти.Независимо, че нараства промишленото производство, това не навсякъде се отразява в заплатите, сочи още докладът на КНСБ. Такива примери са: Производство на метални изделия, без машини и оборудване – ръст на производителността на труда на едно наето лице с 31.5%, ръст на средната заплата - с 9.2%; Производство на компютърна техника, електронни и оптични продукти - ръст на производителността на труда на едно наето лице с 19,8%, ръст на средната заплата - с 3,4%; Производство на изделия от каучук и пластмаси - ръст на производителността на труда на едно наето лице с 22.2%, ръст на средната заплата - с 11%;Минималната работна заплата за страната се увеличи от 1 януари 2017 г. с 9.5% (от 420 на 460 лв.), а от началото на 2018 г. бе реализирана и следващата стъпка – ново увеличение с 10.9% и размер от 510 лв. В същото време увеличението на минималната и средната заплата не промени съотношението между тях – през 2017 г. по предварителни данни то е 43.4%.През 2017 г. компенсацията на 1 отработен час в България е 5.1 евро, при 23.1 евро средно за ЕС. Номиналната разлика е 4.5 пъти, а в СПС тя е 2.2 пъти. Преди 10 години, през 2007 г. нивата са били съответно 2.3 и 19.5 евро, а разликите – 8.5 и 3.9 пъти. Сегашното ниво на компенсацията на 1 отработен час в България в СПС представлява 46.3% от средното за ЕС. За да можем да реализираме обаче по-чувствителен напредък и да достигнем съотношение поне 60% до 2022 г. ще е необходим средногодишен номинален ръст на заплатите от 11-12%, заяви главният икономист на КНСБ Любен Томев.Последните разполагаеми и сравними данни показват, че средната работна заплата в България изостава номинално между 5 и 10 пъти спрямо старите държави членки и около 1.8-2.2 пъти спрямо новите държави членки., сочат данните на КНСБ. От 3% до 5% до 10 % е масовото увеличение на работните заплати. По-рядко то е над 10%. В някои от секторите обаче няма колективни трудови договори. Това са леката, химическата, хранителната промишленост. На общинско ниво действат над 150 колективни трудови договори, сключени от местните власти в страната. Най-добри резултати има във Варна, Бургас и Стара Загора.Пламен Димитров посочи, че БВП за България за 2017 г. е близо 100 млрд. лв. Вътрешното търсене е основния двигател на растежа, а с 4,5% нараства крайното потребление за миналата година. Според него има реални възможности за по-голям растеж на доходите в индустрията.Промишленото производство е нараснало с 36%, производството на основни метали е нараснало с близо 15%, а производството на химически продукти- с над 20%.При традиционно най-ниско платените сектори ресторантьорство, хотелиерство и търговия на дребно има ръст на средната заплата, най-вече в ресторантьорството, но заплатите остават ниски. Може би заради това и е нуждата от внос на чужди работници в тези сектори, коментира Пламен Димитров, който обаче беше скептичен, че това ще реши проблема на българския туризъм.Секторите, в които няма колективни трудови договори - лека промишленост, химическата промишленост, хранителната промишленост, ще бъдат във фокуса на вниманието на синдиката през следващите години, отбеляза Пламен Димитров.", "date": "2018.04.30", "title": "КНСБ: Над пет пъти разлика в заплатите у нас"}
{"url": "https://offnews.bg/sviat/raketni-udari-nad-siria-tazi-nosht-nikoj-ne-priznava-za-atakata-679712.html", "text": "Ракетни удари са били нанесени над военни обекти в северната част на Сирия в неделя срещу понеделник вечерта. По непотвърдена официално информация има десетки жертви, предаде Би Би Си.Голямата неизвестна е, че досега никой официално не е обявил чии са били ракетите.По информация на сирийската армия са ударени военни съоръжения в Хама и Алепо. Според някои източници загиналите са 26 - иранци, сражаващи се за правителството.Атаката идва след като по-рано този месец САЩ, Великобритания и Франция нанесоха съвместни бомбени удари над три обекта, за които се смята, че са част от програмата за химическо оръжие на правителството.", "date": "2018.04.30", "title": "Ракетни удари над Сирия тази нощ. Никой не признава за атаката"}
{"url": "https://offnews.bg/obshtestvo/mvr-proveriava-za-neplateni-globi-i-otnema-knizhki-679694.html", "text": "Пътна полиция започва масови проверки в цялата страна за водачи, които не са платили извършени от тях нарушения, съобщава БНР.Проверките са основно по пътищата, водещи към граничните пунктове. Само за час на ГКПП \"Калотина\" от общо 10 проверени водачи само един е бил с редовни документи и не е имал неплатени задължения.Наказанието за неплатени глоби е временно отнемане на шофьорската книжка. Мерките бяха въведени още миналата година.Наказанието се налага при връчени наказателни постановления, докато водачът не плати глобата си. \"От днес до 6-и май тази година ще се проведе специализирана полицейска операция с акцент установяване на водачи и пътници на моторни превозни средства с невръчени електронни фишове и неплатени задължения по закона за движение по пътищата. Операцията ще я проведем в районите на всички погранични контролно-пропускателни пунктове на територията на страната\", коментира пред БНР инспектор Петър Соколов от \"Пътната полиция\".От МВР обявиха още, че на водачите, които имат неплатени глоби, ще им бъде отнемана шофьорската книжка на място. Документът ще им бъде върнат, след като се издължат.", "date": "2018.04.30", "title": "МВР проверява за неплатени глоби и отнема книжки"}
{"url": "https://offnews.bg/sviat/haknaha-profila-na-bivshia-generalen-sekretar-na-nato-v-tuitar-679691.html", "text": "Бившият генерален секретар на НАТО (2009 - 2014) Андерс Фог Расмусен съобщи във Фейсбук, че профилът му в социалната мрежа Туитър е бил хакнат.Расмусен сподели, че последните два туита, публикувани в неделя вечер, са дело на хакери. Преди 12 часа в профила на Андерс Расмусен в Туитър са публикувани две съобщения, касаещи военния преврат от 15 юли 2016 г. в Турция.Андерс Фог Расмусен е министър-председател на Дания от 2001 до 2009 г. Той заема поста генерален секретар на НАТО от 1 август 2009 до 30 септември 2014 г., когато е заменен от Йенс Столтенберг. От 2016 година служи като съветник на украинския президент Петро Порошенко.", "date": "2018.04.30", "title": "Хакнаха профила на бившия генерален секретар на НАТО в Туитър"}
{"url": "https://offnews.bg/politika/nikolaj-tconkov-dalavera-za-30-miliona-li-e-skandalat-s-banite-v-ovc-679709.html", "text": "Министърът на здравеопазването Кирил Ананиев на практика декапитализира \"Националната специализирана болница за физикална терапия и рехабилитация\" ЕАД с изпълнението на решението на Министерски съвет да прехвърли на Столична община част от имотите, които стопанисва лечебното заведение.Това коментира народният представител от \"БСП за България\" Николай Цонков. Той и колегите му от групата на социалистите Христо Проданов и Румен Георгиев поеха ангажимент пред граждани и служители на болницата, които неотдавна протестираха срещу освобождаването на директора д-р Йордан Иванчев, да проверят случая. Затова и попитаха министъра каква точно е политиката на Министерството на здравеопазването към тази болница, защото тя е уникална? Какви са мотивите за освобождаване на досегашния директор? Защо декапитализират по този начин болницата и защо капиталът й е силно подценен?\"Изобщо не съм доволен от обясненията на министър Ананиев, заяви Николай Цонков. - Освободеният директор д-р Иванчев през миналата година е внесъл няколко инвестиционни предложения за оздравяване на болницата. Те са били отхвърлени от Министерството на здравеопазването. Има още нещо много смущаващо - към този момент определените за прехвърляне имоти на болницата все още не са вписани към Столична община. Как тогава Столична община, чрез нейни структури, кандидатства с тези имоти по Оперативна програма \"Наука и образование за интелигентен растеж\" и печели два проекта на обща стойност 30 милиона лева?! Единият от тези проекти е за създаване на нова лаборатория. Защо е необходима такава, след като самият министър Ананиев заяви, че настоящата лаборатория към болницата се развива успешно и е една от най-старите в страната? Това е някакъв абсурд! Как тази болница ще функционира, след като капиталът й от 530 000 ще бъде намален на 80-90 000?\"Според Николай Цонков зад цялата тази ситуация прозират нечисти намерения. \"Става въпрос за апетитни имоти и разположени върху тях сгради на културата. Дали този интерес към тях не е заради въпросните 30 милиона лева, които ще отидат в нечий джоб, далавера за 30 милиона ли е това, пита народният представител от БСП. - Очевидно баните в \"Овча купел\" и \"Горна баня\", както и останалите имоти, които вървят с тях, ще бъдат използвани за поредно разпределение на евпорейски средства по \"специално предназначение\". За пореден път ставаме свидетели как в това правителство кражбите и парите стоят над закона и обществения интерес. Пациентите и гражданите от района искат болницата да бъде използвана за здравеопазване, а не да бъде превърната в средство за лично облагодетелстване и съответно унищожена\". ", "date": "2018.04.30", "title": "Николай Цонков: Далавера за 30 милиона ли е скандалът с баните в \"Овча купел\" и \"Горна баня\"?"}
