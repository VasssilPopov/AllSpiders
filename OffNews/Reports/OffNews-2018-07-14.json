{"url": "https://offnews.bg/gejming/pakta-otpraznuva-tretata-si-godishnina-s-fen-sreshta-684402.html", "text": "\"Пакта\" отпразнува третата си годишнина с фен среща в София. \"Пакта\" е младежка организация, съставена от известни български геймъри и влогъри. Нейните участници ежедневно публикуват развлекателни клипове в Youtube, които привличат голям брой последователи. Като играят едни от най-актуалните игри в момента и засягат интересни за аудиторията си теми, звездите от \"Пакта\" получават много фенове сред младежите в интернет пространството.Тази година \"Пакта\" празнува третата си годишнина. По този повод те организираха мащабна фен среща, която даде възможност на младите ентусиасти да се срещнат с любимите си Youtube знаменитости. Събитието се проведе днес в Интер Експо Център в София.Фокусът на тазгодишното издание бе изцяло върху феновете, като целта бе всеки да получи шанс да се срещне лично със звездите, с които желае.Хиляди любители на \"Пакта\" се събраха да отпразнуват повода и да се възползват от случая.Младите почитатели се редяха за снимка и автограф от любимия геймър или влогър, за възможност да зададат въпросите си или просто да си побъбрят.Срещи провеждаха 16 от членовете на \"Пакта\" - Stinway, Znaka, Hazel, Doomkaliber, Baki961, Nikicha1, Venata, Dido_D, heavenBUL, Gothika_47, F1ze, MrJackp0t, ThisIsDean, Noobcleaver, Aethelthryth, xXShadowHexXx.Освен срещите, които бяха главната атракция, посетителите можеха да закупят и разнообразни тениски на членовете на организацията, плакати, фигурки на герои от популярни игри и предавания и т.н. ", "date": "2018.07.14", "title": "Пакта отпразнува третата си годишнина с фен среща"}
{"url": "https://offnews.bg/112/mazh-zagina-pri-trudova-zlopoluka-v-rudnik-kraj-selo-koshava-684391.html", "text": "44-годишен мъж почина при трудова злополука в рудник край село Кошава. Сигнал за случилото се е подал дежурен лекар, съобщиха от МВР.Инцидентът е станал в 14.40 часа в петък. По първоначални данни мъжът е починал при срутване на гипсова облицовка от тавана на галерията. Дежурна оперативна група, окръжният прокурор, директорът на областната дирекция, следовател и прокурор от Окръжна прокуратура-Видин са посетили местопроизшествието.Трупът е транспортиран за аутопсия. Работата на разследващите продължава под ръководството на наблюдаващ прокурор.По случая е образувано досъдебно производство.", "date": "2018.07.14", "title": "Мъж загина при трудова злополука в рудник край село Кошава"}
{"url": "https://offnews.bg/politika/valeri-simeonov-saobshti-za-shumni-zavedenia-i-vav-varna-684384.html", "text": "Вицепремиерът Валери Симеонов съобщи днес за шум в заведения във Варна. Имало проверки и в Златни пясъци, но там не били констатирани сериозни нарушения.\"Оказа се, че проверките в София и Бургас не са повлияли на местните радетели на развлекателната индустрия\", написа Симеонов във Фейсбук.По думите на Симеонов по време на проверката са били установени и неправомерно издавани категоризации на заведения върху пясъчната ивица на плажовете от Министерството на туризма. Вицепремиерът обяви, че следващата седмица ще сезира прокуратурата. Това не първият случай, в който Симеонов дава Министерството на туризма на главния прокурор. Миналият месец той изпрати сигнал за закононарушения, касаещи незаконни строежи и незаконно одобрени схеми и категоризации на заведенията на морския плаж Слънчев бряг Юг.Още миналото лято вицепремиерът започна своята акция \"тишина\" по българското Черноморие. Тогава той обикаляше заведенията заедно с проверяващите, а действията му предизвикаха недоволство и дори протести. Тази година Симеонов не се ограничава само със Слънев бряг. Миналата седмица той сам се похвали, че вече е започнал с обиколките си из центъра на София и в Студентски град. Тогава той разпространи и специален плакат срещу шума със собствения си лик.Ето какво написа вицепремиерът във Фейсбук:", "date": "2018.07.14", "title": "Валери Симеонов съобщи за шумни заведения и във Варна"}
{"url": "https://offnews.bg/112/mazh-prebi-18-godishno-momiche-v-park-v-sofia-684383.html", "text": " Млада жена е била пребита в парк \"Робов дол\" в столичния квартал \"Редута\", съобщава \"Фокус\".Тя е била нападната и пребита от мъж, който е познавала. Момичето е било ритано в главата и влачено. Има охлузни рани и счупена ръка. Той е откраднал около 600 лв. и е избягал.Мъжът е на около 30 години, а момичето - на около 18. Нападателят се издирва. Хора от квартала разказват, че са чули силни крясъци. На място е  имало полиция и екип на „Спешна помощ”. Момичето е откарано в болница.Свидетели разказват, че полицията е пристигнала на мястото за около две минути, а линейката - за около 45. ", "date": "2018.07.14", "title": "Мъж преби 18-годишно момиче в парк в София"}
{"url": "https://offnews.bg/sviat/samolet-na-rajaner-katcna-avarijno-vav-frankfurt-zaradi-problem-s-nali-684386.html", "text": "Над 30 пътници на \"Райънер\" бяха приети в болница в Германия, след като в самолета им за Хърватия се появил проблем със спадане на налягането, съобщи Би Би Си. Самолетът е кацнал извънредно на летището Франкфурт-Хан снощи, след като над 30 пътници почувствали стомашно неразположение и остри болки в главата и ушите.Самолетът летял от ирландската столица Дъблин за хърватския пристанищен град Задар.На борда имало 189 пътници. След приземяването 33 от тях са отведени в местна болница. Останалите прекарали нощта на летището.По случая е започнало разследване.", "date": "2018.07.14", "title": "Самолет на Райънер кацна аварийно във Франкфурт заради проблем с налягането, над 30 души са пострадали"}
{"url": "https://offnews.bg/lajfstajl/parvata-sapruga-na-frank-sinatra-pochina-na-101-godini-684388.html", "text": "Първата съпруга на Франк Синатра и майка на трите му деца - Нанси Синатра, почина на 101-годишна възраст, съобщи в Туитър дъщеря ѝ, която носи нейното име. \"Майка ми почина мирно на 101-годишна възраст. Тя беше светлината на моя живот. Бог да те благослови, мамо. Благодаря за всичко\", написа дъщеря ѝ.Нанси Синатра беше омъжена за известния певец и актьор в продължение на 12 години. Двамата се развеждат, след като извънбрачните връзки на Франк Синатра стават публично достояние.Едва 10 дни след развода им Франк Синатра се жени за холивудската актриса Ава Гарднър. Нанси и Франк обаче остават близки приятели до неговата смърт през 1998 г. Нанси не се омъжва повторно.", "date": "2018.07.14", "title": "Първата съпруга на Франк Синатра почина на 101 години"}
{"url": "https://offnews.bg/sviat/dogovorat-s-makedonia-e-goliama-diplomaticheska-pobeda-za-gartcia-obi-684385.html", "text": "Моята страна извоюва голяма победа - с новото име Република Северна Македония се отстрани иредентизмът, който се съдържаше в тяхното конституционно име, заявява гръцкият премиер Алексис Ципрас на официалната интернет страница на гръцкото правителство, съобщи сайтът МКД, цитиран от БТА.С договора от Преспа се предвижда преименуване на БЮРМ в Република Северна Македония на нашия език, както се изговаря, с което се отстранява иредентизмът, който се съдържаше в тяхното конституционно име, пише на интернет страницата на правителството.140 страни, които днес признават нашите съседи като Македония, сега ще ги признаят като Република Северна Македония, тъй като това име е ерга омнес за всеобща употреба, се казва още в съобщението.За пръв път е предвидено нашите северни съседи в бъдеще да не могат да твърдят, че имат каквато и да било връзка с античната гръцка култура на Македония.Договорът също така предвижда гражданството в пътните документи на нашите съседи да не бъде само \"македонско\", каквото е днес, а \"македонско/гражданин на Северна Македония\". Гърция пък ще признае гражданството като \"граждани на Северна Македония\".Договорът от Преспа е голяма дипломатическа победа, но и голяма историческа възможност, се изтъква също така в съобщението на гръцкото правителство.", "date": "2018.07.14", "title": "Договорът с Македония е голяма дипломатическа победа за Гърция, обяви Ципрас"}
{"url": "https://offnews.bg/112/3-godishno-momichentce-padna-ot-terasa-v-harmanli-684390.html", "text": "3-годишно момиченце е паднало от тераса в Харманли в събота. Детето е откарано по спешност в хасковската болница, съобщи БНР.Момиченцето се покатерило по необезопасен парапет на терасата и паднало от около 2 метра височина.Детето е с травма на черепа. То ще бъде транспортирано в специализирана клиника в Пловдив.", "date": "2018.07.14", "title": "3-годишно момиченце падна от тераса в Харманли"}
{"url": "https://offnews.bg/politika/bsp-poiska-porozhanov-da-obiasni-pred-parlamenta-kak-se-bori-s-chumata-684394.html", "text": "Посещението на министър Порожанов е закъсняло. Още преди седмици народни представители от БСП за България предупредиха за случващото се. Животните вече са избити, поминъкът на хората е отнет, обявиха от БСП по повод посещението на земеделския министър в Ямболско, където животновъди протестират заради евтаназията на добитък заради огнище на чума в района.Даваме си сметка, че когато тръгне опасна зараза, мерки трябва да се вземат. Но въпросите днес са повече от отговорите и ние ще настояваме г-н Порожанов да даде отговори пред Народното събрание, допълват от партията. БСП иска да разбере дали са пропорционални предприетите мерки в случая, или става въпрос за ненужно престараване, защо не се поставят под карантина засегнатите стада, докато се вземат нови проби, безспорно ли е, че наистина става дума за чума, защо при високата смъртност от болестта, умрели животни няма, нито пък, по свидетелства от района, болните животни са развили характерните симптоми. Лъжа е, че хората ще бъдат компенсирани изцяло. Компенсациите за убитите животни не са по пазарни цени, което прави невъзможно бързото възстановяване на стадата. Не са предвидени компенсации за пропуснатите ползи. Не се говори за това, че липсата на животни води до други загуби - договорите за ползване на пасища, например, няма как да бъдат продължени, а с това хората губят и правото да получават европейски средства по тази линия, допълват от БСП и настояват отговор на въпроса как хората ще си плащат кредитите, с които са изграждали своите стопанства и стада. \"Ние настояваме за бърза и пълна компенсация, включително за пропуснатите ползи и искаме правителството да предложи бързи законови промени, ако такива се налагат\", категорични са от БСП.Настояваме за пълно разследване на източника на заразата и ясно поемане на отговорността за допускането на заразени животни на българска територия - функционира ли оградата на границата с Турция, как заразени животни са проникнали в България, осъществяван ли е необходимият ветеринарен контрол върху новопридобити животни, посочват още от партията в декларация.  Крайно време е правителството и управляващото мнозинство да си отворят очите за проблемите на малките погранични общини. Обезлюдяването е проблем не само на общините и на населените места, а проблем на националната сигурност. Ето защо настояваме да бъде приета и реализирана програмата Странджа-Сакар, разработена съвместно от общините Тополовград, Елхово, Болярово, Средец и Малко Търново. Предизборно всички партии изразиха подкрепа за тази програма, но след изборите ГЕРБ и Обединените патриоти забравиха за нея. Ние обаче не забравяме, подчертават те.От БСП смятат да се срещнат със засегнатите стопани, с кметове, с европейските експерти, които пристигат в България.", "date": "2018.07.14", "title": "БСП поиска Порожанов да обясни пред парламента как се бори с чумата по животните в Ямболско"}
{"url": "https://offnews.bg/tenis/dzhokovich-se-klasira-za-finala-na-uimbaldan-sled-ritcarska-bitka-s-na-684393.html", "text": "Новак Джокович за пети път достигна до финала на турнира от Големия шлем \"Уимбълдън\". След 5 часа и 21 минути на корта, страхотна демонстрация на непоклатима психика, сърбинът победи в незабравим мач световния номер 1 Рафаел Надал с 6:4, 3:6, 7:6, 3:6, 10:8.За Ноле това е първи финал в Големия шлем от 2016 година на \"US Open\". В спора за трофея той ще срещне двуметровия гигант Кевин Андерсън утре. При днешното доиграване драмата започна още с първите геймове.Надал взе първото си подаване след маратонски гейм и спаси няколко точки за пробив. След това проби на 15 и в крайна сметка поведе 3:0. Отговорът на Джокович обаче беше подобаващ. В следващите три гейма той загуби само две точки, за да изравни - 3:3. Надал отново вдигна оборотите и след нов пробив си даде възможност да сервира за първия сет при 5:3.Тогава обаче той направи двойна грешка и изостана 0:40. Световният №1 показа класа и не просто спаси възможностите за пробив, но и затвори четвъртия сет - 6:3. Така Джокович е реализирал под 20% от точките си за пробив в мача. Петият сет се превърна в кулминацията на спектакъла. Нивото бе изключително високо, а двамата бяха много стабилни. Те рядко допускаха колебания при свой сервис и сетът вървеше гейм за гейм. Надал спаси шанс за пробив в осмия гейм, като вкара няколко страхотни форхенди. Последва критична ситуация за Джокович, който изоставаше с 15:40, но два отлични начални удара го спасиха. С четири поредни прекрасни сервиса Рафа спечели следващия гейм от 0:30.При 4:4 Надал не успя да реализира два поредни шанса да вземе подаването на сърбина и бе принуден да сервира за оставане в мача. Той го направи като навакса изоставане от 0:30 - 5:5.Всичко можеше да се реши при 7:7, когато Джокович направи двойна грешка за 15:40, но се измъкна с много смела игра. При 8:7 Джокович получи мачбол, но Надал се спаси с къса топка и впоследствие затвори в своя полза! Малко по-късно той не сгреши за 10:8.", "date": "2018.07.14", "title": "Джокович се класира за финала на Уимбълдън след рицарска битка с Надал"}
{"url": "https://offnews.bg/sviat/s-goliam-parad-frantcia-otbeliaza-natcionalnia-si-praznik-684392.html", "text": "Френски военни подразделения дефилираха днес по Шан-з-Елизе пред държавния глава Еманюел Макрон и многобройна публика. Парадът по традиция откри тържествата за националния празник на Франция, предаде Франс прес, цитирана от БТА.Президентът Макрон наблюдаваше празненството заедно с министрите си от официалната трибуна на площад Конкорд, след като мина по прочутия парижки булевард, изправен в \"автомобила на главнокомандващия\", заедно с началника на Генщаба.Зрелището бе следено от хиляди французи и туристи.Междувременно по повод утрешния мач, преди да се присъединят към шествието, студентите от Политехническото училище в Париж си направиха групова снимка с лозунг, гласящ \"Всички да подкрепим екипа на Франция\", който ще играе утре в Москва с националите на Хърватия във финала на световното по футбол, посочва агенцията.За реда в цялата страна по време на тържествата бдят 110 000 полицаи и жандармеристи, за да може те да протекат спокойно \"въпреки все още високото ниво на заплаха\" във Франция, както заяви вътрешният министър Жерар Колон.Заплахата е постоянна, откакто през януари 2015 г. в страната започна вълна от джихадистки атентати, взели досега 246 жертви.На парада присъстваха сингапурският премиер Сян Лун и японският външен министър Таро Коно.През 2018 г. се навършват 160 години от установяването на дипломатически отношения между Франция и Япония, а от 20 години пилотите на сингапурските изтребители се обучават във френската база в Казо. Знамената на двете азиатски държави откриха парада редом с френското, ескортирани от по седем войници от всяка нация.Сред самолетите, прелетели в небето над войските, имаше щурмови машини \"Алфаджет\" на прочутата група \"Патрул дьо Франс\". На борда бяха и трима военни от специалните сили, ранени в бой.Близо 4290 военнослужещи, 220 бойни машини, 250 коня, 64 самолета и 30 хеликоптера участваха в тазгодишния парад, който продължи около 2 часа. Включиха се също испански жандармеристи, белгийски бронирани машини и един военнотранспортен А400М от германската авиация.АФП отбеляза и малки гафове по време на парада - един от самолетите \"Алфаджет\", украсили небето над Париж с цветовете на националното знаме, пусна червен пушек вместо син, а двама мотоциклетисти от жандармерията се сблъскаха на ниска скорост и паднали пред официалната трибуна.Парадът приключи, както обикновено, с хорово изпълнение на \"Марсилезата\" и на много, включително военни, песни. Тази вечер в парка Марсово поле край Айфеловата кула ще има голям концерт, а след него - пищна заря.Традиционният парад на 14 юли е \"демонстрация на овладяна сила\", а не просто възпоменание, подчерта началникът на генералния щаб на френските въоръжени сили ген. Франсоа Льокоантр в интервю, публикувано днес.Вчера президентът Макрон подписа закон за военните програми за периода 2019-2025 г., предвиждащ близо 300 милиарда евро кумулативни разходи с цел достигане на 2 процента от БВП до седем години.", "date": "2018.07.14", "title": "С голям парад Франция отбеляза националния си празник"}
{"url": "https://offnews.bg/sviat/protesti-sreshtu-tramp-i-v-shotlandia-toj-reshi-da-si-pochine-s-golf-684401.html", "text": " Американският президент Доналд Тръмп реши да си почине от напрегнатата среща на върха на НАТО и посещението си във Великобритания с игра на голф, като избра да направи това на игрище на 100 км от Единбруг, което е негова собственост.Тръмп изрази желанието си и в Туитър. \"Пристигнах в Шотландия и ще бъда в \"Тръмп Търнбъри\" за два дни на срещи, разговори и, надявам се, малко голф - основния ми вид физически упражнения\", написа той в социалната мрежа.\"Времето е прекрасно, а това място е невероятно! Утре заминавам за Хелзинки за среща с Владимир Путин в понеделник\", добави президентът.Докато Тръмп стоял на игрището край хотела в луксозния си голф клуб, активист на природозащитната организация \"Грийнпийс\" се спуснал над терена с моторен парапланер с прикачен транспарант с надпис \"Тръмп: доста посредствено равнище\". Когато планеристът приближил, президентът, заобиколен от охраната си, влязъл в хотела. Британската полиция каза, че издирва пилота.След като десетки хиляди души се включиха в мирен протест срещу Тръмп в Лондон, няколко хиляди демонстранти се събраха и в шотландската столица Единбург, отбелязва Асошиейтед прес, цитирана от БТА.Според полицията край сградата на шотландския парламент за началото на демонстрацията са се стекли към 3000 души, организаторите обаче са категорични, че демонстрантите са били 60 000. Освен антифашистки групи и политически активисти за протеста са дошли много хора, които казват, че никога досега не са участвали в такава проява.Снимка: BBCВ протестите в Шотландия се включи и \"бебето Тръмп\", което участва в протестите в Лондон. Снимка: ReutersПротестиращите, въоръжени с импровизирани транспаранти и плакати с лозунги против Тръмп, преминаха и пред американското консулство, поставено под засилена охрана.Протести имаше днес и в двата голф клуба на американския президент в Шотландия - \"Тръмп Търнбъри\" и \"Тръмп интернешънъл голф линкс\", предаде ТАСС, като се позова на телевизия \"Скай нюз\".Тръмп помаха на демонстрантите от игрището в \"Тръмп Търнбъри\" и беше освиркан от тях. ", "date": "2018.07.14", "title": "Протести срещу Тръмп и в Шотландия, той реши да си почине с голф"}
{"url": "https://offnews.bg/politika/zemedelskiat-ministar-obeshta-po-visoki-kompensatcii-za-stopanite-s-um-684400.html", "text": "Земеделският министър Румен Порожанов се срещна със земеделските стопани, чиито животни подлежат на евтаназиране заради огнището на чума в Ямболско.Министърът обясни, че в момента се изпълняват европейските и световни ветеринарни мерки, които България се е задължила да спазва.Ако не се предприемат бързи мерки, има опасност заболяването да се разпространи в други общини и области и на България да бъдат наложени ограничения за износ на продукти от овце и кози – мляко, сирене, месо, обясни Порожанов.Въпреки че разчетите по пазарни цени показват обезщетения от средно 225 лева за животни под селекционен контрол и 140-150 лева за останалите, министърът се ангажира компенсациите да бъдат завишени до минимум 190 -200 лева на евтаназирана коза или овца. Регистрираните земеделски стопани ще получат парите по банков път, а за останалите ще бъде направена организация да вземат средствата си на място в кметствата в селата.Министърът се ангажира, че ако има стопани, които не искат да получат средства като компенсация за евтаназираните животни, ще им бъдат осигурени идентични животни, които да отглеждат след като бъдат изпълнени мерките за биосигурност в засегнатите общини.Три села се опитаха днес да спрат евтаназирането на животни. Ветеринарите бяха спрени на места от жива верига, като местните ги нарекоха убийци и ги обвиниха, че убиват здрави животни.", "date": "2018.07.14", "title": "Земеделският министър обеща по-високи компенсации за стопаните с умъртвени заради чумата животни"}
{"url": "https://offnews.bg/obshtestvo/na-vrah-buzludzha-pochetoha-150-godini-ot-podviga-na-hadzhi-dimitar-i-684389.html", "text": "Безсмъртната песен \"Жив е той, жив е\" огласи старопланинския връх Бузлуджа, до който днес се изкачиха хиляди българи от двете страни на Балкана, за да отбележат 150 години от подвига на Хаджи Димитър и четата му.\"150 години ни делят от подвига на Хаджи Димитър и неговата чета, които останаха завинаги под този връх през 1868 г.\", обяви д-р Чавдар Ангелов, директор на Националния музей \"Шипка - Бузлуджа\", цитиран от БТА.Патрон на честванията \"150 години подвиг и памет\" е вицепремиерът Красимир Каракачанов.Това е първата голяма битка за свободата на България. Две години по-късно е обявена Българската екзархия, а десет години по-късно е възстановена българската държавност, припомни в словото си д-р Ангелов и попита: \"Достойни ли сме днес за този героичен подвиг?\".\"Четата на Хаджи Димитър, която наброява в началото 125 българи от всички региони на поробеното ни отечество, изминава за 12 дни 160 км до върха, под който последните 24 четници се бият със 700 башибузуци. Поклон. Да живее България\", заяви вицепремиерът и министър на отбраната Красимир Каракачанов.Представители на дружество \"Традиция\" от цялата страна направиха възстановката на героичната битка.Панихида в памет на загиналите четници отслужиха протосингелът на Старозагорската митрополия архимандрит Богослов и казанлъшки свещеници. След това осветиха и курбан, дарен от Община Казанлък.Кметът на Казанлък Галина Стоянова, вицепремиерът и директорът на музея валидираха по повод юбилея картичка и печат.Венци и цветя пред гранитния паметник на Хаджи Димитър положиха зам.- председателят на парламента Емил Христов, областните управители на Стара Загора и Габрово, депутати, граждани.", "date": "2018.07.14", "title": "На връх Бузлуджа почетоха 150 години от подвига на Хаджи Димитър и неговата чета"}
{"url": "https://offnews.bg/leka-atletika/mirela-demireva-postigna-parva-pobeda-v-diamantenata-liga-684364.html", "text": "Олимпийската вицешампионка от Рио 2016 Мирела Демирева записа нов страхотен успех този сезон в скока на височина.Българката постигна първа победа в турнирите от Диамантената лига с резултат от 1.94 метра в мароканската столица Рабат. Припомняме, че на 10 юни Демирева преодоля 2.00 метра от третия си опит на турнира от Диамантената лига в Стокхолм, регистрирайки най-добрия скок в кариерата си. Българката обаче остана втора в шведската столица, докато в Рабат триумфира с по-слаб резултат.Демирева сложи край на невероятната серия на световната шампионка Мария Ласицкене, която имаше 45 поредни победи от 2016 година насам. Рускинята преодоля само 1.90 метра и остана трета в крайното класиране след втората Юлия Левченко.Украинката скочи 1.94 метра, но от втория опит, а Демирева го направи от първия, което ѝ осигури успеха. Тя се пробва и на 2.02 метра, но направи три неуспешни опита. Така Ласицкене продължава да води в ранглистата за сезона с най-добър резултат от 2.04 метра.", "date": "2018.07.14", "title": "Мирела Демирева постигна първа победа в Диамантената лига"}
{"url": "https://offnews.bg/obshtestvo/slanchevo-i-toplo-vreme-dnes-684367.html", "text": "Днес ще бъде предимно слънчево. Максималните температури ще са между 28° и 33°.В следобедните часове отново, главно над източните и планинските райони, ще се развива купеста облачност, но само на отделни места там ще превали и прегърми. Ще духа до умерен северозападен вятър. Това съобщи дежурният синоптик в НИМХ Мартин Славчев, цитиран от агенция \"Фокус\".Над Черноморието ще бъде предимно слънчево, но в следобедните часове ще се развие купеста облачност и на места, главно по северното крайбрежие, ще превали и прегърми. Ще духа до умерен север-северозападен вятър. Максимални температури между 27 и 29°. Температурата на морската вода е 26°. Вълнението на морето ще бъде 1 -2 бала.Над планините ще духа умерен до силен северозападен вятър. Ще бъде предимно слънчево, но през деня ще се развива купеста облачност и на отделни места ще превали краткотраен дъжд и ще прегърми. Максималната температура на височина 1200 метра ще е около 22°, на 2000 метра - около 14°.", "date": "2018.07.14", "title": "Слънчево и топло време днес"}
{"url": "https://offnews.bg/obshtestvo/nad-4000-dushi-posetiha-narodnoto-sabranie-v-denia-na-otvorenite-vrati-684395.html", "text": "Над 4000 души посетиха Народното събрание в Деня на отворени врати, съобщиха от пресцентъра на парламента.Най-малкият посетител е бил на шест месеца, а най-възрастният - на 86 години.През целия ден председателят на Народното събрание Цвета Караянчева е посрещала в пленарната зала гостите, сред които и много млади хора. Тя е отговаряла на техните въпроси, свързани с работата на парламента, и с проблеми, които ги вълнуват. Всеки, който е пожелал, е можел да се снима на председателската трибуна и да удари парламентарния звънец.Денят на отворени врати беше по повод 27 години от приемането на Конституция на Република България от Седмото Велико народно събрание.В парламента беше изложен оригиналът на основния закон, предоставен от Държавна агенция \"Архиви\".Посетителите са можели да разгледат изложба на фоторепортера Велислав Николов със знакови моменти от гласуването на Конституцията, както и постоянната експозиция, свързана с историята на Народното събрание.Младите гости са получили книжки и дискове с филм, посветени на историята на парламентаризма у нас.", "date": "2018.07.14", "title": "Над 4000 души посетиха Народното събрание в Деня на отворените врати (снимки)"}
{"url": "https://offnews.bg/futbol/belgia-se-spravi-s-anglia-i-specheli-tretoto-miasto-na-mondial-2018-684397.html", "text": "Белгия постигна най-големия успех във футболната си история, печелейки бронзовите медали на световното първенство, след като победи Англия с 2:0 в малкия финал.Футболистите на селекционера Роберто Мартинес бяха по-добрия отбор през почти цялата среща и съвсем заслужено завърши Мондиала на трето място. Британците имаха няколко добри възможности през втората част, а веднъж и Тоби Алдервейрелд изби топката от голлинията.\"Червените дяволи\" нанесоха ранен удар още при първата опасна атака в срещата, когато Тома Мюние засече центрирането на Насер Чадли около границата на малкия пеналт.И двата отбора демонстрираха голямо желание в офанзивен план, но така и не можеха да се надхитрят с чисто голово положение. На два пъти сам срещу вратаря оставаше Ромелу Лукаку, но и в двата случая той не си спираше топката добре.Англичаните натиснаха сериозно в заключителната част на мача, но в 82-ата минута бяха нокаутирани от Еден Азар, който завърши майсторски след брилянтен пас на Кевин де Бройне.Двубоят бе важен и от гледна точка на битката за \"Златната обувка\" на Мондиала, за която фаворит остава Хари Кейн. Нападателят на Тотнъм има шест гола, а един от конкурентите му - Лукаку, остана с четири.", "date": "2018.07.14", "title": "Белгия се справи с Англия и спечели третото място на Мондиал 2018"}
{"url": "https://offnews.bg/obshtestvo/dazd-obiaviava-konkurs-za-detca-i-mladezhi-na-tema-bezopasnost-na-d-684366.html", "text": "Държавната агенция за закрила на детето (ДАЗД) обявява конкурс за деца и младежи на тема „Безопасност на децата в дигитална среда“.Целта на конкурса е да се стимулира детското участие и да се реализират идеи, създадени от деца, за мобилни приложения, които да защитават правата на малчуганите в дигиталната ера и да предупреждават за рисковете в мрежата.В конкурса може да участва всеки под 18-годишна възраст, като подаде предложение в текстов файл. В него трябва да бъдат описани идеята, типът, целта и предназначението на мобилното приложението, както и какъв резултат се очаква да постигне.Идеята може да бъде за игра, за образователно, специфично или комуникационно приложение, или за инструмент. Софтуерът трябва да бъде  подходящ за операционни системи за мобилни устройства – iOS, Android или Windows Phone.В предложението трябва да бъде упоменат авторът, неговата възраст и в кое училище учи. Необходима е още декларация за съгласие за участие от родител или настойник. Документите за участие могат да се изпращат в запечатан плик в срок до 1 септември 2018 година на адрес: София 1051, ул. „Триадица“№2, или на e-mail: sacp@sacp.government.bg с тема „За конкурс „Безопасност в дигитална среда“.През втората фаза на конкурса ще се реализират най-добрите идеи. ДАЗД приема заявки от екипи от деца и младежи със софтуерни умения, които ще бъдат подкрепени от професионалисти. Обявяването на победителите от втората фаза ще се състои по време на отбелязването на Международния ден за безопасен интернет през 2019 г.Жури от деца, софтуерни специалисти, киберполицаи от ГДБОП, експерти и известни личности ще оцени идейните предложения и реализираните проекти.Критериите за оценка включват типа и конкретната цел на приложението, предназначението му, обхват на резултатите, които се очаква да постигне, както и неговите иновативност и автентичност.Наградите за призовите места ще бъдат мобилни устройства.", "date": "2018.07.14", "title": "ДАЗД обявява конкурс за деца и младежи на тема „Безопасност на децата в дигитална среда“"}
{"url": "https://offnews.bg/kultura/festival-na-lavandulata-zapochva-v-chirpan-snimki-684343.html", "text": "Петото издание на Националния фестивал на лавандулата започва днес в с. Средно Градище, община Чирпан.Идеята за събитието e вдъхновена от водещата роля на България в производството и износа на лавандула. От 2012 г. насам България е безспорен световен лидер в отглеждането на лавандула и добив на лавандулово масло.В своите досегашни общо осем издания в две национално значими лавандулови дестинации – Добруджа и Тракия (с. Средно Градище и гр. Генерал Тошево) фестивалът се радва на голяма популярност.От 2014 г. Средно Градище, община Чирпан, е основен организатор и гостоприемен домакин на фестивал. За изминалите четири издания Лавандуловият празник там е посетен от над 16 000 души, съобщават организаторите. Тази година гост на фестивала ще е певицата Глория.", "date": "2018.07.14", "title": "Фестивал на лавандулата започва в Чирпан (снимки)"}
{"url": "https://offnews.bg/nashite-avtori/imam-vsichko-razkaz-ot-zdravka-evtimova-684344.html", "text": "Имам всичко, ако човек е достатъчно глупав да си въобрази, че всичкото е в банката. Постигала съм успехи. Зная - успешният човек е мебел, по собствена инициатива приел форма, удобна за употреба от по-успешни хора. Притежавам студио за масаж, имам клиенти, стискащи в пръстите, които старателно съм обработвала, бъдещето на красивата ни страна. В костите ми често се отбива смъртта. Компанията ѝ е нещо обичайно за мене, като закъснение на влак. Разбира се, че не бива да виня никого. Бях много глупава. Казах на Михаил, че детето не е негово. Така се случи. Колко години оттогава? Трийсет? Едва ли има някакво значение.…Нажежи едно длето – от този ден ненавиждам длетата и ми прилошава, винаги когато мина край нещо, наподобяващо длето. Загря го над пламтящия огън в камината. Мислех, че иска да ликвидира нероденото ми дете. Докосна бедрото ми с нажеженото желязо – до днес имам тъмно-ален белег.Малкото се роди преждевременно. През ноември е влажно, често пада първият сняг. Непрекъснато си представях - снегът отнася дъха на едно бебе, на дъщеря ми. Но снегът не взе нищо, като съвсем нормален сняг се стопи след последвалия дъжд. Някъде по това време започнах да долавям мирис на печени бадеми. След месец ли, или след три разбрах, че това е смъртта и когато тази миризма - отначало много приятна, се носеше към бебето ми – тогава, макар че в ръцете и краката ми бяха тиня, се надигах да зърна дъщеря си. Незнайно как и на нейното малко бебешко бедро, върху снежната кожа, имаше белег.Никога няма да разбера защо Михаил се зае да ме лекува. Денем и нощем ме разтриваше, държа ме две седмици в отвара от змийско мляко. Може би на четвъртия месец след раждането започнах да се изправям.- Детето ти е добре – каза Михаил. – Здраво дете, много красиво.Беше се научил да се грижи за бебето, къпеше го, правеше каши, беше му купил скъпи дрехи – розови, червени, блузки с калинки, камизолки, без петънце по тях. Дъщеря ми светеше чиста, бяла, красива в ръцете му и се усмихваше.- На тате принцесата - казваше той. – На тате слънчицето.Здравите като гилотини пръсти бяха нажежили длетото. Сега те обличаха дъщеричката ми, забъркваха кисел от препечено брашно и моето дете му се усмихваше. В човешките ръце се ражда смъртта, но само те могат да научат дете да проходи.Михаил се грижеше добре за мене. На него дължа умението си по миризмата на потта да зная кога ще утихне жлъчната криза, кога ще удари подаграта, кога мозъкът върви към края си и как с много коварство, хитрост и търпение можеш да изведеш този мозък далеч от пътеката за отвъд. Михаил ме научи с много, много мълчание да крия най-важното – ако приказваш, рано или късно ще стане ясно колко ти е неприятен човекът, когото изтръгваш от завоя към тъмния безкрай.След онзи белег никога нямаше да дам плод и мисълта за това бе отнело енергията на стъпките и погледа ми. Изгубих представа какво означават думите „нетърпение“, „очакване“, „празник“. Срещах мъже, които твърдяха, че са самотни. Самотата е другото име на мъжа. Поддържах връзки, които не ме интересуваха. Не ме впечатляваха подаръци, нито добра кухня. Ако можех да посоча нещо, което привличаше безплодната ми плът, то беше да завеждам у дома своя обожател. Михаил боледуваше. Не съм напориста личност, не търся никого, затова връзките ми извън спокойствието и тишината в моето ателие бяха две. Жалки отклонения, слепи улици без изход. Единият беше доста по-млад от мене, лекуващият лекар на Михаил.Ако обичаш човека, когото се опитваш да измъкнеш от тавата, в която пекат бадемите за него, горко ти и горко на човека. Ръцете ти не усещат края, защото умът, костите, кръвта - всичко е обич, а обичта не вижда истината. Обичта не търси пътища. Тя е път. Затова не можех да лекувам моята внучка, малката Ана. Не можех да стигна до нея, както на времето не можах да стигна до дъщеря ми и да я спася от температурата, от шарката, от бронхопневмонията.Освен личния лекар на Михаил, канех у дома един самотен учител по математика. Сама се учудвах какво виждам у него – цял живот не бе срещнал подходяща жена. Вървеше сам в искрящо чист, ослепително изгладен костюм, сто процента вълна, обувки от естествена кожа и последен модел Айфон. Миризма на смазващо скъп одеколон се носеше от този човек - срещах го пред кафене „Коста“ и на третия път, още преди да тръгне по пътя си – пред Софийска градска художествена галерия – аз спрях до онези самотници, които в края на септември играят шах и залагат пари за всяка партия.Погледът му следеше играта, аз стоях до него и го наблюдавах, за да не мисля за моята внучка, която ми казваше: – „Лъжеш, жено. Ти не си ми никаква. Лоша си.“ В никой човешки език не е измислена дума, способна да опише какво бих дала за това хлапе. Всичко, което имам и което нямам. Бих се съгласила сама да опека тава бадеми в пещта, за да дойда да ме прибере моята стара познайница. Щях да си отида с радост. Нямаше да виждам това дете с очи като миди, с ръце от слана, с телце по-тясно от следа на охлюв по пътя - малка хрътка, очакваща с изплезен език да се появи джипа на майка му… Отказвах да мисля за този черен джип и за майка му, моята дъщеря, затова изчаках човека с нелепия скъп костюм, увиснал като врана до мъжете, играещи шах.- Имам хубав кейк у нас – казах му. – Имам хубаво кафе. Елате.- Не ви познавам - отряза мъжът, изгубен в облак къдрава, прошарена коса, плюс очила, сини очи, в които се бе настанил безцветният неопределен нюанс на замръзваща вода, остър профил, издялан с брадва от някое захвърлено парче дърво.- Не е нужно да ме познавате, за да ви почерпя кейк и кафе – казах му. – Елате.Хванах го за ръка и леко го подръпнах. Въобще не очаквах, но той се подчини. Държах го за ръка, както човек държи внучката си – тя, уви, вярваше, че е дошла на света в куфар, че преди нея не е имало друга жена, способна да приказва със смъртта, както правех аз – така държах човека, който вървеше сковано редом с мене, сякаш маршируваше. Посред марша се препъваше, за да си поеме въздух. Заведох го, без да му приказвам, до моето студио, дадох му кейк и кафе, узнах, че преподава математика в някакъв от нароилите се напоследък килийни университети. Мечтаел да докаже теорема, недоказана до ден днешен, но приключил с празните химери. Младежта нямала сърце за математика. О, математиката! Тя не е наука за престъпници, госпожо. Тя е за красиви умове.Отмъщението ме изпълва с досада. Отмъщението означава да живееш в миналото. Интересува ме личността, когато не се вижда лицето ѝ. Лицето трябва на човек, за да се преструва денем колко обича родината, началника и жена си. Нощем тече истинското време. Но часовете на лъжата не свършват, човекът се превръща в арматура от кости, които сам би счупил заради поклоните, в които се огъвали.Заведох математика на петия етаж. Съжалявах, че можех да го вдигна и да го занеса догоре на ръце, както правеше с мен Михаил, преди онази болест с трите букви да се настани в кръвта му. Не мога да си обясня как толкова здрав човек като него се пречупи. Всъщност мога, но се страхувам да мисля за това.С готовност помагам на клиентите си да се събличат – достатъчно е да зърна кожата им, да усетя пулса, да хвана миризмата и зная. Зная как да отнема болката, уви временно.Човекът, който не бе успял да докаже недоказаната теорема, имаше светла, бледа и много страхлива кожа. Бавно, плавно, безшумно, но настойчиво прогоних болката от него, скърших страха в кръвоносните му съдове, докато се отпусна в ръцете ми като скъпа прежда. Винаги съм искала да плета, само за това четях вълшебни приказки - понякога в тях се разказваше за добра баба, каквато нямах. Тя плетеше шал на внучето си. Аз също бях започнала да плета шал от най-скъпата прежда, която намерих в България. За моята внучка. Нека мисли, че я мамя, нека се заблуждава, че съм подла, нахална и лъжлива жена. Шалът, който исках да изплета за нея, щеше да ѝ разкаже истината.Математикът, попаднал при студенти без сърце за математика, беше стар, покорен шал. Гледах го спокойно, без трепет. Свикнала съм с голи тела, болни тела, очакващи чудо. Неговото изглеждаше бледо и здраво, но и то очакваше помощта ми, която не желаех да му дам. Но вратата на северната стая, където бях настанила Михаил и неговата трибуквена спътница болестта, бе открехната. Затова любовта се случи. При мен тя протича лесно, тази бледа любов. Математикът ми беше признателен. Каза ми го направо:– Благодаря ви. Бяхте добра с мене.Когато някой ви каже, че сте добра с него, той в никакъв случай не е разкрил мислите си докрай, но не зададох въпрос – кожата му искаше да ми каже друго нещо, беше се затоплила и овлажняла. И наистина:– За пръв път е за мен – подхвана равно човекът. – Мислех, че ще умра, без да съм доказал теоремата, без да съм срещнал някоя жена.- Моля ви, говорете по-тихо – прошепнах аз. - Брат ми е в съседната стая. Много е болен.- Брат ви е болен? – попита математикът. – Съжалявам.Той стана, светкавично се облече в своя съвършено огладен черен костюм от стопроцентова вълна. Движеше се удивително тихо, слънчево зайче по стената, почука на открехнатата врата към северната стая, поклони се леко. По този начин постъпват математиците - никога не съм била добра по математика – и заговори с дълбок глас. Предполагам, че така приказва на студентите за теоремите, лемите и всякакви други математически потайности, които ми вдъхваха ужас.- Господине, моля за извинение, че ви обезпокоих. Вашата сестра е прекрасна. Можете да се гордеете с нея.След секунда математикът излезе, Михаил не издаде нито звук и за миг си помислих, че си е отишъл, без да ми донесе миризмата на тава прегорели бадеми. Втурнах се в северната стая, където по-рано държах старите дрехи на Михаил, и изтичах до леглото. Лицето му бе влажно. Плачеше.Никога не бях виждала Михаил разплакан. Плачът ме изпълва с погнуса. От много отдавна, когато видя разплакано лице, си представям нажежено до червено длето и онзи грозен белег на крака ми.Канех математика на петия етаж, стисках ръката му, както мечтаех да държа ръката на внучката ми. Този недоказал теоремата тип ми беше станал внучка. Водех го полека в някоя сладкарница, хапвахме сладолед, без да говорим, свикнах да му разказвам приказки, а той слушаше, посивялата му къдрава коса - паяжина в дрипавия въздух на септември. Водех го в магазини за играчки и той ми купуваше нов пъзел. Редяхме го заедно с часове на петия етаж, затварях вратата към северната стаичка, защото беше студено и любовта се случваше, но никак не ме интересуваше любовта. Тя е непретенциозна, тъй или иначе се изпречва на пътя на хората, за нейна сметка сводници трупат пари. Търсачи на слава заснемат слаби филми, пишат фалшиви истории и стихове, а тя бе толкова елементарна. И красива. Дори когато беше отчаяна.- Благодаря ти – казваше математикът, който бе мой приятел, внучка, мой есенен ден. – По-рано, когато отидех някъде, нямаше на кого да купувам подаръци. Сега имам. Мога да купя целия свят за тебе.- Дядо – повтаряше внучката ми Ана на Михаил. – Ти си много добър.Наблюдавах Михаил. Болното му лице се отпускаше и октомври най-сетне идваше при него – слънчева, топла есен със злато по пътеките в парка и умно чернокосо хлапе в стаята, моята внучка Ана.- Дядо, ти си ми единственият дядо. Ще ми станеш ли и приятел?- Да, момичето ми – каза ѝ Михаил. – Ще ти стана най-добрият приятел.- Не може. Моят най-добър приятел е Шушомир, едно момче от Старо село.- Добре, слънчевото ми момиче. Аз ще съм най-добрият ти приятел след Шушомир.- Обичам те, дядо.Това нямаше никога да имам.Никой нямаше да ми каже: – „Обичам те, бабо.“", "date": "2018.07.14", "title": "Имам всичко: разказ от Здравка Евтимова"}
{"url": "https://offnews.bg/izvan-terena/luka-modrich-vojna-futbol-i-neshto-poveche-ot-final-na-svetovno-parv-684387.html", "text": "Вероятно в момента няма по-разпознаваем и обичан хърватски футболист от халфа на Реал Мадрид Лука Модрич. Той е основен играч, както в редиците на \"белия балет\", така и при \"шахматистите\".Роден през 1985 година, едва на шест годинки Модрич се сблъсква с тежкия живот. Нещата в родината му така се завъртат, че на тази крехка възраст животът вече с всичка сила \"блъска\" крехката му душа.В близост до дома си той се превръща в бежанец, след като сърби застрелват дядо му. Момент, който завинаги ще остане в съзнанието на полузащитника. В социалните мрежи се появи лиричен разказ за живота на футболиста, който за броени часове трогна десетки хиляди читатели..Утре, на 15 юли, след 112 мача за националния отбор на Хърватия, Лука Модрич ще изведе с капитанската лента \"шахматистите\" в най-важния мач в историята им – финалът на световното първенство.", "date": "2018.07.14", "title": "Лука Модрич: Война, футбол и нещо повече от финал на световно първенство"}
{"url": "https://offnews.bg/obshtestvo/150-godini-ot-gibelta-na-hadzhi-dimitar-i-stefan-karadzha-684370.html", "text": "Днес се навършват 150 години от гибелта на националните герои Хаджи Димимитър и Стефан Караджа. Годишнината ще бъде отбелязана на връх Бузлуджа. Честването ще бъде под патронажа на вицепремиера и министър на отбраната Красимир Каракачанов.Честванията ще започнат в град Казанлък, в 09.30 часа с поднасяне на венци и цветя на барелефа на Стефан Караджа на едноименната улица. На връх Хаджи Димитър (известен със старото си име Бузлуджа) тържествата започват в 11.00 часа. Традиционно ще бъде отслужена заупокойна молитва за загиналите, ще бъдат произнесени слова и ще бъдат положени венци и цветя пред паметника на воеводата.Около 11.30 часа ще бъде валидирана юбилейна пощенска карта, издадена от Министерство на транспорта по инициатива на НПМ „ Шипка – Бузлуджа“, за което ще бъде разкрита временна пощенска станция на върха.След това на върха ще бъде направена мащабната историческа възстановка от близо 150 активисти на Националното дружество „Традиция“ за гибелната битка на войводата и неговата чета.Ще бъде раздаден и обреден курбан, а по обед честванията ще продължат с народния събор – надпяване под надслов „Балканът пее хайдушка песен“. Община Казанлък за първи път организира подобно надпяване, изцяло с възрожденски и патриотични песни и вече има заявено участие на повече от 20 общини.", "date": "2018.07.14", "title": "150 години от гибелта на Хаджи Димитър и Стефан Караджа"}
{"url": "https://offnews.bg/obshtestvo/den-na-otvorenite-vrati-v-parlamenta-684368.html", "text": "Днес парламента отваря врати за посетители по  повод годишнината от приемането на българската Конституция от Седмото велико народно събрание.Денят на отворени врати ще започне в 10.00 часа и ще продължи до 16.00 часа. Освен оригиналът на Конституцията, в Народното събрание е представена и фотоизложба със знакови моменти от гласуването на основния закон.Всеки, който иска ще могат да разгледат сградата на парламента, пленарната зала на Народното събрание, както и постоянната експозиция, свързана с историята на законодателната институция.", "date": "2018.07.14", "title": "Ден на отворените врати в парламента"}
{"url": "https://offnews.bg/sviat/zemetresenie-ot-4-5-po-rihter-e-registrirano-v-italia-684373.html", "text": " Земетресение с магнитуд 4,5 по скалата на Рихтер е регистрирано в морето край южната италианска провинция Калабрия, показват данните на Европейския средиземноморски сеизмологичен център.Трусът е регистриран в 3:50 часа местно време (4:50 часа сутринта българско часово време) на 26 км. западно от град Вибо Валенсия на дълбочина от 57 км.Няма данни за пострадали хора и разрушения.", "date": "2018.07.14", "title": "Земетресение от 4,5 по Рихтер е регистрирано в Италия"}
{"url": "https://offnews.bg/futbol/talantat-mbape-futbolat-e-neshto-bez-koeto-ne-moga-da-zhiveia-684374.html", "text": "Нападателят на Пари Сен Жермен и френския национален отбор Килиан Мбапе говори за цената на славата, която го преследва и предстоящата възможност да стане световен шампион. \"Вече не мога да бъда обикновен човек. Например да седнете у дома и да скучаете или да излезте на разходка, за да ядете сладолед. С това всичко свърши: дори нямам време за подобни неща, защото докато си взимам сладоледа около мен ще има вече 500 души.Повечето хора са имали тази слава в зряла възраст, а при мен започна още в гимназията. Няма да кажа, че е лесно да се преживява всеки ден, но това е животът, който исках.Футболът е нещо, без което не мога да живея. Това е повече от пристрастяване. Винаги съм знаел, че футболът е това, което трябва да правя.Аз все още мечтая за всякакви титли. Световната купа е една от тях, защото това е най-големият футболен турнир. Мисля, че тази купа е красива. Това е злато, а златото е превъзходство\", каза Мбапе.", "date": "2018.07.14", "title": "Талантът Мбапе: Футболът е нещо, без което не мога да живея"}
{"url": "https://offnews.bg/futbol/mauritcio-sari-ofitcialno-poe-iuzdite-na-chelsi-684375.html", "text": "Бившият треньор на Наполи Маурицио Сари е новияр мениджър на Челси. Той заменя на поста уволнения преди два дни Антонио Конте.Сагата около специалиста бе голяма, тъй като трябваше да се плаща неустойка на Наполи, но в крайна сметка ръководствата на двата отбора си стиснаха ръцете.По време на тригодишния си престой в Неапол, Сари успя на два пъти да финишира втори в Италия с тима. Освен това под негово ръководство отборът играеше атрактивен и печеливш футбол, който радваше феновете.\"Много съм щастлив, че поемам Челси и ще работя във Висшата лига. Това е един вълнуващ нов период в моята кариера\", обяви специалистът.\"Очаквам с нетърпение да започна работа и да се срещна с играчите в понеделник, за да можем да се запознаем. Надявам се, че ще можем да осигурим на зрителите атрактивен и печеливш футбол, който да радва окото\".До момента Сари е бил начело на Пескара, Арецо, Авелино, Верона, Перуджа, Алесандрия, Соренто, Емполи и Наполи.", "date": "2018.07.14", "title": "Маурицио Сари официално пое юздите на Челси"}
{"url": "https://offnews.bg/obshtestvo/sofijskata-pozharna-i-frantcia-praznuvat-promeni-v-dvizhenieto-v-stol-684358.html", "text": "Софийската пожарна чества 140 години от създаването си, празникът налага промени в движението в столицата. Забранява се престоят и паркирането на пътни превозни средства, с изключение на автомобилите на участниците в мероприятието от 7.00 до 12 часа паркинга на пл. „Кн. Александър І”, както и от 14 часа до приключване на мероприятието на паркинга пред НИМ.„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата. Тази вечер ще има и официален прием по повод Националния празник на Франция, затова от 15.00 до 22.00 часа се забранява престоят и паркирането на пътни превозни средства с изключение на автомобилите на гостите, поканени на приема, по ул. „Оборище” между бул. „Евлоги и Христо Георгиеви” и ул. „Сан Стефано”. От 17.30 до 22.00 часа само по необходимост и по преценка на отдел „Пътна полиция” при СДВР, ще се забрани влизането на пътни превозни средства в същия участък по ул. „Оборище”. ", "date": "2018.07.14", "title": "Софийската пожарна и Франция празнуват, промени в движението в столицата"}
{"url": "https://offnews.bg/futbol/rakitich-za-70-te-si-macha-imam-energia-v-poveche-niama-miasto-za-pr-684381.html", "text": "Халфът на Барселона и хърватския национален отбор Иван Ракитич коментира появилите се информации, че през сезона е изиграл 70 мача.Футболистът категорично заяви, че няма място за притеснения и че не чувства умора преди финала на Мондиала в Русия. Той добави, че има енергия в повече.Прочетох за тези 70 мача. Имам енергия в повече, няма място за притеснение. Предстои ни исторически мач. Ние сме наясно какъв е залогът и знаем, че това е нещо голямо. Искаме да го изживеем изцяло\", каза Ракитич.С толкова голове е и Вилиан от Челси и Бразилия, но в утре Иван ще оглави еднолично таци класация. Тогава е финалът на световното първенство.30-годишният футболист на Барселона Ракитич има 55 мача за каталунците, а останалите са за Хърватия. Партньорът му в средата на терена в националния Лука Модрич ще завърши сезона с 59 двубоя - 43 за Реал и 16 за \"шахматистите\". ", "date": "2018.07.14", "title": "Ракитич за 70-те си мача: Имам енергия в повече, няма място за притеснение"}
{"url": "https://offnews.bg/politika/prezidentat-da-otstoiavame-demokratichnata-darzhava-koiato-e-postavi-684382.html", "text": "Повече от всякога, сме призвани да отстояваме демократичната, правова и социална държава, която често е поставяна на изпитание. Убеден съм, че за да постигнем просперитет, трябва заедно да защитаваме справедливостта, да зачитаме правата и свободите на личността, да пазим Конституцията си.Това казва президентът Румен Радев в поздравителен адрес по случай 27-ата годишнина от приемането на Конституцията на България.По думите му през годините българският конституционализъм има своите постижения, но и неуспехи, но въпреки това конституционното съзнание у нас е било съхранено.Ето какво пише в поздравителния адрес на президента:", "date": "2018.07.14", "title": "Президентът: Да отстояваме демократичната държава, която е поставяна на изпитание"}
{"url": "https://offnews.bg/112/politcaj-zalovi-kradtci-v-izvanrabotno-vreme-684380.html", "text": "Полицай е станал случаен свидетел на обир и залови двамата крадци. Той работи в столичното Девето районно управление.Старши полицай Милен Митрев купувал авточасти в магазин, когато чул жена да вика, че е огрбена. \"На път за работа спрях да си поръчам една част в магазина. Докато разговаряхме с продавача, чух суматоха навън и се показах. Отвън видях мъж с дънкови къси панталони, със суичер с дълъг ръкав, черен на цвят и с поставена качулка, което беше нехарактерно, тъй като беше доста топло времето. Същият тичаше, а след него една жена, която викаше „Помощ, помощ, крадец, открадна ми телефона”, а след нея още един мъж, който го преследваше. Извършителят бързо напредваше през градинката, затичах се след него. След 200-300 метра зад блока успях да го поваля на земята и да го задържа\", разказа старши полицай Митрев пред Нова тв.Заедно с извършителя е бил и неговият брат. Двамата са добре познати в столичното Девето районно управление. ", "date": "2018.07.14", "title": "Полицай залови крадци в извънработно време"}
{"url": "https://offnews.bg/futbol/sueveriata-otnovo-v-dejstvie-grizman-i-kompania-pipat-mustatcite-na-r-684377.html", "text": "Еуфорията във Франция преди финала на световното първенство е огромна, а изданието Вестник \"L'Equipe\" изреди точно 9 причини защо \"сините\" ще спечелят световната титла.Утре \"петлите\" излизат срещу Хърватия в мача за трофея. Преди 20 години французите станаха световни шампиони на домашното си първенство, а същите събития, които се случиха тогава, се повтарят и сега.Както и през 1998-а, в разширения състав на Франция има точно 9 играчи от вътрешното първенство, а Гризман и останалите пипат за късмет мустаците на Адил Рами - също като онзи знаменит ритуал на Лоран Блан, който целуваше голата глава на вратаря Бартез преди всеки мач до титлата.През 1998-а и 2018-а се случват още куп еднакви неща - и двете години Израел печели музикалния конкурс \"Евровизия\", жена пак е министър на спорта във Франция, Реал Мадрид е победител в Шампионската лига, а в състава на сините винаги има играч на Байерн Мюнхен за късмет (преди Лизаразу, сега Толисо).Дори подиумът във Формула 1 се повтаря в състезанието, което се провежда по време на Мондиала - двама от Ферари плюс един от Мерцедес се качват на почетната стълбичка във Великобритания.Също така испанци печелят Ролан Гарос - Карлос Моя (1998) и Рафа Надал (2018). Друг знак от съдбата бе видян още на жребия, тъй като Франция игра последен мач в групата срещу Дания - също като през 1998-а.", "date": "2018.07.14", "title": "Суеверията отново в действие: Гризман и компания пипат мустаците на Рами"}
{"url": "https://offnews.bg/horoskop/horoskop-za-14-20-iuli-ot-antonia-mechkova-682506.html", "text": "Сега преливате от енергия, идеи за делова изява, трябва да овладеете своето нетърпение. Понеделник и вторник предлагат на доста Овни условия да уточнят партньорства, да уредят административни и финансови подробности. Ако искате съдействие от близки, в сряда ще се отзоват, виждат: планът ви е сериозен, разпределяте точно и многобройните задачи така, че да сте доволни от постъпленията, те наистина са ви нужни. В любовта преценете внимателно дали да се хвърлите във флиртове, или да изчакате подходящия за вас човек.През следващите 5-6 дни обръщате голямо внимание на подробности, дано не станете дребнави. Едни Телци възстановяват сили след делови и лични проблеми, втори анализират ситуации, в които им предстои да търсят бизнес партньори, ново поле за изява. До вторник се ориентирате, само не бързайте да се палите за лидерство и награди, тепърва ще опознавате колеги, сътрудници, ще привличате помощ от още хора. До петък ще се убедите: успехът ви не е предизвестен, но с труда си постигате висок резултат и получавате по заслуги.Периодът е динамичен, трудности никнат като гъби. Някои Близнаци обичат да разчистват пречки със замах, сега не е точно така. През уикенда обмислете стратегията, в понеделник изяснете въпроси в сътрудничеството, във вторник не демонстрирайте мощ и влияние. Сигурният успех идва с малки стъпки и в по-рутинни дела, но е важно да не пилеете сили, средства, чувства. До петък изглаждате и недоразумения с хора от по-тесния ви кръг, хубаво е да не късате отношенията, а с помощта на посредници да уреждате важните за вас въпроси.Това 7-дневие ви изпълва с енергия за делови изяви и печалби, но амбициите ви няма начин да се осъществят без трудности. Раците да дълбаят по задачите, нечии обещания за съдействие и пр. ще останат доста дълго само на думи. В понеделник предпочитате самостоятелната работа , във вторник пречките са куп особено при начинания, така че изяснявайте детайлите и не пилейте време и сили. Другите също имат добри идеи, не ги дразнете с несговорчивост. Ако пък грижите ви са лични, не ги разгласявайте и по-лесно ще намерите изхода.Периодът е ваканционен, вие ще си дадете почивка и да сте на служебното си място. Лъвовете са готови да следват чужди идеи, макар че си имат свои, и то доста амбициозни. Е, новата стратегия позволява от понеделник да укрепвате екипи, а във вторник и сряда да наложите по-ефективен стил в работата. Дано избегнете споровете, привличането на съмишленици е по-полезно. В четвъртък не сте най-доволни от постигнатото, но петък ще покаже, че и без голям шум сте преодолели пропуски в дейността на партньорите. Хармония с най-близки.Започващият период изисква предпазливост, понякога успехите ви подлъгват да искате бързи печалби, разширяване на дейности, задълбочаване на връзки. Девите обикновено изпипват нещата, пречките в работата още в понеделник ще им подскажат да разчитат само на себе си, има какво още да учат. Вторник носи ненадейни шансове, но претоварване не е уместно, нито пък поемане на необмислен риск. Илинден ще ви зарадва с хубави срещи и признания, умеете да си подбирате приятели. При ядове с близки проявявайте търпение и благост.За вас периодът носи отдих, успокоение. Везните напоследък имаха проблеми в работата, дразнеха ги забавяне, колегиални интриги. С труд сте отстояли авторитета си, нещата ви се подреждат, макар бавно, но вие знаете как да използвате и най-малкия шанс за напредък. През уикенда си прехапете езика, критиките са излишни, в понеделник и вторник научавате нова информация, правите ценни запознанства. Сряда е тежка, и по лични въпроси трябва да слушате друг, но Илинден бележи промени. В любовта защитавате принципи.И за вас 7-дневието носи хубави промени, за някои служебни и финансови, за други – и лични. Скорпионите, които наскоро са имали грижи с тонуса, ще се чувстват все по-бодри и активни. Важно е и че от вторник ви се откриват и още делови възможности, а домашни задължения вече могат да останат на по-заден план. Ако в тази област сте имали изоставане, наваксано е, хармонията е завидна. Все пак до петък не се претоварвайте с чужди отговорности, близките ви имат нужда от повече внимание, защо да не помогнете със съвет или друго.На вас периодът ви дава добри възможности за изява и печалби, съответно и за домашно благополучие. Доста Стрелци ще глезят обичаните хора, семейната хармония ги радва и зарежда с амбиции за служебни успехи. Още понеделник показва, че ще има такива шансове, вероятно е занапред шефове да поглеждат с по-доверчиво око на идеите ви, да ви подкрепят приятели, роднини. В сряда част от знака ще предпочетат самостоятелни начинания, в четвъртък възникват спорове. Колкото и гладко да вървят вашите неща сега, гответе и още проекти. През тези дни надали ще си позволите отпуски и пътешествия, обаче сте по-спокойни за работата. Козирозите овладяват напечени положения, умело парират провокации за служебни спорове, макар че ловят всяка дреболия за укор в поведението на околните. В понеделник мислите за нови партньорства, анализирайте финансовата ситуация, мотивите на колеги, познати, роднини. От сряда поддържате равномерно делово темпо, помагате с мяра и сигурно ще заздравите полезни връзки. Намирате време и за свои интереси, разтоварване...Ще ви се делата да вървят по-бързо, да има повече възможности за изява и печалби. Водолеите да овладеят нетърпението, да си направят строг режим и да го спазват, през уикенда тонусът им пада и не бива да стигат до преумора. Шансове за допълнителни приходи ще има, макар че близки може и да не ви съдействат кой знае колко. Дните, които народът ни нарича Горещници, трябва да ви насочат да бъдете най-внимателни с домашни задължения и обичани хора. Те ценят всеотдайността ви, ала начинанията в четвъртък тръгват трудно.Чак към Илинден ще проличи: деловите ви усилия не са били напусто. Сега група Риби не само упорстват по задачите, ами се мъчат да изгладят старите противоречия между колеги и близки, та всички да действат в сплотен екип. От събота до четвъртък най-внимателно ще анализирате всеки детайл и жест, обективните пречки не са малко, във вторник-сряда напасвате темпото, а възстановявате и общуване с приятели, останало е на заден план. Резултатът ще е ОК, влюбените намират баланс в отношенията си, имало е и луфтове...", "date": "2018.07.14", "title": "Хороскоп за 14 – 20 юли от Антония Мечкова"}
{"url": "https://offnews.bg/obshtestvo/zemedelskiat-ministar-otiva-pri-protestirashtite-zhivotnovadi-v-iambol-684379.html", "text": "Министърът на земеделието Румен Порожанов ще се срещне с протестиращите животновъди от Ямболски села, които недоволстват заради евтаназията на добитък в района.Той заминава по разпореждане на премиера Бойко Борисов. Премиерът разпореди на министър Порожанов да се срещне с всички засегнати стопани и фермери и лично да следи изпълнението на мерките срещу разпространението на чумата по дребни преживни животни. На министър Румен Порожанов е разпоредено също да информира стопаните на евтаназирани животни за реда и условията за получаване на обезщетения, съобщиха от правителстената пресслужба.Причината за наложителното избиване на животни е огнище на чума. Вчера бяха умъртвени 1200 животни. Протестиращите засега не допускат ветеринарите до фермите, за да евтаназират и останалалия добитък.Очаква се в понеделник в България да пристигне комисия от Главна дирекция САНКО на Европейската комисия. Тя отговаря за здравеопазването на животните и ще провери как българските ветеринарни власти спазват европейските регламенти за справяне със заразните заболявания при животните.", "date": "2018.07.14", "title": "Земеделският министър отива при протестиращите животновъди в Ямболско"}
{"url": "https://offnews.bg/dw/rusia-stana-druga-pone-za-mesetc-684398.html", "text": "Дали това Световно първенство промени Русия? Да. За дълго? Едва ли. Но поне за месец вместо сива, навъсена и страхлива Русия стана пъстра, весела и смела. Както за външния свят, така и за самите руснаци, пише Юрий Решето за Дойче веле.Когато през изминалите дни минавах покрай руските полицаи, чиито сиви униформи се отличаваха ясно от многоцветните дрехи на футболните фенове, първата мисъл, която минаваше през ума ми, не беше ограничаването на свободата на мненията. А сигурността на най-големия спортен празник, която Русия успя да гарантира. При това с успех.Руските метрополии заприличаха на европейски градовеТози успех се дължи най-вече на единствената по рода си смесица от сигурност и жизнерадост, която превърна Москва и другите места, в които се играха мачовете, в европейски градове. Този успех не се дължи на цялостното покритие на мобилните мрежи, на предаването на живо на мачовете в метрото, нито на безплатните влакове за феновете, или пък на автобусните спирки, на които можеш да си заредиш смартфона. Да, от тези услуги спечелиха всички. Но много по-важно от всичко това беше усещането да можеш да бъдеш такъв, какъвто искаш. На терасата на някой бар някой крещи \"Гоооол!\". Спонтанно се прегръща с непознати от радост. Или за утеха. Друг пък танцува на перона на някоя гара, пее и пие алкохол, без да има нужда да опакова шишето си във вестникарска хартия. Някой флиртува с бразилките, напук на моралните предупреждения от Държавната дума. Друг вдига тост с мексиканците на вилата си в името на световния мир. След това ги качва на трактора си и ги вози обратно до града. Някой с мъка се опитва да си припомни английските думички, преподавани в училище, за да обясни на заблудил се фен от Саудитска Арабия, че Новгород не е Нижни Новгород, където всъщност е трябвало да попадне, за да гледа мача на саудитците. След това същият този някой помага на саудитския фен да презавери билета си, дава му бурканче със собственоръчно приготвени кисели краставички и му пожелава на добър път към истинския Новгород.Световното първенство по футбол бе всичко това. И то не принадлежи на държавата, а преди всичко на народа. Народът - това са десетките хиляди доброволни помощници, стотиците хиляди чуждестранни гости и милионите руски запалянковци. Това Световно първенство бе за тях първенството на сигурните градове, на модерните стадиони, на фантастичното време, на студената бира и нещо много важно - на сензационно добрия национален отбор по футбол на Русия. Никой не предполагаше, че \"Сборная\" ще се класира на четвъртфинала. Това също допринесе в значителна степен за настроението в страната.Футболът носи надеждиИ още нещо. Това не бе Световното първенство на Путин, както мнозина го наричаха. Въпреки че като държавен глава Путин носи общата отговорност за организацията на турнира, той не можеше да нареди с декрет на своите сънародници и на феновете да бъдат толкова жизнерадостни, гостоприемни и добросърдечни. Вярно, че Путин, който е изолиран от Запада, си спечели симпатии на международната сцена с успеха на първенството. Но не само той. Путин със сигурност нямаше нужда от Световното първенство по футбол, за да легитимира своята система в собствената си страна.При цялата еуфория трябва да кажем, че това Световно първенство няма да облекчи дълготрайно живота на руснаците. Нито в политическо, нито в икономическо отношение. Преди и по време на първенството правителството прокара много закони, които по-скоро усложняват ежедневието на обикновените граждани. Но футболът даде и надежда. Надеждата, че някой ден тази страна няма да бъде свързвана само със Скрипал, Донбас и санкциите. Надежда, че след финала на това първенство няма да се потворят драматичните събития от времето след Олимпийските игри в Сочи през 2014, когато Русия изведнъж анексира Крим. Футболът събуди надеждата, че руският театрален режисьор Кирил Серебрянников, който е под домашен арест, няма да влезе в затвора, както и че украинският режисьор Олег Сенцов, който е задържан в Русия, ще бъде разменен срещу руснаци, вкарани в затвора в Украйна. Футболът събуди надеждата, че Русия, която показа своето усмихнато лице на света, няма изведнъж отново да му се озъби.", "date": "2018.07.14", "title": "Русия стана друга. Поне за месец"}
{"url": "https://offnews.bg/112/mazh-s-opasnost-za-zhivota-sled-pozhar-v-kola-s-gazova-uredba-684371.html", "text": "40-годишен мъж е с опасност за живота след пожар в автомобил с газова уредба във Варна. Огънят е възникнал по време на движение, съобщават от полицията във Варна.Сигнал за инцидента е получен на телефон 112 около 08.00 часа. Колата се е движела по бул. „Република” в града когато се е запалила. На място е изпратен екип на пожарната и Спешна полощ.Шофьорът е бил откаран и настанен за лечение във Военноморска болница, където го оперират. Има опасност за живота му.Изясняват се причините за инцидента. По случая е образувано досъдебно производство.", "date": "2018.07.14", "title": "Мъж с опасност за живота след пожар в кола с газова уредба"}
{"url": "https://offnews.bg/temida/zadarzhaha-zatvornika-kojto-izbiaga-ot-bolnitca-v-plovdiv-684376.html", "text": "Полицията задържа 59-годишния затворник Младен Младенов, който избяга от болница в Пловдив, съобщава \"Фокус\".Избягалият е бил намерен и задържан от служители на 3-то Районно управление в града. Мъжът е предаден на служители от затвора.Младен Младенов избяга от Университетската болница „Св. Георги“ в Пловдив, в която е бил настанен за лечение, на 11 юли. Той е изтърпявал наказание от една година и шест месеца „лишаване от свобода“ за кражба при първоначален „общ“режим в Затворническо общежитие от открит тип към Затвор - Пловдив, поради което и не е бил под постояннаохрана в болницата.Младенов е бил настанен в болницата на 9 юли. Това е поредният избягал затворник през последните месеци.", "date": "2018.07.14", "title": "Задържаха затворника, който избяга от болница в Пловдив"}
{"url": "https://offnews.bg/sviat/naj-malko-128-dushi-sa-ubiti-pri-atentat-v-pakistan-684369.html", "text": "Най-малко 128 души са загинали при самоубийствен атентат в пакистанския град Мастунг, съобщава Франс прес, като се позовава на местните власти. Атаката е станала близо до предизборен митинг за парламентарните избори в страната, които са насрочени за 25 юли. \"Ислямска държава\" (ИД) пое отговорност за атентата.Часове преди този взрив друга бомба уби най-малко четирима души по време на предизборен митинг в град Бану, намиращ се в северозападната част на страната.", "date": "2018.07.14", "title": "Най-малко 128 души са убити при атентат в Пакистан"}
{"url": "https://offnews.bg/obshtestvo/tcarkvata-pochita-ap-akila-orlin-praznuva-imen-den-684335.html", "text": "На 14 юли църквата почита Свети апостол Акила - един от седемдесетте, ученик на Свети апостол Павел, който го направил епископ. Имен ден днес празнуват всички, кръстени Орлин. Смята се, че името е славянско и произлиза от птицата орел, както и Акила. Акила бил евреин от Понт, който се преселил да живее в Рим. По това време император Клавдий изгонил всички евреи от свещения град. Акила също заминал със съпругата си за Коринт, където срещнал ап. Павел. Впечатлен от мъдрите слова на светия отец, Акила бил сред първите евреи, повярвали в Исус, и станал един от най-преданите сътрудници на ап. Павел. Посветил се на апостолското дело, обиколил много страни, където мъдро проповядвал словото на Спасителя, и помогнал за спасението на много човешки души.Той издигал църкви и ръкополагал свещеници, но бил убит от неверници.", "date": "2018.07.14", "title": "Църквата почита ап. Акила, Орлин празнува имен ден"}
{"url": "https://offnews.bg/zvezdi/kolektciata-e-vdahnovena-ot-kristian-dior-684331.html", "text": "Драматичен сюжет, разгръщащ се в следвоенен Париж, проследяващ съдбата на една модна къща, ръководена от двама братя – амбициозен и практичен бизнесмен и гениален романтик с измъчена душа (и тяло). Малко new look, малко скелети, изостанали от Втората световна война по дрешниците, драматични семейни отношения, шивашки умения и съвършена елегантност.Това е \"Колекцията\", продукция на Amazon Prime, която върви всяка неделна вечер от 23:00 по  – най-новият член на семейството на Viasat History и TV1000 - и която загледах първоначално заради темата – мода, после заради каста – Мами Гъмър (дъщеря на Мерил Стрийп), Франсис де ла Тур и т.н. и възнамерявам да продължа да следя заради цялостния сюжет.Ако харесвате жанра periodic drama с класическа актьорска игра, ретро естетика и ненатрапващи се исторически препратки – сериалът ще ви допадне.Всичко се върти около семейния моден бизнес – ателие Sabine, което макар с измислено име изключително наподобява начина по който Кристиян Диор и неговата колекция от 1947 година налага The New Look и възвръща женствеността на кройките и пищността на дрехите, които Втората световна война отнема от дамите. Въпреки, че не намерих никъде потвърждение, че Диор е първообразът на Пол Сабин, попаднах на този кадър, който потвърждава предположението ми:Една млада жена от заможно парижко семейство е нападната и красивата ѝ рокля Dior е разкъсана на улицата от гневна тълпа, която я обвинява в разточителство и излишна показност на фона на масовата бедност и недоимък в следвоенните години.Създателите на сериала са почерпили цялостно вдъхновение не само от работата на великите парижки haute couturières и естетиката на втората половина на 40-те, но и и от флирта между дизайнери и нацистки офицери, сред които се нареждат Коко Шанел, която остава да обитава апартамента си в Ritz в Париж и се е говорило, че твърде бързо се е сприятелила с немците и дори е успяла да стане любовница на висш Schutzstaffel офицер разквартируван в Париж.Костюмите в сериала са особено впечатляващи – не само роклите на заможните героини, но и дрехите на обикновените шивачки в ателието на Sabine са абсолютно достоверни, като така си направих труда да проверя кой ги е сътворил. Ето резултатите от краткия ми desktop research – Chattoune & Fab създават колекция от 30 приказни ръчно изработени рокли, след което се заемат с останалите 1200 облекла за всички персонажи, като внимателно съобразяват дрехите с образа на героите, социалния им статус и най-вече кройките и модата от периода. Интересен факт е, че всички дрехи, особено роклите на модния салон Sabine са ушити по оригинален дизайн, спазвайки отново шивашката традиция на конкретния период, но няма реплики на емблематични дизайнерски облекла от периода.", "date": "2018.07.14", "title": "'Колекцията' е вдъхновена от Кристиан Диор"}
