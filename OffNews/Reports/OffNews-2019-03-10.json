{"url": "https://offnews.bg/dw/morbili-ami-opitajte-s-molitvi-i-tantci-okolo-ogania-699046.html", "text": "Не, не съществува никаква връзка между ваксинациите и аутизма, потвърждава поредното научно изследване от Дания. И въпреки това противниците на имунизациите не се дават. Войната в социалните мрежи се води ожесточено.Наскоро СЗО обяви противниците на ваксинациите за една от десетте най-големи глобални здравни заплахи. Организацията твърди, че чрез ваксиниране, срещу което се обявяват много хора най-вече в индустриалните страни, може да бъде изкоренена напълно острата заразна болест морбили, която може да бъде и смъртоносна. Особено в по-бедните страни с лошо здравеопазване.Не е необходимо човек дълго да се рови дълго в социалните медии, за да открие абсурдните твърдения на противниците на ваксинациите. Понеже са обвинявани, че дават платформа на противниците на ваксинациите, сега големите социални мрежи като Ютюб, Фейсбук и Гугъл са решени да направят нещо срещу това.Ютюб, например, иска да премахне рекламите от видеата със съответното съдържание и по този начин да затвори кранчето за финансиране на кампанията срещу имунизирането. Очевидно видеоплатформата е подложена на силен натиск от страна на фирми, заплашващи да прекратят сътрудничеството си с нея, ако тя не предприеме нещо срещу критичните към ваксинациите видеа.Фейсбук също потвърди, че ще вземе мерки срещу \"фалшивите новини, свързани със здравеопазването\". Концернът обаче не информира как ще изглежда бъдещата стратегия в това отношение.Няма връзка между ваксините и аутизмаНаучен екип от Дания наскоро публикува най-голямата и обхватна студия по въпроса за ваксините. Учените не установяват никаква взаимовръзка между ваксината против морбили, заушка и рубеола (MMR) и аутизма. Учените са изследвали данните на повече от 650 хиляди деца от Дания. Същият екип беше публикувал още през 2002 година резултатите от подобно изследване. И двете проучвания доказват, че няма никакви индикации за съществуваща връзка между MMR-ваксината и аутизма. През 1998 година бившият британски лекар Андрю Уейкфийлд публикува статия в списание \"The Lancet\", в която твърдеше, че съществува пряка връзка между ваксината MMR и случаите на аутизъм. През 2010 година неговите заключения бяха свалени от списанието, след като стана ясно, че бившият лекар е скрил факта, че е бил финансиран от адвокати, които искали да заведат дела срещу производителите на ваксини.Несериозната теория на Уейкфийлд обаче все още служи като аргумент на противниците на ваксинациите. \"Трябва да проведем още научни изследвания, за да разсеем митовете срещу ваксините. Надявам се, че науката и благоразумието ще надделеят и мнозинството от родителите ще изберат да имунизират децата си заради предимствата на ваксинирането\", казва за ДВ Петер Хвийд, който е един от съавторите на изследването.Непримирими позиции в социалните мрежиСпоровете между поддръжниците и противниците на ваксините продължават в социалните мрежи. А колко непримирими са позициите на двата лагера, показва случаят с една противничка на ваксините, която в началото на февруари потърси съвет срещу морбили в интернет. \"Тригодишната ми дъщеря не е ваксинирана, но в момента има много случаи на морбили в нашия щат. Ще се радвам на всички предложения за предпазни мерки, с които мога да я предпазя от болестта\", написа загрижената майка в сайта на една група противници на ваксините във Фейсбук.Малко по-късно жената беше засипана от подигравки и обиди: един потребител ѝ препоръча да се моли, друг цинично ѝ предложи да маже детето си с Дижонска горчица, трети я иронизира, съветвайки я да пее и танцува по посока на часовниковата стрелка около лагерен огън, четвърти предложи да ѝ продаде някакво масло за мазане, което със сигурност не помага срещу морбили, но пък парите щели да му дойдат добре...Тези постинги онагледяват непримиримите позиции в социалните мрежи и отново разпалват острия дебат за стойността на \"медицинските\" съвети в интернет. Една привърженичка на ваксините предупреждава саркастично загрижената майка в никой случай да не се обръща към лекар, а да зададе въпросите си във Фейсбук, където със сигурност щяла да намери много подходящи отговори. Също толкова саркастичен е и съветът на една друга участничка във форума: да инжектира на детето си отслабен или неактивен вирусен щам, за да може имунната му система да образува антитела. Това, което не се казва в тази препоръка, е че точно това се случва и при класическата ваксинация срещу морбили.", "date": "2019.03.10", "title": "Морбили? - Ами опитайте с молитви и танци около огъня!"}
{"url": "https://offnews.bg/politika/angelkova-rusia-e-sred-naj-vazhnite-pazari-za-balgarskia-turizam-699047.html", "text": "Русия е сред най-важните пазари за българския туризъм и ние полагаме последователни усилия за гарантиране на най-добрите условия за руските туристи и руските туроператори, предлагащи България като приоритетна дестинация.Това заяви министърът на туризма Николина Ангелкова след работната си среща със Сергей Кривоносов, депутат от Държавната Дума, зам.- председател на Комитета по физическа култура, спорт, туризъм и въпросите на младежта, председател на подкомитета по туризъм.Двамата се срещнаха в рамките на посещението на българския министър в Русия, по време на международната туристическа борса Интурмаркет 2019.Ангелкова посочи, че по време на посещението на министър-председателя на Руската федерация Дмитрий Медведев у нас беше подписана двугодишна Програма за съвместни действия в областта на туризма между Министерството на туризма на Република България и Министерството на икономическото развитие на Руската федерация.Министърът обясни още, че двата основни продукта, на които се набляга, са културно-историческия туризъм и развитието на детските лагери.Имаме над 1850 фестивала - местни, регионални и от национално значение. Участието във фестивали допълнително насърчават пътуванията на граждани от федерацията, каза тя.Реализирането на проект за ферибот ще увеличи броя на туристите между двете държави, твърди Сергей Кривоносов.Русия е сред най-важните генериращи пазари за входящия туризъм на България, заяви по-рано днес Николина Ангелкова при откриването на българския щанд на международната туристическа борса Интурмаркет 2019.  Тази година България се представя със щанд от 100 кв. м. Заедно с Министерството на туризма, участие в него вземат общините София, Варна, Велико Търново, Стара Загора, Приморско и Казанлък. Очаква се изложителите в тазгодишното издание да са над 1 400 фирми от над 130 страни и всички руски региони и национални туристически представителства. Прогнозите са броят на посетителите да надвиши 74 хил. души.", "date": "2019.03.10", "title": "Ангелкова: Русия е сред най-важните пазари за българския туризъм"}
{"url": "https://offnews.bg/zimni/albert-popov-se-klasira-za-finalite-na-svetovnata-kupa-po-ski-alpijski-699052.html", "text": "Алберт Попов постигна нещо, което нито един български скиор не е правил. Въпреки че не успя да завърши в първия манш на последния за сезона слалом от редовната програма на Световната купа по ски алпийски дисциплини в Кранска гора, Попов си осигури участие на финалите на Световната купа, които се провеждат от 1993 година насам.Те ще се проведат в Солдеу, Андора, през следващата седмица и в тях ще участват най-добрите 25 от всяка дисциплина през сезона.Днес Попов не стигна до зоната на точките, но въпреки това в генералното класиране е 21-и с 95 пункта и по този начин си осигурява участие в слалома на най-добрите в Андора, който ще се проведе следващата неделя.Иначе относно днешното си състезание Попов сподели, че лошата писта е помогнала доста за отпадането му. \"Стартирах с 20-и номер, по трасето вече имаше доста дупки и то пропадна. Времето не позволи пистата да стегне добре през нощта. Направих една голяма грешка в началото, пистата ме прецака, но въпреки всичко продължих. Имах шансове въпреки това да вляза в Топ 30. Но, долу, поредната дупка ме извади от трасето и не завърших\", допълни той.Камен Златков зае 35-о място в първия манш, като изостана само на 0,16 сек от влизане във втория. На 11 март Попов и Йоан Тодоров ще стартират в Кранска гора в гигантския слалом от финалите на Европейската купа. След това Попов заминава за Солдеу. Тодоров и Камен Златков пък ще участват на 12-и и в слалома от финалите на ЕК в Кранска гора.", "date": "2019.03.10", "title": "Алберт Попов се класира за финалите на Световната купа по ски алпийски дисциплини"}
{"url": "https://offnews.bg/politika/radev-v-edin-ot-naj-mrachnite-periodi-na-chovechestvoto-narodat-ni-iz-699048.html", "text": "Държавният глава Румен Радев удостои президента на Световния еврейски конгрес Роналд Лаудер с орден \"Стара планина\" първа степен.На тържествена церемония в Гербовата зала на „Дондуков“ 2 известният филантроп получи висшето държавно отличие за изключително големите си заслуги за развитието и укрепването на приятелските връзки и сътрудничеството между световната еврейска общност и държавните институции, еврейската общност и гражданското общество в Република България, както и за значителния си принос за развитието на образованието у нас.„Спасяването на българските евреи не е само историческо събитие, а вдъхновяващ пример за днешния и утрешния ден, защото един народ показа, че дори в най-мрачните времена може да има смелост и отговорност, когато е изградил фундаментални ценности в продължение на повече от хиляда години“, заяви президентът Румен Радев в приветствието си.Държавният глава посочи, че днес отбелязваме и 76 години от спасяването на българските евреи и допълни, че в един от най-мрачните периоди на човечеството българският народ е извършил акт на безпримерна смелост, на гражданска отговорност и човечност.В словото си президентът Радев отбеляза, че съвместните инициативи на Световния еврейски конгрес и на Организацията на евреите в България \"Шалом\" съдействат не само за повишаване на нетърпимостта и противопоставянето на ксенофобията и дискриминацията, но и за по-добро сътрудничество с българските институции за действия срещу антисемитизма и речта на омразата.От своя страна президентът на Световния еврейски конгрес Роналд Лаудер благодари за честта да бъде удостоен с висшето държавно отличие и заяви, че е получавал много награди, но тази е особено ценна, защото идва от страната, в която за първи път е дошъл през 1997 г. и това, което е обикнал най-много тук, са хората.Уважението ми беше спечелено посредством техните бащи и деди, защото в най-тъмните времена на европейската история България беше единствената страна на този континент, която имаше смелостта да каже \"не\" на омразата, \"не\" на убийствата, \"не\" на антисемитизма“. Ако цяла Европа беше показала такъв кураж, това щеше да има позитивен ефект и до днес, посочи президентът на Световния еврейски конгрес.След церемонията президентът Румен Радев проведе работна среща с Роналд Лаудер на „Дондуков“ 2, в която участваха и посланиците на Държавата Израел Ирит Лилиан и на САЩ Ерик Рубин. По време на разговорите са обсъдени перспективите за задълбочаване на сътрудничеството в областта на образованието и науката, насърчаване на взаимните инвестиции.", "date": "2019.03.10", "title": "Радев: В един от най-мрачните периоди на човечеството народът ни извърши акт на безпримерна смелост"}
{"url": "https://offnews.bg/futbol/ludogoretc-pobedi-levski-s-2-0-699053.html", "text": "Лудогорец победи \"Левски\" и спечели дербито на 25 кръг от родната Първа лига с 2:0. Двубоят се игра пред близо 17000 души на стадион \"Георги Аспарухов\", а в герои за гостите се превърнаха Марселиньо и Джоди Лукоки.Първият удар в мача отправи Серкан Юсеин в 5-та минута, но Михайлов се намеси. В 8-та минута Рейш сбърка, но отново вратаря на \"сините\" предотврати гола, отразявайки удар на Вандерсон в корнер. Минута по-късно и гредата спря гостите от това да поведата. Сисиньо центрира отдясно, Кешеру игра с глава, а топката се отби в лявата греда след което Яблонски изчисти.В 19-та минута \"сините\" достигнаха до първото си по-сериозно положение. Станислав Костов проби отдясно и центрира към Паулиньо, но Сисиньо успя да изпревари крилото на Левски. Две минути по-късно Мартин Райнов подаде неточно, Кешеру пресече топката и я пусна към Марселиньо. Футболистът с номер 84 нахлу в наказателното поле, но Яблонски изби с шпагат. За щастие на бразилеца топката рикошира обратно в него, прехвърляйки Михайлов за 1:0.До края на първото полувреме играчите на Левски пропуснаха на два пъти да изравнят резултата. Първо удар на Костов бе избит от Пламен Илиев в корнер, в атаката след гола. В 35-та Паулиньо отправи лош удар и Илиев нямаше затруднения да улови.На полувремето и двамата треньори не прибегнаха до смените. Шампионите подновиха мача със самочувствие, а 52-та минута бяха на косъм да удвоят резултата. Нуно Рейш допусна нова грешка, а Вандерсон се озова очи в очи с Николай Михайлов. Бразилецът можеше да комбинира с двама от съотборниците си, които бяха на добра позиция, но реши да стреля, а топката премина покрай гредата.В 70-та минута Якуб Швиерчок замени Клаудиу Кешеру, а две по-късно мерникът на Марселиньо му изневери. Мариани също не уцели вратата в 75-та минута. В 81-та минута Живко Миланов замени контузения Рейш за своя мач номер 189 със синята фланелка. Швиерчок отново пропиля добър шанс, стреляйки в аут в 84-та минута. В последните минути домакините опитаха да осъществят натиск в търсене на изравнително попадение, но удар на Мариани две минути преди края на редовното време бе избит от Сисиньо. В даденото продължение Швиерчок намери Лукоки, който елиминира Горанов и сложи точка на спора с второ попадение.Победата на Лудогорец увеличи преднината им на върха на 5 точки пред ЦСКА. \"Орлите\" вече имат 59, докато \"армейците\" са с 54. Левски пък остава трети с 51.", "date": "2019.03.10", "title": "Лудогорец победи Левски с 2:0"}
{"url": "https://offnews.bg/temida/sadat-ostavi-v-aresta-bashtata-na-pevitcata-tita-kojto-e-obvinen-za-i-699054.html", "text": "Специализираният наказателен съд остави за постоянно в ареста тримата обвинени за източване на НОИ-Силистра.В ареста остават Милен Пенчев - директор на НОИ-Силистра и баща на певицата Тита, началникът на сектор „Отпускане на пенсии“ в НОИ-Силистра Стоянка Симеонова, както и Тодор Тодоров.Тримата са обвинени за неправомерно отпускане на максимални пенсии чрез фалшиви документи.Според съда, ако са на свобода, тримата могат да извършат друго престъпление, да възпрепятстват събирането на доказателства, както и да окажат натиск върху свидетели. Тези мотиви съдебният състав обоснова с показанията на подчинени на Пенчев, които са разказали как ги е притискал, за да обработват пенсионни досиета с фалшиви документи и да определят максимални пенсии, съобщава БНТ.В началото на заседанието Милен Пенчев поиска делото да бъде гледано при закрити врата заради медийния интерес, че е баща на популярната изпълнителка Тита. Прокуратурата не възрази, но съдът не видя основания делото да не бъде публично, съобщава БНР.Днешното решение на Специализирания наказателен съд не е окончателно и може да се обжалва.", "date": "2019.03.10", "title": "Съдът остави в ареста бащата на певицата Тита, който е обвинен за източване на НОИ-Силистра"}
{"url": "https://offnews.bg/futbol/pavel-kolev-levski-e-v-borbata-za-titlata-zaradi-slabata-forma-na-kon-699034.html", "text": "Изпълнителният директор на Левски Павел Колев коментира случващото се около клуба. Той засегна и въпроса има ли директива, според която „сините”  трябва спечелят титлата в Първа лига. Тон на тази полемика даде собственикът на Славия Венцеслав Стефанов след загубата от Левски в миналия кръг.\"Аз, доколкото разбрах, директивата е от Хасан Чинчири, трябва да се направи интервю с него и той да каже как е спусната тя. Това са врели-некипели и даже не ми се иска да влизам в тази тема. Това е от един фолклор, от който ние не сме част. Ние сме европейски клуб и говорим на друг език. Имаме цивилизационни разминавания\", каза шефът на \"сините\" пред БНТ.Според него Левски се намира в борбата за титлата на България не заради огромния напредък в играта си, а защото конкурентите се намират в слаба форма.\"На този етап Левски е в борбата заради ниското ниво на конкуренция. Фаворитите за титлата са свалили нивото, това е причината. Ние имаме добри играчи и ще се опитаме като отбор да донесем радост на хората, но в момента да се мисли за титла не е здравословно. Ако победим Лудогорец, нещата ще изглеждат малко по-добре. Но има мачове в плейофите, като всеки от тях е дерби и тогава ще се види кой за какво може да се бори. Нашата цел е друга\", допълни още Колев.Преди няколко дни Павел Колев обяви, че приоритет за клуба ще бъде школата, а бюджета за нея ще се увеличи двойно. Освен това ръководството на Левски вече работи по стратегия за намаляване на задълженията на отбора. ", "date": "2019.03.10", "title": "Павел Колев: Левски е в борбата за титлата заради слабата форма на конкурентите"}
{"url": "https://offnews.bg/112/pozhar-v-mestnostta-kambanite-v-sofia-699055.html", "text": "Сухи треви горят в местността Камбаните в столицата.Кадри, разпространени в социалните мрежи, показват, че огънят е стигнал близо до жилищни сгради, но към момента няма информация за засегнати блокове и къщи.„Пожарът вече е локализиран. Нещата са нормални и няма нищо притеснително“, твърди пред агенция „Фокус“ началникът на Националния оперативен център към ГД „Пожарна безопасност и защита на населението“ Тошко Бързилов.", "date": "2019.03.10", "title": "Пожар в местността Камбаните в София"}
{"url": "https://offnews.bg/sviat/samolet-sas-157-dushi-na-borda-se-razbi-blizo-do-stolitcata-na-etiopia-699035.html", "text": "Самолет Боинг 737 на етиопската авиокомпания \"Етиопиън еърлайнс\" се е разбил на път от Адис Абеба за кенийската столица Найроби, съобщи Би Би Си.Катастрофата е станала в 8.44 часа местно време, малко след излитането от столицата на Етиопия, уточни говорител на компанията. Самолетът се е разбил край градчето Бишофту, 62 км югоизточно от Адис Абеба.В самолета е имало 149 пътници и 8 души екипаж.На мястото на катастрофата тече спасителна операция.За момента не се съобщава официално колко души са загинали. Reuters съобщи, позовавайки се на местни медии, че след катастрофата няма оцелели. Според агенцията загиналите са от 33 националности. Информацията потвърждава и Al Jazeera.Премиерът на Етиопия Абий Ахмед изрази в Туитър съболезнованията си на роднините и близките на загиналите в катастрофата.", "date": "2019.03.10", "title": "Самолет със 157 души на борда се разби близо до столицата на Етиопия (обновена)"}
{"url": "https://offnews.bg/sviat/nova-kiberataka-poprechila-na-puskaneto-na-toka-vav-venetcuela-obiavi-699040.html", "text": "Нова кибератака е попречила за възстановяване на електроснабдяването в страната, която преживява безпрецедентна по мащаб авария, продължаваща повече от две денонощния, заяви президентът Николас Мадуро, цитиран от Франс прес и БТА.\"Бяхме възстановили близо 70 процента от електроснабдяването, когато в средата на деня беше извършена нова кибератака срещу източник на електроенергия, който работеше идеално. Това унищожи всичко, което бяхме направили\", заяви Мадуро пред хиляди свои поддръжници, събрали се в столицата Каракас.Голяма част от Венецуела е без ток от четвъртък вечерта. Снощи в част от кварталите на Каракас имаше ток, преди той отново да прекъсне.Властите твърдят, че аварията е причинена от саботаж в най-голямата електроцентрала в страната - в Гури, Южна Венецуела.Според министерството на комуникацията аварията е резултат от първа кибератака - срещу автоматизираната контролна система на водноелектрическата централа в Гури, която произвежда 80 процента от електроенергията във Венецуела.Много експерти смятат, че причината за аварията е липсата на правителствени инвестиции в поддържането на инфраструктурата.Поради липса на ток в различни болници в страната са починали общо 15 пациенти с бъбречни заболявания, на които не е била направена хемодиализа.", "date": "2019.03.10", "title": "Нова кибератака попречила на пускането на тока във Венецуела, обяви Мадуро"}
{"url": "https://offnews.bg/sviat/niama-otceleli-sled-katastrofata-na-etiopskia-samolet-699037.html", "text": "Няма оцелели в катастрофата на самолета на етиопската авиокомпания Етиопиън еърлайнс, предадоха световните агенции, като се позоваха на етиопската държавна телевизия.Машината се разби по-рано тази сутрин малко след излитането от летището в Адис Абеба на път за Найроби.В самолета е имало 157 души - 149 пътници и 8 души екипаж. Пътниците са били от 33 националности, уточнява държавната телевизия, като се позовава на неназован източник от авиокомпанията.Самолетът, Боинг 737-8 МАХ, е бил нов и е бил доставен на Етиопиън еърлайнс в средата на ноември, допълва Асошиейтед прес, като се позовава на данните от базата данни за гражданската авиация Planespotters. net, цитирана от БТА.Причините за катастрофата засега остават неизвестни.Според шведския сайт за проследяване на полетите в реално време Flightradar24 самолетът е имал \"необичайна нестабилна вертикална скорост\" след излитането. Машината се разби осем минути след излитането.Разбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души.Последният сериозен инцидент със самолет на Етиопиън еърлайнс беше със самолет Боинг 737-800, който се взриви след излитането от Ливан през 2010 г. Тогава загинаха 83 пътници и 7 членове екипаж.", "date": "2019.03.10", "title": "Няма оцелели след катастрофата на етиопския самолет"}
{"url": "https://offnews.bg/sviat/patnitci-ot-33-natcionalnosti-sa-zaginali-v-etiopskia-samolet-699042.html", "text": "Загиналите след падането на етиопския самолет близо до столицата Адис Абеба са от 33 националности, съобщиха от \"Етиопските авиолинии\" - компанията собственик на падналия самолет. На борда е имало 157 души - 149 пътници и 8 души екипаж.За момента е известно, че на борда е имало 32-души от Кения, 18 - от Канада, 9 - от Етиопия, 8 китайци, 8 италианци, 8 американци, 7 британци, 7 французи, 6 египтяни, 5 холандци, 4 индийци, трима руснаци, двама мароканци, двама израелци и по един човек от Судан, Уганда, Белгия, Йемен, Мозамбик, Норвегия. От Министерството на външните работи обявиха, че нямат информация за българи на борда. Според директора на компанията малко след излитането капитанът подал сигнал за технически затруднения и поискал да се върне на земята, за което е получил разрешение. Преди да поеме за Кения, самолетът долетял от Южна Африка. Той обаче е останал на летището 3 часа и не е имало признаци за технически нередности. ", "date": "2019.03.10", "title": "Пътници от 33 националности са загинали в етиопския самолет"}
{"url": "https://offnews.bg/obshtestvo/otkriha-granata-v-imot-v-plevenskoto-selo-iasen-699039.html", "text": "Граната е открита в частен имот в село Ясен, област Плевен. Военнослужещи от формированието за овладяване и/или преодоляване на последствията от бедствия за разузнаване, транспортиране и унищожаване на невзривени боеприпаси от състава на 55-и инженерен полк с ръководител капитан Мартин Станчев са извършили разузнаване и транспортиране на силно корозирал метален предмет с овална форма, наподобяващ ръчна граната, съобщиха от Министерството на отбраната.Боеприпасът е транспортиран до район на военното формирование за безопасно съхранение, където утре ще бъде унищожен при стриктно спазване на мерките за безопасност.Военнослужещите действаха на основание отправено искане на главния секретар на МВР и по разпореждане на командира на Сухопътните войски генерал-майор Михаил Попов, уточниха от ведомството.Миналата седмица в селото бяха открити 9 невзривени противотанкови мини. ", "date": "2019.03.10", "title": "Откриха граната в имот в плевенското село Ясен"}
{"url": "https://offnews.bg/obshtestvo/s-shestvie-na-tolerantnostta-otbeliazahme-godishnina-ot-spasiavaneto-n-699043.html", "text": "С шествие на толерантността отбелязахме 76-ата годишнина от спасяването на българските евреи и паметта на жертвите на Холокоста.Стотици граждани, общественици, политици и представители на еврейската общност от цялата страна се включиха в шествието на толерантността под наслов „Заедно за България, заедно за Европа“, което тръгна от църквата \"Света София\" и стигна до паметника на Спасението до Народното събрание.Шествието поведоха хванати за ръце председателят на парламента Цвета Караянчева, вицепремиерът и външен министър Екатерина Захариева, столичният кмет Йорданка Фандъкова, президентът на Световния еврейски конгрес Роналд Лаудер, представители на Светия синод и депутати.\"Спасяването на българските евреи доказва ценностната система на нашия народ\", заяви председателят на Народното събрание Цвета Караянчева по време на церемонията за отбелязване на Деня на спасението на българските евреи и почит към жертвите на Холокоста.Щастливи сме, че запазихме над 48 хиляди живота, това трябва да се знае, да се разказва и да бъдем горди, посочи Караянчева. Тя отбеляза, че присъствието на толкова млади хора показва, че хуманността и толерантността са качества, които продължаваме да възпитаваме в нашите деца. Много народи са водили тежки битки, но българският народ е спечелил своята битка, като е спасил над 48 хиляди човешки живота, посочи тя.Нека отдадем своето уважение и почит на всички общественици, политици, парламентаристи и граждани, които са застанали като един да запазят своите съседи и приятели, допълни Караянчева.Тя каза, че днес е ден, в който трябва да сведем глави и да изкажем своята почит към жертвите, но трябва и ясно да се противопоставим на антисемитима, на расизма, на противопоставянето на етническа и верска основа. Защото светът е глобален и има много предизвикателства, но ако ние възпитаваме нашите деца да бъдат добри, толерантни и да помнят, ние и светът няма да погинем, заяви председателят на парламента. Тя цитира и еврейската поговорка, според която, ако спасиш един човек, спасяваш целия свят.Кметът на София Йорданка Фандъкова заяви, че 10 март е паметен ден в българската история. Българският народ избра да протегне ръка на своите евреи, изправи се, за да спаси тях, но и себе си, да спре изтреблението и да докаже на Европа и света, че чудеса стават там, където има дори един, който се възправя срещу злото, посочи Фандъкова.Тя призова да помним онова време, да не допускаме да покълват семената на омразата и да докажем, че човечността е жива и днес. Днес преминахме през улиците на София, за да докажем, че пазим принципите на толерантността и взаимното уважение и сме длъжни да ги предаваме на децата си, заяви кметът на София, цитирана от БТА.Председателят на \"Шалом\" Александър Оскар отбеляза, че Паметникът на спасението олицетворява българските евреи, закриляни от българския народ, но е и паметник на смелостта, на достойнството и на честта. Когато стоим пред паметника, ние почитаме както живота, така и смъртта, даваме си равносметка и за изборите, които трябва да направим, за да не допуснем злото да завладее обществото, посочи той. Оскар припомни, че този паметник от миналата година има своя близнак в Тел Авив.Днес борбата с антисемитизма и всяка форма на дискриминация е не само важна, но и съдбоносна, коментира Александър Оскар. Нека докажем, че хуманният акт на спасяването на българските евреи не е исторически спомен от миналото, а отговорност да се опитваме всеки ден да направим света по-добър, да не стоим безучастно, когато хората около нас страдат, каза той.Посланикът на Израел Ирит Лилиан коментира, че спасението на българските евреи е уникален момент в историята на Европа. В най-тъмните моменти на човечеството духът на любовта и равенството промени хода на историята, коментира тя. Посланикът отбеляза, че е вечно задължение да почитаме хората, които са предотвратили депортацията на евреите и посочи, че те са истинските герои на българското общество.Най-важната ни задача днес е да надигнем глас за социално приобщаване, да призовем за любов, съчувствие и толерантност в една епоха, помрачена от облаци, каза посланик Лилиан.Пред Паметника на спасението бяха поднесени венци и цветя.", "date": "2019.03.10", "title": "С шествие на толерантността отбелязахме годишнина от спасяването на българските евреи"}
{"url": "https://offnews.bg/politika/ekzakta-gerb-vodi-s-okolo-3-protcenta-bsp-za-evroizborite-699045.html", "text": "Ако евроизборите се провеждаха в края на февруари, ГЕРБ биха ги спечелили с резултат от 22.2% от имащите право на глас българи, а БСП биха останали втори с 19.4%. Трети са ДПС с 6.9%, а четвърти са Обединени патриоти с 6.4% - ако се явят в сегашния си коалиционен формат.Това показват данните от национално представително проучване на „Екзакта Рисърч Груп”, проведено в периода 19 – 28 февруари 2019 г. По домовете им са интервюирани 1000 пълнолетни лица, подбрани чрез двустепенна гнездова извадка, в 125 гнезда, в 91 населени места. Изследването се провежда в рамките на собствената изследователска програма на „Екзакта Рисърч Груп”.Демократична България биха получили 2.5%, СДС – 1.3%, РБ, АБВ, Воля и Възраждане – по 1%.Данните от настоящото изследване показват, че десните партии имат по-малки шансове за добро представяне, ако се явят поотделно.28% от българите, интервюирани от „Екзакта” в края на февруари, заявяват, че възнамеряват да гласуват преференциално на предстоящите евроизбори. 15% не смятат да се възползват от правото си на преференциален вот.Преференциално искат да гласуват половината от избирателите на ОП, както и по една трета от избирателите на ГЕРБ и на БСП.Сред твърдо решилите да гласуват на предстоящия евровот желаещите да отбележат преференция са два пъти повече от нежелаещите.", "date": "2019.03.10", "title": "Екзакта: ГЕРБ води с около 3 процента БСП за евроизборите"}
{"url": "https://offnews.bg/sviat/aresti-i-boj-za-rusnatcite-izlezli-da-zashtitavat-svobodnia-internet-699050.html", "text": "Най-малко 28 души са задържани днес на протеста в Москва срещу проектозакон за \"независим от чуждестранни сървъри интернет\", който демонстрантите определят като цензура и опит да се изолира страната от останалия свят.Радио Свобода съобщава, че има поне три случая на полицейско насилие срещу протестиращите, две от пострадалите от ударите и ритниците на полицаите са жени.Хиляди демонстранти излязоха по улиците на Москва, за да защитят свободния интернет в страната си.Скандалният проектозакон предвижда да се попречи на руски сайтове да функционират чрез чуждестранни сървъри.Предложението беше разкритикувано като опит да се контролират съдържанията в мрежата и дори постепенно да се изолира руският интернет в контекста на засилващия се натиск на властите върху онлайн свободата, отбелязва Франс прес.Според организаторите на протеста в Москва са присъствали 15 000 души.Миналата седмица руският месинджър Telegram, който властите неколкократно се опитаха да блокират, но без успех, призова потребителите си да участват в днешната демонстрация.Целта на проектозакона, според Telegram, е \"тотална цензура\".Текстът предстои да бъде одобрен при решаващ вот на второ четене в долната камара на парламента.", "date": "2019.03.10", "title": "Арести и бой за руснаците, излезли да защитават свободния интернет в страната си"}
{"url": "https://offnews.bg/bojni/parva-pobeda-za-blagoj-ivanov-v-ufc-699026.html", "text": "Единственият ни представител в най-голямата ММА промоция в света Благой Иванов - Багата спечели първата си битка в UFC на галавечерта FIght Night 146 в Уичита, Канзас. И тримата съдии присъдиха успеха с 29-28 (2-1 рунда) за сънародника ни срещу коравия ветеран Бен Ротуел, който се завърна в октагона след близо тригодишна пауза. Багата успя да в пласира повече удари и бе по-активен с водещия си десен прав, като това бе достатъчно за победата му в оспорвания и вълнуващ сблъсък. \"Страхотен двубой, Ротуел е истински воин, аз съм много развълнуван в момента. Искам да благодаря на екипа и на семейството ми, тази победа е за родината ми България! Отправих повече удари и мисля, че направих достатъчно за победата\", каза Багата веднага след решението подвластен на емоциите, което си личеше в гласа му.В първия рунд Багата и Ротуел повече се дебнаха, макар и двамата да успяха да вкарат тежки удари. Истинското шоу започна във втория. Багата разкърви носа на съперника си, докато \"Биг Бен\" успя да нанесе сериозни удари и да подуе лявата скула на българина. В третия рунд, Ротуел се хвърли в атака и успя да пласира още точни удари, но в крайна сметка не успя да достигне до съдийско решение в своя полза.Победата ще изкачи Иванов в ранглистата на тежка категория, където заемаше 15-та позиция преди битката с Ротуел. Американецът се бе бил за последно на 4 октомври 2016 година, като преди дългата си пауза в кариерата бе записал престижни успехи над Алистър Овърийм, Мат Митриоун и Джош Барнет.", "date": "2019.03.10", "title": "Първа победа за Благой Иванов в UFC"}
{"url": "https://offnews.bg/obshtestvo/balgarka-zhertva-na-trafik-na-hora-v-italia-razkaza-kak-e-bila-iztez-699032.html", "text": "Българка, станала жертва на трафик на хора в Италия, разказа за преживяното на среща с президента Серджо Матадела, съобщи Нова телевизия. 24-годишната жена, представена като Стефания, е в Италия от 7 години. В момента тя живее под протекция, след като е спасена от католическата общност на името на Папа Йоан XXIII.Стефания заминала за Италия, когато била на 17 години, след като приятели на родителите ѝ я излъгали, че са ѝ намерили работа.Оказало се обаче, че ще трябва да проституира и да търпи нечовешки мъчения. Сводници отрязали ушите ѝ и оскубали косата ѝ.\"Имах дупки по корема от токовете, с които ме ритаха. Бях без уши и с белези по лицето. Когато ме биеха, се надявах някой да види и да ме спаси. Когато след месеци видях да идват карабинери, се почувствах наистина щастлива\", разказва Стафания.Според спасителите ѝ тя изглеждала като излязла от концлагер, когато я намерили. След лечението ѝ католическата общност поема грижите за нея. В момента българката е полуглуха, но е успяла да си намери работа и да се възстанови.„За цивилизоваността на едно общество се съди по състоянието на жените в него. Сексуалната експлоатация за съжаление е широко разпространена престъпна практика. Добре е да се нарече с точното ѝ име: робство. Това е позорното робство на нашия век”, коментира италианският президент. ", "date": "2019.03.10", "title": "Българка, жертва на трафик на хора в Италия, разказа как е била изтезавана"}
{"url": "https://offnews.bg/politika/pargov-hora-bdete-i-pomnete-za-da-ne-dopusnem-zloto-da-se-sabudi-ot-699044.html", "text": "Хора, бдете и помнете, за да не допуснем злото да се събуди отново. Това призова председателят на БСП - София, който се включи в Шествието на толерантността и единението на българския народ \"Заедно за България. Заедно за Европа\".То беше по повод Деня на спасението на българските евреи - 10-и март и беше организирано от ОЕБ \"Шалом\" и Столична община. Освен Калоян Паргов в шествието се включиха и заместник-председателят на Градския съвет на БСП - София и на парламентарната група на социалистите Христо Проданов, народният представител Петър Витанов и общинските съветници Иван Таков и Борис Цветков.\"Дати като днешната са добър повод да си спомним за Юлиус Фучик и неговия призив: Хора, бдете! Ние сега само може да добавим: И помнете!, коментира Калоян Паргов. - Не трябва да забравяме онези мрачни времена, когато по улиците и площадите шестваше омразата, за да не ги допускаме никога повече. Днес отброяваме 76-ата година от спасяването на българските евреи и почитаме паметта на онези 11 343 души, които загубиха живота си в лагерите на смъртта\".Калоян Паргов припомни, че тази година за пореден път в София беше допуснато да се проведе Луковмарш. \"Това шествие на омразата по улиците в града ни напомни за онези времена на \"кафявата чума\", каза той. - Ние, социалистите от Градската организация на БСП в София, категорично се противопоставихме на провеждането му. И ще продължим да го правим, защото аннисемитските, неофашистки и нацистки прояви нямат място в живота ни в 21-и век\".", "date": "2019.03.10", "title": "Паргов: Хора, бдете и помнете, за да не допуснем злото да се събуди отново"}
{"url": "https://offnews.bg/medii/tajnata-vojna-po-viasat-history-698984.html", "text": "От май 1940 г. до юни 1944 г. нацистите владеят Европа. Докато Червената армия ангажира Третия райх на изток, Великобритания и Съюзниците се забавят с откриването на западния фронт. Чърчил се опитва да укроти гнева на Сталин, като стартира масирани бомбардировки над Германия.Съюзниците провеждат и друга смъртоносна наземна война. Тя е тайна и включва неизброими жестове на кураж, безмилостност, двойни игри и предателство. Никой агент на континента не е наясно на кого може да се довери. Някои стават двойни агенти, вярвайки, че това е най-добрият начин да останат живи, докато други се опитват да надхитрят и двата лагера заради тръпката. В наши дни достъпът до нови материали означава, че тези истории могат да бъдат разказани с пълни подробности.Още за тайната война разказва  в 13 епизода - в делничните дни, в 21:00, от 11 март.", "date": "2019.03.10", "title": "Тайната война по Viasat History"}
{"url": "https://offnews.bg/politika/niama-informatcia-za-balgarski-patnitci-na-padnalia-etiopski-samolet-699038.html", "text": "За момента няма информация за български пътници на падналия етиопски самолет, съобщиха от Министерството на външните работи. Посолството ни в Адис Абеба в сътрудничество с други посолства прави опити да придобие списъка на пътниците в катастрофиралия самолет, разбил се на път от Адис Абеба за столицата на Кения - Найроби.На борда на самолета е имало 149 пътници и 8 души екипаж. Тече спасителна операция на мястото на катастрофата. За момента не е ясен броят на загиналите. По непотвърдени официално данни на борда на разбилия се на път от Адис Абеба за столицата на Кения – Найроби, самолет е имало пътници от 33 националности.По информация на Ситуационния център на Европейската служба за външна дейност няма загинали сред служителите на Делегацията на ЕС в Африканския съюз, Делегацията на ЕС в Етиопия, както и на службите на Специалния представител на ЕС, на Европейската инвестиционна банка и Европейската гражданска защита и европейски операции за хуманитарна помощ. Няма загинали и сред служителите на мисиите на ЕС в Сомалия - гражданската мисия за изграждане на капацитет EUCAP и военната мисия в подкрепа на обучението на силите за сигурност EUTM.При необходимост от съдействие българските граждани могат да се свържат с посолството ни в Адис Абеба на телефон +25116610032 и дежурни телефони в извънработно време: +251911252514; +251913069999.Летището в Адис Абеба обяви горещи телефонни линии при кризисна ситуация: + 251115178733, +251115174735, +251115174100 и телефони за всякаква необходима информация: + 251115178945, +251115178987,+251115178231, +251115178558.", "date": "2019.03.10", "title": "Няма информация за български пътници на падналия етиопски самолет, съобщи Външно (обновена)"}
{"url": "https://offnews.bg/politika/radan-kanev-poiska-enp-da-izkliuchi-borisov-orban-i-gruevski-699041.html", "text": "Бившият лидер на ДСБ Радан Кънев заяви, че ЕНП трябва да се раздели с хора, които са силно корумпирани, крадат европейски фондове и налагат цензура на медии, като по думите му става въпрос за Виктор Орбан, Никола Груевски и Бойко Борисов.Той коментира, че участието на демократичното дясно и център в следващия Европейски парламент е изключително важно, като допълни, че демократите имат шанс за евродепутат.\"Без истинско вътрешно единство в център-дясно и разграничаване от ГЕРБ и Борисов няма как да изиграем ролята на модернизатор\", каза Радан Кънев пред БНТ по отношение на коалицията \"Демократична България\".В основата на коалицията според него стоят личности, които са доказали, че могат да напускат властта, което показва достойнство.\"Десницата има толкова много прошка да иска, че и сто години няма да ни стигнат\", каза Кънев.Съдбата на Реформаторския блок влиза в главата \"Излагация\", коментира още Кънев и допълни, че сравнението със случващото се при \"Обединените патриоти\" е основателно.", "date": "2019.03.10", "title": "Радан Кънев поиска ЕНП да изключи Борисов, Орбан и Груевски"}
{"url": "https://offnews.bg/obshtestvo/praznikat-na-proshkata-e-na-sirni-zagovezni-plamvat-ogniove-za-zdrave-698988.html", "text": "Сирни Заговезни е днес, денят е отреден за прошка, от утре започва строгият Великденски пост. Празникът се чества винаги 7 седмици преди Великден. Денят започва с гостуване на по-възрастните близки и роднини, от които младите искат и получават прошка. Сирница се свързва най-вече с обичая хамкане на халва, на места заменена с варено яйце, в народните обичаи се приема и като преход от зимата към пролетта.На масата ритуално се слагат риба, варени яйца, сирене, баница и бяла халва.Характерни за деня и седмицата след този празник са кукерските игри, които гонят злите сили и извършват обреди за плодородие. На много места се палят огньове, които младите прескачат за здраве. Вярва се, че докъдето стига светлината на огъня, дотам ще има плодородие. ", "date": "2019.03.10", "title": "Празникът на прошката е, на Сирни Заговезни пламват огньове за здраве и берекет"}
{"url": "https://offnews.bg/obshtestvo/slantce-i-oblatci-s-temperatura-do-22-gradusa-dnes-699021.html", "text": "Днес облачността ще е променлива, често намаляваща до слънчево, сочи прогнозата на Националния институт по метеорологияи и хидрология.Ще духа умерен, в Дунавската равнина и на места в Горно-тракийската низина временно до силен запад-северозападен вятър, който привечер ще отслабне. Максималните температури ще са между 17° и 22°.Атмосферното налягане слабо ще се понижи, но ще остане по-високо от средното за месеца.Над планините облачността ще е променлива, с повече слънце над Рило-Родопския масив. Ще духа умерен до силен вятър от запад-северозапад. Максималната температура на 1200 метра ще бъде около 12°, на 2000 метра - около 5°.Над Черноморието ще има променлива облачност, намаляваща до слънчево. Максималните температури ще са 17°-22°. Температурата на морската вода е 7-8°. Вълнението на морето ще бъде 2-3 бала.", "date": "2019.03.10", "title": "Слънце и облаци с температура до 22 градуса днес"}
{"url": "https://offnews.bg/sviat/zdravniat-ministar-na-tunis-podade-ostavka-sled-smartta-na-11-bebeta-v-699030.html", "text": "Здравният министър на Тунис Абдеррауф Шериф подаде оставка след смъртта на 11 новородени бебета в държавна болница в столицата, съобщи Би Би Си. Бебетата са починали на 7 и 8 март. Според здравното министерство причината за смъртта им е септичен шок. Педиатричното дружество на Тунис предположи, че инфекцията може да е била причинена от интравенозен продукт.Премиерът Юсеф Шахед заяви, че за започнали разследвания за медицинските, фармацевтичните и хигиенни практики в лечебното заведение.Здравният министър Шериф беше на поста само няколко месеца.Общественото здравеопазване в Тунис има репутацията на едно от най-добрите в Северна Африка, а медицинският туризъм е източник на значими приходи за страната, но след свалянето на президента Бен Али в началото на Арабската пролет здравната система има проблеми с управлението, с финансите, както и периодичен недостиг на лекарства.", "date": "2019.03.10", "title": "Здравният министър на Тунис подаде оставка след смъртта на 11 бебета в болница"}
{"url": "https://offnews.bg/obshtestvo/galia-i-galin-cherpiat-za-imen-den-698989.html", "text": "Православната църква почита днес паметта на Света мъченица Галина. Имен ден празнуват и Галя, Галена и мъжките еквиваленти на името.Версиите за произхода и значението на името са няколко - от \"мургав\" и \"здрав\" през \"галя, милвам\" до италианското \"кокошка\".Според народните вярвания, всеки който носи това име, ще бъде обичан.", "date": "2019.03.10", "title": "Галя и Галин черпят за имен ден"}
{"url": "https://offnews.bg/obshtestvo/snimki-na-film-i-praznichni-rituali-promeniat-dvizhenieto-698990.html", "text": "Маршрутите на автобусни линии № 69 и № 70 се променят от 11 часа до полунощ за честване на празника Сирни Заговезни в центъра на  Железница, съобщи Столична общинаВ посока НСБАЛ по онкология от Царева махала и с. Плана по маршрута до кръстовище ул.“Самоковско шосе” – ул. “Витоша”, наляво по ул. “Самоковско шосе” и от кръстовището с ул. “Искърска” по маршрута до НСБАЛ по онкология. Удължава се маршрутът на автобусна линия № 98 до Царева махала: от Зоопарка по маршрута до кръстовище ул. “Самоковско шосе” – ул. “Искърска” и направо по ул. “Самоковско шосе” до Царева махала (крайна станция на автобусна линия № 69), двупосочно.Заради снимки на филм се забраняват престоят и паркирането на пътни превозни средства, с изключение на автомобилите на снимачния екип, както следва: От 6.00 до 12.00 часа по ул. „Съборна“ между ул. „Кн. Александър I“ и ул. „Цар Калоян“; по ул. „Цар Калоян“ между ул. „Позитано“ и ул. „Съборна“ – 5 паркоместа. От 6.00 до 18.00 часа на ул. „Кн. Александър I“ между ул. „Съборна“ и бул. „Цар Освободител“ – 25 паркоместа.От 6.00 до 14.00 часа утре на алея „Даниел Неф“ между бул. „Цариградско шосе“ и ул. „Владимир Василев“ – 25 /двадесет и пет/ паркоместа.Днес се забранява влизането на пътни превозни средства, както следва: От 06.00 до 12.00 часа  по ул. „Съборна“ между ул. „Кн. Александър I“ и ул. „Леге“. От 15.00 до 19.00 часа на ул. „Съборна“ между ул. „Леге“ и ул. „Цар Калоян“.От 08.00 до 11.00 часа да се забрани влизането на пътни превозни средства за максимум от 3 /три/ до 5 /пет/ минути за заснемане на кадър през кръстовището на ул. „Съборна“ и ул. „Леге“.", "date": "2019.03.10", "title": "Снимки на филм и празнични ритуали променят движението"}
{"url": "https://offnews.bg/sviat/fejsbuk-zasilva-merkite-sreshtu-falshivata-informatcia-za-vaksinite-699025.html", "text": "Фейсбук ще скрива от функцията за търсене групи и страници, които разпространяват неверни информации за ваксините, съобщи АП, цитирана от БТА.Това е поредната стъпка, която Фейсбук и други предприемат, за да спре прилива от неверни информации на сайтовете на социалните медии.В четвъртък Фейсбук заяви, че ще последва примера на световни органи в областта на здравето, като Световната здравна организация и американските Центрове за контрол и превенция на болестите, които публично идентифицираха лъжливи съобщения относно ваксините.Ако групи или страници разпространяват такива неверни информации, те няма да се появяват във функциите препоръки или предвиждания при търсене във Фейсбук. Рекламите с подобна информация също ще бъдат отхвърляни.Според федералните здрави служби неотдавнашният скок на заболяванията от морбили в САЩ отчасти се дължи на невярна информация, която кара родителите да избягват ваксината, допълва АП.Фалшивата идея, че ваксините причиняват аутизъм, пръкнала се от вече опровергано изследване от 1998 г. , не е започнала от социалните мрежи, но се разпространи в тях, отбелязва агенцията.Макар че общите равнища на ваксинация в САЩ остават високи, според Центровете за контрол и превенция на болестите, нараства броят на децата под двегодишна възраст, на които не са били поставени никакви ваксини. Федералната служба обяснява, че този факт до голяма степен се дължи на липсата на здравна осигуровка - неосигурените деца е много по-вероятно да бъдат неваксинирани, отколкото тези, които имат здравна застраховка.Ваксинация срещу списък от болести се изисква, за да се посещава училище в САЩ, но 17 щата позволяват някакъв вид немедицинско изключение по \"лични, морални или други убеждения\" според Националната конференция на щатските Законодателни събрания.", "date": "2019.03.10", "title": "Фейсбук засилва мерките срещу фалшивата информация за ваксините"}
{"url": "https://offnews.bg/sviat/29-dushi-postradaha-zaradi-silna-turbulentcia-na-polet-ot-istanbul-do-699024.html", "text": "29 души пострадаха заради силна турбуленция по време полет на авиокомпания Turkish Airlines от Истанбул за Ню Йорк.На борда на самолет е имало 326 пътници и 21 души екипаж.Турбуленцията започнала докато машината е правела заход за кацане към международното летище „Кенеди“ в Ню Йорк.Десет души са откарани в болница. Един от тях е със счупен крак. Останалите са получили натъртвания, контузии и порезни рани.Другите пътници са получили по-леки наранявания. ", "date": "2019.03.10", "title": "29 души пострадаха заради силна турбуленция на полет от Истанбул до Ню Йорк"}
{"url": "https://offnews.bg/sviat/amerikanski-diplomat-opital-da-vnese-mina-na-letishte-v-moskva-699033.html", "text": "Сътрудник на американското посолството в Русия опитал да внесе мина на летище „Шереметиево” в Москва. Мината в куфара на дипломата била установена на входа на терминал „Д” на летището, при преминаване през рентген в събота.В мината не е имало взривно вещество, но според извиканите на мястото специалисти по корпуса „имало следи от такова”.Служителят на посолството обяснил, че е купил мината за личната си колекция. Според руските власти обаче става въпрос за целенасочена провокация, предвид голямото внимание, което в САЩ се обръща на безопасността на въздушния транспорт след атентатите от 11 септември 2001 г.„Вашингтон се старае да подлага на проверка гарантирането на безопасността на Русия не само действайки отвън, като редовно предприема провокационно преминаване на бойни кораби и самолети край границите на Русия, но и отвътре”, коментираха от руското външно министерство.Посолството на САЩ било незабавно информирано за случилото се. Мината е иззета, а дипломатът е излетял за Ню Йорк.Руските власти уверяват, че случилото се не е застрашило по никакъв начин пътниците на летището. ", "date": "2019.03.10", "title": "Американски дипломат опитал да внесе мина на летище в Москва"}
{"url": "https://offnews.bg/obshtestvo/kaloian-pargov-deputati-i-obshtinari-ot-bsp-shte-se-vkliuchat-v-shest-699012.html", "text": "Председателят на БСП - София Калоян Паргов с членове на Изпълнителното бюро на Градската организация, народни представители и общински съветници от социалистическата партия ще се включат в Шествието на толерантността и единението на българския народ \"Заедно за България. Заедно за Европа\". То е по повод Деня на спасението на българските евреи - 10-и март и е организирано от ОЕБ \"Шалом\" и Столична община.Шествието в неделя тръгва в 11,00 часа от храм \"Света София\", ще мине покрай паметника на Незнайния воин, Народното събрание, храм-паметник \"Св. Александър Невски\" и ще завърши в 12,00 часа с официална церемония пред Паметника на спасението в парка между НС и НХА.В 17,00 часа ще е и заключителната церемония по повод Деня на спасението на българските евреи в Централната софийска синагога.", "date": "2019.03.10", "title": "Калоян Паргов, депутати и общинари от БСП ще се включат в Шествието на толерантността в София"}
{"url": "https://offnews.bg/futbol/levski-shte-dokazva-ambitciite-si-sreshtu-ludogoretc-v-derbito-na-parv-699029.html", "text": "Днес от 17:30 часа  на стадион \"Георги Аспарухов\" Левски ще приеме Лудогорец в дербито на 25-ят кръг на Първа лига. Гостите влизат в двубоя като на терена като лидери в класирането, а преди кръга \"сините\" заемаха втора позиция. През есента \"орлите\" спечелиха дербито, което беше и последен мач за тогавашния им наставник Пауло Аутуори. Ако домакините спечелят отново ще се върнат на второто място, което в момента се заема от ЦСКА след вчерашната им победа, и ще стопят разликата до 2 пункта.Големият въпрос през седмицата бе дали Живко Миланов и Валери Божинов ще са готови за срещата. Те ще са в групата за двубоя, но ще седнат на пейката. Единствената ребус за решаване пред Георги Дерменджиев е свързан с лявата зона на защитата - капитанът Иван Горанов се завръща след изтърпяно наказание, а Луи Нганиони остави добри впечатления в мача срещу Славия.Не се очакват други промени и най-вероятно \"сините\" ще излязат с Николай Михайлов на вратата, а в защита ще действат Яблонски, Цветкович и Рейш. Райнов и Тиам ще бъдат в средата на терена и ще имат за задача да спират набезите на футболистите на Лудогорец. Давиде Мариани ще дирижира атаката на отбора, а Кабрал и Паулиньо ще помагат по двете крила на централния нападател Станислав Костов.В Лудогорец през седмицата се случи треньорска рокада. Стойчо Стоев се завърна начело на разградчани, а той е бивш треньор и на Левски. В търсене на победата Стоев ще заложи на всичко най-добро, с което разполага, и едва ли ще пропусне да върне в състава Яцек Горалски и Вандерсон. Бразилецът се очаква да стартира на левия фланг на атаката, а Лукоки ще е отдясно. Атаката ще води румънеца Клаудиу Кешеру, а зад гърба му ще бъде Марселиньо. В ролята на опорни халфове ще бъдат Анисе Абел и Серкан Юсеин, който заменя контузения Светослав Дяков. Пред вратаря Пламен Илиев ще има румънска двойка централни защитници - Козмин Моци и Драгош Григоре, а десен и ляв бек ще бъдат Сисиньо и Антон Недялков.Очакванията са за пълен стадион и зрелищен футбол. Балансът между двата отбора на ниво Първа лига е 4 победи за Левски, 5 равенства и 14 победи за Лудогорец.", "date": "2019.03.10", "title": "Левски ще доказва амбициите си срещу Лудогорец в дербито на Първа лига"}
{"url": "https://offnews.bg/lajfstajl/dzhenifar-lopes-se-sgodi-za-bivshata-bejzbolna-zvezda-aleks-rodriges-699031.html", "text": "Дженифър Лопес се сгоди за бившата бейзболна звезда Алекс Родригес.Двамата споделиха новината в социалните мрежи. Родригес публикува снимка, на която държи ръката на Лопес с годежния пръстен, и написа \"Тя каза \"да\" в Туитър. Дженифър Лопес публикува същата снимка в Инстаграм. Лопес и Родригес са заедно от две години.И двамата имат деца от предишни връзки. Лопес е майка на 11-годишни близнаци, а Родригес има две дъщери - на 10 и на 14 години.", "date": "2019.03.10", "title": "Дженифър Лопес се сгоди за бившата бейзболна звезда Алекс Родригес"}
{"url": "https://offnews.bg/sviat/severna-koreia-glasuva-za-parlament-699028.html", "text": "В Северна Корея днес гласуват за депутати във Върховното народно събрание, съобщи БТА.Севернокорейците на възраст над 17 години ще гласуват за нови 687 депутати с петгодишен мандат.В КНДР има три политически партии - Корейската трудова партия, партия „Чхондогьо“ (Партия на младите приятели на религията на небесния път) и Социалдемократическа партия, обединени в Единен демократичен отечествен фронт, който формира списъка с кандидатите.Севернокорейският лидер Ким Чун-ун е председател на Корейската трудова партия.След предишните избори от 9 март 2014 г. огромното мнозинство депутати в парламента – 607, са от Корейската трудова партия. Социалдемократическата партия има 50 представители, „Чхондогьо“ - 22-ма, а още осем места се заемат от представители на обществени организации.Според Централната избирателна комисия активност тогава е била 99,97%, а в избирателен окръг 111 в Пхенян, където за кандидат бе издигнат Ким Чен-ун – 100%. ", "date": "2019.03.10", "title": "Северна Корея гласува за парламент"}
{"url": "https://offnews.bg/na-tozi-den/otbeliazvame-76-godini-ot-spasiavaneto-na-balgarskite-evrei-699027.html", "text": "Отбелязваме 76 години от спасяването на българските евреи и почитаме паметта на жертвите на Холокоста.На днешния ден преди 76 години, благодарение на безпрецедентното обединение на български общественици, духовници, политици и граждани, е спасен животът на близо 50 хиляди български евреи.Шествие на толерантността и възпоменателна церемония ще се проведат в столицата. Пред Паметника на спасението до сградата на Народното събрание ще има и официална церемония, съобщи БНР.Шествието ще е под надслов \"Заедно за България. Заедно за Европа\" и е организирано от Столичната община и Организацията на евреите в България \"Шалом\". Шествието ще тръгне в 11 часа от църквата „Света София“, ще мине покрай паметника на Незнайния воин и ще стигне до мемориалната плоча до Народното събрание, където ще се проведе официална церемония в памет на 11 343-мата евреи от Беломорска Тракия, Вардарска Македония и гр. Пирот, депортирани в нацистките лагери на смъртта. Слово ще произнесе председателят на парламента Цвета Караянчева.В 17 часа ще се състои официална церемония в Централната Софийска синагога с официално обръщение към българската еврейска общност от президента на Световния еврейски конгрес Роналд Лаудер.Следобед президентът Румен Радев ще удостои гостуващия у нас председател на Световния еврейски конгрес Роналд Лаудер с най-високото ни държавно отличие - орден \"Стара планина\" първа степен.По традиция представителите на еврейската общност ще посетят днес и Бачковския манастир, за да поднесат цветя на гробовете на патриарх Кирил и екзарх Стефан. ", "date": "2019.03.10", "title": "Отбелязваме 76 години от спасяването на българските евреи"}
