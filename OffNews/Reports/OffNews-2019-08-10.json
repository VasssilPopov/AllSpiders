{"url": "https://offnews.bg/obshtestvo/sagata-sas-stolichnata-ul-ivan-vazov-prikliuchi-nadzorat-shte-kazhe-709023.html", "text": "Ремонтът на столичната улица \"Иван Вазов\" приключи. Тя е отворена за движение. \"Софийска вода\" ЕАД смени 460 м ĸaнaлизaция и 470 м вoдoпpoвoд, ĸaĸтo и вcичĸи пpилeжaщи cгpaдни oтĸлoнeния. Подмененият водопровод бе от 1935 г., а канализационният колектор, който обслужва зоната между бул. \"Левски\", ул. \"Раковски\", ул. \"Аксаков\" и ул. \"Паренсов\" е изграден през 1901 г.ЧЕЗ рехабилитираха непроходим колектор за 10 KW захранване.Столична община възложи цялостен ремонт на паважната настилка и изграждане на нови тротоари, отчетоха от СО. Предстои възложителят на ремонта - Столичната община, съвместно със строителния надзор, да извършат оглед на свършената работа. Ако няма забележки, ще се плати на строителната фирма, иначе улицата отново може да бъде затворена, докато не бъдат отстранени открити недостатъци. Дотук ремонтът на дългата около 500 метра улица продължи 417 дни, припомня Дневник. ", "date": "2019.08.10", "title": "Сагата със столичната ул. Иван Вазов приключи, надзорът ще каже иде ли ремонт на ремонта"}
{"url": "https://offnews.bg/dw/slavi-vliza-v-ustata-na-lamiata-709026.html", "text": "Дали защото човек се асоциира със стадно множество, а различните - с “черна овца”, но за бунтарите винаги има пазар, в политиката или в изкуството. Полезно за оцеляването и социума е да си конформист, трудно е да си бунтар - и тъй като искаме да сме смели, а често не ни стиска, бунтарите ни харесват. Те изкрещяват това, за което тихо роптаем, гневят се, когато ние махаме уморено с ръка и не се боят да са малцинство.Бунтът, антисистемното поведение и говорене винаги продава, все едно дали бунтарят пее: “Малко момченце намери граната и понатръшка два-три депутата./ Баба и дядо му дали наган, вкъщи напразно очакват Доган” от “Малка политическа” на Каналето - или “Your future dream is a shopping scheme cos i/ I wanna be anarchy!” от Аnarchy In The UK на Sex Pistols.В политиката на XXI век анти-истеблишмънт движенията и несистемните играчи вече са тренд, провокиран от бунтовете срещу довчерашните елити в глобален план и нестабилност и напрежение между и в доминантни сили на политическия пазар. Независимо дали става въпрос за Пиратската партия в Исландия, Движението 5 звезди и Лигата, днес управляващи Италия, но изправени пред предсрочни избори, “Атака” в зората си през 2005 г. - или неродената още партия на Слави Трифонов “Няма такава държава”, списъкът е дълъг.Някои блеснаха и затихнаха, като крайнодясната “Златна зора” в Гърция например. Ултранационалистическата формация, родила се в началото на гръцката криза успя да завоюва политическо представителство от 18 места в парламента със своята антимигрантска реторика, но на изборите през юли дори не прескочи прага от 3% с резултат от едва 2.93% от гласовете.Модата: “несистемни играчи”Несистемните партии и играчи вече са толкова много, че самите те станаха система, изградиха своя инфраструктура и международни връзки, както направиха евроскептичните формации.Запазена марка на “несистемните” са гневът и възмущението, призивите за радикални промени - защото “политиците не стават”, обещанията, че могат да очовечат политиката, да накарат “ония Горе” да се стреснат и погрижат за “тези Долу” и “народът да живее нормално”. Изобщо това, което си говорим в кръчма, само че изречено на висок глас.Те дават надежди и разпалват страхове, вместо да ги успокояват, засилвайки напрежението сред своите конкуренти - системните формации. Макар че в повечето случаи са мутации на класическото дясно и ляво в краен вариант, или маскирани като антисистемни, каквото беше например Движение “Гергьовден”.Но съдбата на несистемните играчи е една и съща - когато станат част от системата, която (уж) искат да променят, системните се възползват от тях, а ние спираме да ги харесваме и да ги подкрепяме на избори.От мегафона до частната галерияСпомнете си ранния Волен Сидеров от 2005 г., с кожената тужурка от митингите. Тогава “Атака” влезе за първи път в парламента с 8.93% от гласовете, осигурили ѝ група от 21 депутати, а лидерът ѝ нарече “политически Франкенщайн” бъдещия кабинет на БСП и ДПС. Минаха години и илюзиите на мнозина се изпариха - политическите действия на “Атака” бяха в унисон с интересите на ДПС и магната-депутат Делян Пеевски, а през май 2013 г. “Атака” осигури кворума, за да бъде избран кабинетът на БСП и ДПС с премиер Орешарски.През всичките тези години Сидеров, получил прозвището “златен пръст”, подкрепяше не само БСП и ДПС, но и ГЕРБ, на която партнира и в момента. “Бунтарят” с мегафона смени тужурката със скъпи елегантни костюми и вече е собственик на галерия. На последните парламентарни избори през 2017 г. “Атака”, НФСБ и ВМРО, съюзени в Обединени патриоти, спечелиха малко повече от ранната “Атака” - 9.31%. А сидеровата формация днес е отлъчена от обединението и със затихващи функции.В устата на ламятаФакт - всеки антисистемен, който влезе в политиката, престава да е такъв и става част от статуквото. Причината е лесна за отгатване: целта на политиците е да печелят избори и затова ще направят всичко, каквото е необходимо.Бъдещата партия на Слави Трифонов изглежда антисистемна по наименованието си и предлага политическа алтернатива, която на пръв поглед прилича на срутване на сегашната политическа и съдебна система. В стилистиката на българския приказен фолклор и сценаристите на Шоуто, можем да кажем, че Трифонов е решил да влезе в устата на ламята, вместо да я убие като свети Георги.Имаше достатъчно възможности да се убеди във втория закон на Нютон - че сила, действаща на системата отвън, води до ускорение на системата. Най-големият аргумент за това е националният референдум, който Шоуто на Слави организира през 2016 г., на който гласуваха 3.4 милиона българи. Изглежда, че толкова им беше писнало от “политическото”, че казаха “да” на мажоритарни избори в два тура, партийна субсидия от 1 лев, 120 вместо 240 депутати и т.н.Само че когато Трифонов стане част от статуквото, разкрития като тези за раздадените неправомерно повече милиони за партийни субсидии ще бъдат тълкувани като “компромати”, а телевизионният му проект “Седем осми” - като подобен на партийната атакистка телевизия Алфа или социалистическата “Българска свободна телевизия”. И ако сега мълчи и оставя камъните да се трупат в двора му, все ще трябва да отговори на въпроси откъде ще се финансира политическият му проект, с кои политически сили ще си партнира и дори харесва ли кандидатурата за главен прокурор (нали предлага обвинител №1 да се избира пряко от народа).Това е то ламята.", "date": "2019.08.10", "title": "Слави влиза в устата на ламята"}
{"url": "https://offnews.bg/112/s-telefon-na-volana-757-shofiori-sa-samokatastrofirali-za-polovin-god-709031.html", "text": "За първите 6 месеца на годината 757 водачи са предизвикали пътнотранспортни произшествия без участие на друго МПС. Основна причина остава отвличане на вниманието на шофьорите. Това съобщи Малина Крумова, председател на Държавна агенция „Безопасност на движението по пътищата“.Тя заедно с експерти на агенцията и от ОДМВР Бургас направиха инспекция на участъка от пътя Созопол – Приморско (включително кръстовището при с. Равадиново), където през изминалата седмица станаха два инцидента в два поредни дни. Дадени са предписания на Областното пътно управление за почистване на растителността и подобряване на маркировката на пътя.ДА „Безопасност на движението по пътищата“ ще изиска преглед и допълване на положената маркировка с акцент върху нейната светлоотразителност, обезпечаваща видимостта през тъмната част на денонощието, за всички конфликтни точки.Мнението на експертите е, че трябва да се надградят забранителните маркировъчни линии (с вдлъбната или изпъкнала маркировка) чрез структурно преоформяне на повърхността ѝ, за да се създаде допълнителен акцент за водачите неспазващи въведената организация на движение (да се ограничи навлизането на автомобилите в местата отделени за ляв завой или за изход от основния път).С оглед голямата натовареност на отсечката, ДАБДП ще настоява и за поставяне на структурна маркировка по цялото протежение от Бургас до южните ни курорти, което да се изпълни след края на активния сезон. Нужно е и физически да бъде ограничена възможността за извършване на нерегламентиран ляв завой при бензиностанциите по протежение на отсечката.Към момента отделни шофьори нарушават правилата, с което създават предпоставка за ПТП и предизвикват задръствания, блокирайки платното за движение. Набелязани са още няколко мерки, които ще изискват по-сериозни инвестиции и време за реализация, поради което ще бъдат оперативно коментирани с АПИ.Паралелно с това Пътната полиция е засилила контрола в цялата област от началото на летния сезон. Отчита се намаление на жертвите на 50% в сравнение със същия период на миналата година. Директорът на ОДМВР Бургас Калоян Калоянов посочи, че отсечка при с. Равадиново до този момент не е била сред критичните в областта. При двата инцидента е имало и сериозен субективен фактор. В единия случай шофьора е управлявал автомобил под влиянието на алкохол, а в другия – водачът е отвлякъл вниманието си.Установено е, че мобилните телефони стават все по-голям фактор за възникване на пътнотранспортни произшествия, именно защото разсейват водачите. Затова и агенцията провежда превантивна информационна кампания под мотото „Пиши, когато стигнеш“. Целта е да се ограничи ползването на телефон, докато се шофира и, в частност, за пресичане на опасната практика водачите да четат и пишат съобщения на мобилния си телефон в движение.„Виждаме един нов много опасен феномен – все повече хора се опитват, докато шофират, да пишат или четат съобщения на мобилния си телефон. Това може да бъде сравнено на опит да шофираш със завързани очи, защото, ако се движиш с 80 км/ч и за 5 секунди отделиш поглед за да видиш телефона си, вече си преминал приблизително размерите на едно футболно игрище със затворени очи“, обясни Малина Крумова.ОДМВР Бургас стартира още една мярка за превенция – патрулни автомобили ще се движат заедно с пътния поток, за да контролират и регулират трафика по Южното Черноморие. Високата скорост остава сериозен проблем и предпоставка за възникване на тежки инциденти. Затова в дните петък – неделя, когато трафикът е най-тежък, полицейското присъствие на натоварените отсечки ще е постоянен.За първите 6 месеца на 2019 г. на територията на Област Бургас са регистрирани 179 пътнотранспортни произшествия. При тях са загинали 9 души, а ранените са 215. Фаталните инциденти са намалели с 50%, а ранените са с 49 по-малко в сравнение със същия период на миналата година.Въпреки намаляването на негативната статистика, постигнатите резултати не са достатъчни, докато хора продължават да загиват по пътищата. Затова институциите инициират допълнителни мерки за превенция и призовават хората да карат внимателно, да тръгват отпочинали на път, да обезопасят себе си и децата в колата и да спазват ограниченията на скоростта.", "date": "2019.08.10", "title": "С телефон на волана: 757 шофьори са самокатастрофирали за половин година"}
{"url": "https://offnews.bg/obshtestvo/zam-ministar-lovtcite-da-zvaniat-vednaga-ako-otkriat-trup-na-gligan-709022.html", "text": "Ловците да сигнализират незабавно при намиране на трупове на диви прасета или други животни, както и на такива с нетипично поведение. Това призова заместник-министърът на земеделието, храните и горите Атанас Добрев при откриването на ловния сезон на дребен пернат дивеч, съобщиха от МЗХГ. Ловците трябва да се обадят на телефон 112 или да информират най-близкото горско или ловно стопанство или дирекция по горите, за да се предприемат съответните действия. Добрев ги призова още да прилагат мерките за неразпространение на Африканската чума по свинете /АЧС/. Заместник-министър Добрев участва в инструктаж на ловците в землището на село Баново, общинаСуворово, област Варна. Пред ловците Атанас Добрев е подчертал, че ще трябва да се спазват и задължителни санитарно-хигиенни правила при напускане на ловните територии и преди навлизане в населени територии.От МЗХГ уточняват, че у нас има 2795 ловни дружинки, 104 от тях няма да могат да ловуват към момента, предвид установените случаи на диви свине с АЧС.", "date": "2019.08.10", "title": "Зам.-министър: Ловците да звънят веднага, ако открият труп на глиган"}
{"url": "https://offnews.bg/sviat/dimat-ot-sibirskite-pozhari-stigna-do-arktika-709025.html", "text": "Димът от горските пожари в Сибир обхвана отдалечените селища на Таймир и от три дни жителите се оплакват от лоша видимост и мирис на изгоряло, съобщава „Новая газета“.Полуостров Таймир е най-северният полуостров на Азия, влизащ изцяло в състава на Красноярския край на Русия. Тежък смог виси над село Хета, слънцето не се вижда, мирише на изгоряло, тежко е да се диша и освен това е горещо, казват местните хора.Разстоянието от Хета до Красноярск е 1 760 км. От дима се оплакват и в село Хатанга, което e 100 км на север. Разположено е на брега на река Хатанга и е едно от най-северните населени места и пристанища в Русия. И двете села се намират в Арктическата зона, по крайбрежието на Северния Ледовит океан. Никога досега пожарите не са стигали до Арктика.От юли горските пожари бушуват в Красноярския край, в Иркутска област, в Бурятия, Забайкалието и Якутия. В края на месеца изпепелените площи са 3 млн.хектара.", "date": "2019.08.10", "title": "Димът от сибирските пожари стигна до Арктика"}
{"url": "https://offnews.bg/gimnastika/gratciite-pokazaha-novi-kompozitcii-709037.html", "text": "В зала \"Раковски\" в София днес се проведе контролно на национален отбор - жени (индивидуално). Своите композиции показаха Боряна Калейн, Невяна Владинова и Катрин Тасева, а за оглед на новите си композиции се явиха и трите по-малки гимнастички в отбора - Татяна Воложанина, Вая Драганова и Лъчезара Пекова. Какво точно ще бъде разпределението на уредите за шампионата ще стане ясно, след като бъде направен анализ и най-вече ще зависи от моментното състояние на Боряна Калейн, Невяна Владинова и Катрин Тасева. Ансамбълът ни вече има квота за Игрите през 2020.Президентът на Българската федерация по художествена гимнастика Илиана Раева беше категорична, че “няма да се рискува” на Световното първенство през септември в Баку, Азербайджан, с оглед основната цел – спечелване на две квоти в индивидуалната надпревара за Олимпиадата в Токио.“Много съм доволна и от трите момичета. Подготовката на Катрин Тасева върви малко по-назад, с две седмици. Нейната почивка беше по-късно заради Европейските игри. Катрин не направи на контролното в някои съчетания трудностите от Д1/2. Все още подготовката на Катрин догонва тази на Боряна и Невяна, но съм доволна и от трите. Максимална форма търсим септември на Световното първенство. Доволна съм и от Татяна Воложанина, Вая Драганова и Лъчезара Пекова. Момичетата тренират много”, сподели Илиана Раева.“Очаквам на Световното да покажат какво могат, защото и трите (Боряна Калейн, Невяна Владинова и Катрин Тасева) са в осмицата в многобоя през целия сезон. Те се наложиха като елитни гимнастички, всички печелят медали. Очаквам стабилна игра. Никакъв риск няма да поемаме и ще отидем да се борим за две квоти.”С ново съчетание на бухалки е Боряна Калейн. Катрин Тасева показа пред родна публика и своята променена лента. На Европейските игри в Минск тя участва с нова музика на това съчетание като замени Лейди Гага от филма „Роди се звезда” с ритми на ливанска музикантка, но днес родните фенове видяха новото изпълнение на живо. Боряна направи блестяща игра на обръч и получи оценка от 23.750 т, но на топка, бухалки и лента допусна груби грешки. Катрин Тасева днес допусна грешки на топка и бухалки, а Невяна на бухалки.“Не е рисковано да има нови композиции. Преди една седмица получихме отново писмо от ФИГ, отново има нови неща, които трябва да променяме, един месец преди Световното първенство, което е пълен абсурд, но това важи за всички. Няма да се оплакваме. Много сложни бухалки, най-сложните в света. Днес направи грешка, ще видим как ще се възприемат.Същото е с Катрин на лента, както и Неви. Има промени в съчетанията, но не са направени, за да рискуваме. До последно ще следим тяхното състояние, физическо и психическо и ще преценим как ще пуснем съчетанията. Те ще играят три пъти. Ние гоним класиране и в Топ 12, защото първите четири изигравания освен за отборна титла и финали, ще бъдат разделени момичетата на две групи – първи 12 и втори 12. Това е спорт, в който съдиите имат крайната дума. Знаете какво значи потоци, ние гоним влизане в първите 12. Предстои много тежко състезание. Много коментираме, много анализираме. Все пак е състезание, важното е, че дават всичко от себе си.”“Ансамбълът тренира много сериозно, и там има промени на обръчи и бухалки. Много сериозни оценки имаме”, коментира Раева, която уточни, че през следващата седмица ансамбълът също ще участва в контролно състезание.“Следим цялата година развитието на трите ни състезателки. Целият Управителен съвет, треньорското ръководство, категорични са и трите момичета, че ние няма да рискуваме. Всичко зависи от това, към последната дата, кой в какво състояние се намира. Нямаме сериозни оплаквания и травми, да чукам на дърво”, сподели Раева.“Петя Борисова направи операция, тя се готвеше да участва за друга държава и нямахме право да я пускаме на състезания в България. Тя беше разговаряла с Бранимира Маркова, с Весела Димитрова и нейното желание е да се готви за следващия ансамбъл. Мисля, че направи добър избор, работи с втория състав на Весела”, завърши Илиана Раева.", "date": "2019.08.10", "title": "Грациите показаха нови композиции"}
{"url": "https://offnews.bg/kultura/strannite-neshta-hlapetata-patrioti-i-zlite-rusnatci-709021.html", "text": "Лично за мен, дългото очакване не бе компенсирано с удовлетворителен ентусиазъм от продължението на историята с тийн-пси-детективите в малкото градче Хоукинс, Индиана. Действието е забързано, но това не е достатъчно. Започна се (първи сезон, първи епизод от 2016 г.), когато на 6 ноември 1983 г. загадъчно изчезва 12-годишният Уил Байърс. Майка му Джойс (Уинона Райдър) прави всичко за да го открие. Тя търси помощ от местния шериф Хопър (Дейвид Харбър), той започва разследване. Но изчезва и една тинейджърка. Тайфата на Уил също го издирва, така откриват в гората момиче с необикновени способности (Мили Боби Браун), която няма име, а само номер – 11, Eleven или накратко Ел, татуиран на ръката и́. Самата тя има мощни телекинетични и екстрасензорни способности (в края на втори сезон, изл. 2017-а, Ел ще затвори с цената на изтощение и много кръв от носа, време-пространствения портал към The Upside Down – нехайно пробит от секретна правителствена организация, занимаваща се с изследване на могъщи и опасни сили в нещо като местната Зона 51 край Хоукинс). Сега – трети сезон, лятото на 2019-а – началото ни подготвя с новия сюжетен повод: през 1984 г. се извършва някакъв руски/съветски експеримент (учени в престилки работят с апаратура и, заеквайки, рапортуват на строг генерал, надзиравани от военни с бойни униформи и в защитни облекла) – резултатът не е окуражаващ, но е разпоредена точно още 1 година да доработят проекта. Следват не изчезвания, а вселявания. Нареченото от децата-мълдъровци и скълита същество „Уморезачът” е останало в нашия свят, избира си няколко човешки тела и с тяхна помощ неподозиращите жители на градеца в геометрична прогресия отиват в света на зомбитата.Разбира се, отново има бури с гръмотевици и светкавици, които Тесла би харесал. Токът мига, гасне, няма го с часове, без старите („железни” във всякакъв смисъл) елуреди да изгарят и някой да се оплаква. На хлапетата не им липсват умни играчки, те не подозират за смарт-бъдещето си, но си ги сглобяват и запояват сами. С тях и без тях, най-вече карайки колелета, продължават да се мотаят в слънце и в порой по разни места, за които родителите им даже и не подозират. И най-вероятно в Хоукинс, Индиана, в средата на Осемдесетте, Студената война съвсем не е започнала да се перестройва.Този път няма да ви светна как свършват нещата в актуалния сезон. Няма смисъл, предвидимо е. Единствената добавка към Стивън Кинг, Досиетата Х, Полтъргайста, Пришелецът, Нещото, Обсебването…, в поредното американско „синьо лято” – е леко политическа. Това са . Ако се впечатлите от тайнствения експеримент в първи епизод, хич няма да ви е смешно. Ако обаче стигнете до съответното определение на местния Васко Да Гама от град Хоукинс, ще решите, че клишето е опитът на братя Дъфър за шеговитото намигване – без което не бива да се впускате в „странните неща”.И тъй: една част от тайфата е в буквална битка с някои от телата, в които се е вселил Уморезачът – предвождани от Ел (Мили Боби Браун, пораснала с година-две и с номинация за ЕМИ за поддържаща роля). Други няколко, начело с гения Дъстин (Гейтън Матарацо, който пък не е мръднал в образа си на вундеркинд-досадник) записват руска шифрограма, декодират я и патриотично се впускат в преследване на най-големия враг на Америка. Когато увещават новия персонаж в групичката си да им помогне (на фона на всички хубавички белокожи девойки във водещите образи, съвсем политкоректно – момиче афроамериканка, което им казва в прав текст, че то обича капитализма, американския капитализъм, защото плащат на онези, от които искат нещо)…, та те я зарибяват с магическата повеля Бъди патриот! (Е, плюс безплатен сладолед завинаги.)А Дъстин обяснява кои са враговете: „Зли руснаци. Със сигурност са зли руснаци.” (Еп.2). Другите не са сигурни. Питат: „А как би трябвало да изглежда един зъл руснак?” – „Висок, рус, сериозна физиономия. Може да носи сак.” (Еп.3).По-различното в сезона са само философските колизии, касаещи порастването на героите. Всъщност, някои са израсли, други – като че ли не. Вече се целуват. Това са Майк и Ел – ами показват ни, че те са младеж и девойка, не са ония пубери от първи сезон. И даже Дъстин си има приятелка от Юга – заради която е конструирал „кадилакът на радиостанциите”, може да предава от Северния до Южния полюс (което не пречи, както отбелязах, да си е същият беззъб идиот-изобретател, който помним). Някои чиракуват в местния вестник (т.е. засега разнасят сандвичите на редакторите). Хопър е повече полицай, отколкото родител на подрастващ. Но подрастването става огледално в неговия старомоден коректив. Край местния летен басейн дамите са предимно с цели бански костюми. Все пак, има сцени, в които някой страда, защото влезлите в пубертета развалят тайфата. И осъзнава, че не може вечно да се фантазира и да се играят игри. Не, не говоря за братята Дъфър; болезнено чатналия се е Уил. И за да не остане зрителят с впечатление, че живее в гледаното фентъзи, майката на Нанси я поучава: „Реалният свят не е добро място. И непрекъснато ти нанася удари. Някои се отказват да мечтаят, да опитват да го променят… Но ти недей…” (Еп.4).Преди да съм ви споделил какви нови впечатления придобих в „тъмното” това лято (актуалният сезон на „Дарк”), припомням само, че имам и . Вече писах за миналогодишния ми „особен поглед” и, повярвайте, както и пред новите серии на „американските богове”, подходих прагматично с очакване просто на зрителско удоволствие и с огромна доза сарказъм и веселбарско настроение. Онази част от тогавашното ми (почти) ревю тук, дето опитвах да обясня раздразнението си в „особената” гледна точка – ами, не се отказвам от нея. Няма да я преписвам. Можете да я прочетете все още. Или правиш „Досиета”, в които мистериите са местни екстраординарни субекти, или вероятно – все пак – извънземни. Или ти се налага да създаваш руски отговор на излъчения вече „Чернобил”. Няма да задълбавам.За финал с предизвестие за следващия сезон: В ролите се завърнаха Фин Улфхард, Мили Боби Браун, Гейтън Матарацо, Кейлъб МакЛафлин, Чарли Хийтън, Ноа Шнап, Дейвид Харбър, Уинона Райдър, Дейкър Монтгомъри, Сейди Синк, Наталия Дайър, Джо Кийри и Кара Буоно. Сред новите попълнения са Мая Хоук, Кари Елуис, Джейк Бюси и Франческа Риъл.По-любопитното: Scifi.bg ни открехва подробности от интервю с Мат Дъфър, единият от братята създатели на историята. То е от началото на втори сезон, но се оказва, че има достатъчно подсказки за онова, което можем да очакваме до края. (спекулации на scifi.bg).Вероятно от същото, или подобно послание на някой от Дъфърови, webcafe пък стигат до заключение направо за версия Четири: Ами, до догодина, здраве да е и да не ни е изтекъл и нета! Хубаво е, че има „странни неща” в българското оскотяло ТВ-пространство, където по-скоро някакви опасни улици да откраднат живота ти. Това с данните ти в НАП изобщо не го брой за сюжет.       ПС. Илюстрациите са от Мрежата и в метаданните за снимките е посочен  източникът. Декларирам, че не съм ги получил от лицето Кр.Б.", "date": "2019.08.10", "title": "„СТРАННИТЕ НЕЩА”, хлапетата – патриоти и злите руснаци"}
{"url": "https://offnews.bg/sviat/obvineniat-za-seks-prestaplenia-dzhefri-epstajn-se-samoubi-v-zatvora-709035.html", "text": "Американският милиардер и финансист Джефри Епстайн, обвинен в престъпления от сексуален характер, се самоуби в затвора, съобщи Associated Press.Той е открит мъртъв в килията си в затвора в Манхатън, където 66-годишният магнат очакваше началото на процеса по делото за склоняване на непълнолетни към проституция в периода 2002-2005 г. Самият Епстайн не признаваше вината си, заплашваха го 45 години затвор по тези обвинения.Миналия месец той беше намерен в полусъзнание в килията си с травми по шията и след като го прегледаха в болницата, бе върнат обратно в затвора.Преди 10 години той лежа 13 месеца в затвора заради това, че въвлякъл непълнолетно момиче в проституция, тогава призна вината си пред съда. След толкова меката присъда се разрази скандал, вследствие на който министърът на труда в САЩ подаде оставка.Агенцията отбелязва, че Епстайн е живял в лукс, притежавал собствен карибски остров и огромни жилища в Ню Йорк. Той е бил близък с президента Доналд Тръмп, с бившия лидер Бил Клинтън и със сина на кралица Елизабет Андрю. И до сега остава неясно как човек от Бруклин е станал милиардер и световно известен експерт по финансите.", "date": "2019.08.10", "title": "Обвиненият за секс-престъпления Джефри Епстайн се самоуби в затвора"}
{"url": "https://offnews.bg/futbol/parviat-arzhentinetc-v-levski-triabva-da-sprem-ludogoretc-709027.html", "text": "Новото попълнение на Левски от Аржентина Франко Мазурек сподели впечатленията си от България, \"сините\" и работата с треньора Петър Хубчев в интервю за Диема Спорт. Плеймейкърът заявява, че той и съотборниците му ще направят всичко по силите си да спрат хегемонията на разградския Лудогорец във футболния ни елит.“Без съмнение София е много хубав град за живеене. Все още се наслаждавам на забележителностите и ми харесва да живея тук, в София.Любимият ми футболист е Лионел Меси. Той е огромен. За мен той е идол - с начина, по който играе, с нещата, които прави.Играл съм в доста държави - включително Еквадор, Чили и Гърция. Най-трудното място за футбол за мен беше Еквадор - заради надморската височина. Много е трудно да се адаптираш. Това беше и първата ми година извън Аржентина и ми беше най-тежко.През последните 3-4 години играя зад нападателя, но невинаги е било така. В юношеските гарнитури и някои други отбори съм бил използван като ляво крило.Преди да пристигна тук не знаех много за футбола в България. След като дойдох, се запознах с Лудогорец, Левски, ЦСКА, това са най-големите отбори тук. Познавам вратаря на Лудогорец Хорхе Броун, защото сме играли заедно.Истината е, че нямах никаква представа, че съм първият аржентинец в Левски. Доволен съм от това, но искам като първият футболист от родината ми да оставя значима следа. В малкото време, в което играх с Давиде Мариани, разбрах, че той е един голям футболист.Той правеше разликата, помагаше ни много. Надявам се да направя това, което вършеше той. Ще се опитам и аз да вкарвам голове за отбора и да се откроявам в мачовете. Ще се опитам да изнеса един много силен шампионат.Знам, че Левски не е ставал шампион от дълго време и предизвикателството пред нас през настоящия сезон е да завоюваме трофей за този важен клуб, за тази институция, каквато е Левски. Преди да дойда ми казаха какво представляват феновете на Левски. Както винаги съм казвал - много е приятно да играеш, знаейки, че имаш такава подкрепа. Хора, които са винаги зад теб, които те окуражават и насърчават. Това те кара да даваш повече и повече от себе си.За мен най-сериозният съперник за титлата е Лудогорец, който неизменно става шампион през последните години. Трябва да направим всичко възможно, за да измъкнем титлата от този тим.Не е трудно да се работи с Петър Хубчев. Той е треньор, който държи много на дисциплината. До момента нищо не ме е затруднило, дори, ако трябва да съм честен, технически тренировките ми напомнят на това, което правех в Аржентина. Треньорът е строг, но аз не бях с отбора по време на цялата подготовка, присъединих се по-късно. Изкарах седмица и половина, не повече. И в Аржентина е трудно да избягаш 12 км. Имал съм тежки тренировки и в моята родина. Очаквам, че следващата седмица ще бъде добра за нас. Вярвам, че ще задържим нивото.Все още не съм научил много думи на български. Единственото, което всеки тук повтаря е “Само Левски”, споделя Мазурек.", "date": "2019.08.10", "title": "Първият аржентинец в Левски: Трябва да спрем Лудогорец"}
{"url": "https://offnews.bg/leka-atletika/ivet-lalova-bez-konkurentcia-na-100-metra-v-harvatia-709039.html", "text": "Най-добрата ни спринтьорка Ивет Лалова донесе първа победа на България на Европейското отборно първенство по лека атлетика от II лига, което се провежда в хърватския град Вараждин.35-годишната софиянка спечели бягането на 100 метра с 11.51 секунди (-1.9 м/сек). Така тя донесе пълен актив от 12 точки в борбата за оставане в групата. Тази година по регламент за I лига се класира само първият отбор, а последните пет отпадат в III лига за следващото издание.\"Голям насрещен вятър. За мен това е голям проблем. Още повече, че другите две момичета са малко по-добре сложени откъм мускули. Повече приличат на спринтьорки. Каквото и да си говорим, аз съм вече една 200-метрова спринтьорка. Много се радвам, защото дори в този вятър аз се забавлявах много. Направих си откриването на втория сезон тази година. Победих, което беше основната цел.Знаем, че на такива състезания е трудно да се получи голям резултат, така че не съм го търсила. За мен беше важно да донеса точки на България\", каза Лалова пред bTV.\"Отборните състезания са много различни. Приятно е, защото усещах духа на отбора. Има много млади атлети, но и такива като мен и Георги Иванов, с когото се познаваме от 2001 г. Обикаляме целия свят заедно по състезания и наистина е прекрасно да можем да дадем нещо на младите\", завърши Ивет.Другата ни голяма звезда в атлетиката - Габриела Петрова, също оправда очакванията. Тя донесе втората победа на България в тройния скок и завърши на първото място с 14.14 метра (+1.3 м/сек). Петрова постигна този резултат в четвъртия си опит.Тя обаче се размина с норматива за Олимпийските игри в Токио, който е 14.32 м.Третата ни победа за деня във Вараждин донесе Тихомир Иванов в сектора за скок на височина. Световният студентски шампион за 2019 г. си осигури първото място с 2.24 метра. Той се справи с всички височини от 2.10 м до 2.24 м от първи опит. След като вече си беше осигурил победата, Иванов качи летвата на 2.33 м, колкото е олимпийският норматив за Токио 2020 г., но не успя и в трите си възможности на тази височина.", "date": "2019.08.10", "title": "Ивет Лалова без конкуренция на 100 метра в Хърватия"}
{"url": "https://offnews.bg/futbol/tcarsko-selo-shokira-botev-plovdiv-v-komatevo-709041.html", "text": "Новакът в елита Царско село спечели първите си три точки, след като шокира с 2:0 Ботев Пловдив като гост в двубой от петия кръг. Успехът дойде с два късни гола на холандското крило Родни Антуи, разписал се в 84-ата и 89-ата минута.Приблизително по такъв сценарии \"царете\" загубиха в миналия кръг от Левски, след като удържаха 0:0 до 89-ата минута.Преди мача треньорът на Царско село Никола Спасов се надяваше Ботев да подцени отбора му и да се стигне до изненада, което се и случи.Логично Антуи беше избран за играч на мача.\"Чувството е страхотно. Първа победа за Царско село, наистина е страхотно, когато вкараш два гола. Имах и страхотна асистенция от Минев. Без нея нямаше да се получи. Наистина е страхотно. Трябва ни увереност. За мен лично първото полувреме не бяхме фокусирани.Беше много топло, аз не бях в мача. През второто полувреме трябваше да дам нещо повече на отбора и го направих. Не се чувствам като звезда, всички се трудим. Ние се борим като отбор, трябва да запазим този дух и да се борим. Това е инстинкт, просто го правя и ми се получавам. Просто трябва да се доверявам на чувството си и го правя”, каза героят за Царско село.", "date": "2019.08.10", "title": "Царско село шокира Ботев Пловдив в Коматево"}
{"url": "https://offnews.bg/sviat/tajfunat-lekima-v-kitaj-18-zaginaha-1-milion-sa-evakuirani-709038.html", "text": "Най-малко 18 души са убити, 14 са изчезнали, а над 1 милион са евакуирани от домовете си заради вилнеещия тайфун „Лекима“ в Китай, съобщи Би Би Си.Бурята предизвика свлачище в град Уенлин, където вятърът достигна скорост от 187 км/ч. Отменени са 288 полета, а движението на влаковете е частично спряно.В провинция Чжъцзян са разрушени над 200 сгради, а 3 200 са повредени. До тази сутрин в Шанхай бяха евакуирани 253 000 души, железопътният трафик, включително магистрални влакове, също бяха спрени. До днес тайфунът е съборил около 3 000 дървета и 100 електрически стълба.Прогнозата е „Лекима” да се движи на северозапад със скорост 15 километра в час.Това е 9-ият тайфун, който достигна източното крайбрежие на Китай, съобщава БГНЕС. Централната метеорологична служба на Китай в петък сутринта обяви код \"червено\" - най-високото ниво на тревожност поради приближаването на супер тайфуна. Синоптиците предупреждават, че в югоизточните райони на Китай се очакват силни пориви на вятъра и обилни дъждове, има вероятност от наводнения и други бедствия. Проливни дъждове се очакват в провинциите Анхуи, Фуджиян, Джънсу, Чжецзян, както и в Шанхай, град с 20 млн.жители.В момента са евакуирани над 700 000 души, от които 110 000 са настанени в 12 000 приюта. Местните власти мобилизираха около 1 000 спасители, 150 пожарни машини и повече от 153 спасителни лодки.", "date": "2019.08.10", "title": "Тайфунът Лекима в Китай: 18 загинаха, 1 милион са евакуирани"}
{"url": "https://offnews.bg/sviat/rusnak-e-obvinen-za-teroristichna-zaplaha-v-sasht-709042.html", "text": "Прокуратурата в американския окръг Грийн, щата Мисури, повдигна обвинение срещу Дмитрий Андрейченко заради опасността той да извърши терористичен акт, след като влязъл в супермаркет на Wallmart въоръжен, съобщи The New York Times.Андрейченко е постоянно живеещ в Спрингфийлд, Мисури и е на 20 години. В обвинението се посочва, че той е влязъл в магазина въоръжен с автомат и 100 патрона към него, бил в бронежилетка и си правел селфита с телефона. По този начин той е дал да се разбере реалността от явна или подразбираща се заплаха, смятат щатските власти.Младежът не е заплашвал посетителите и се предал без съпротива след настояването на въоръжения охранител.Андрейченко определил действията си като социален експеримент. „Аз исках да знам дали супермаркетът изпълнява втората поправка в конституцията на САЩ /гарантираща правата на гражданите да съхраняват и носят оръжие/, аргументирал се той. Законодателството в щата Мисури не забранява носенето на оръжия на публични места.Ако вината му бъде доказана, грози го затвор до 4 години и глоба да 10 000 долара.", "date": "2019.08.10", "title": "Руснак е обвинен за терористична заплаха в САЩ"}
{"url": "https://offnews.bg/sviat/putin-otide-pri-noshtnite-valtci-v-krim-na-mototciklet-709043.html", "text": "Руският президент Владимир Путин пристигна в Севастопол, за да се включи в международното мото-шоу „Сянката на Вавилон“, организирано от мотоклуба „Нощни вълци“.Той се появи с развят национален флаг на мотоциклет марка „Урал“ в компанията на кримския лидер Сергей Аксьонов и временния губернатор на Севастопол Михаил Развожаев, които се возиха в коша на мотора, съобщава РИА Новости.Мото-шоуто се провежда за 11-и път на Кримския полуостров, на втория събор през юли 2010 г. Путин пристигна с триколесен Harley-Davidson. С някои от участниците Путин се срещна през март 2011 г. в Белград, където заедно с рокери от бивша Югославия посети мача на младежките отбори на „Зенит“ и „Црвена звезда“.През август 2018 г. той и премиерът Дмитрий Медведев, придружени от германски мотористи, почетоха паметта на защитниците на Севастопол пред мемориалния комплекс.ТАСС подчертава, че моторното шоу на „Нощните вълци“ винаги носи патриотична тематика. При подготовката на събитието рокерите се основават на сюжети от съветската и руската история, свързани с важни военни победи, което е правило.Членове на „Нощните вълци“ воюваха на страната на проруските бойци по време на Кримската криза и войната в Донбас. Тогава те блокираха главните пътища в Севастопол и се включиха в нападенията над съоръжения за природен газ и срещу военноморския щаб в града. Това им донесе санкции от САЩ през декември 2014 г.През май 2015 г. руският опозиционер Алексей Навални заяви, че Кремъл е дал 56 млн. рубли /около 800 000 евро/ на организацията през предходната година и половина. Също през 2015 г. през октомври „вълците“ са получили 12 млн.рубли дарение от правителството за изграждането на патриотичен младежки център в Севастопол.През февруари 2015 г. лидерът на клуба Александър Залдостанов-Хирурга е включен в списъка на Канада за санкции, а през юни в списъка е добавен и целият клуб.„Нощните вълци“ пристигнаха в България за шествието на Безсмъртния полк през май 2019 г. През 2016 г. те също бяха посрещнати от българските си последователи.", "date": "2019.08.10", "title": "Путин отиде при Нощните вълци в Крим на мотоциклет"}
{"url": "https://offnews.bg/temida/niamalo-problem-v-razglasiavaneto-na-ulikite-po-deloto-naplijks-ivan-709040.html", "text": "Уликите по делото за хакерската атака срещу НАП са били публикувани с цел да няма спекулации, заяви зам.-главният прокурор Иван Гешев във Варна, цитиран от БНР.Тази седмица за втори път бяха огласени данни от файлове и разпити на свидетели, които, според обвинението, доказват ролята на обвинения за кибертероризъм Иван Тодоров като подбудител. По повод критиките, че подобна информация не бива разгласявана чрез медиите, Гешев заяви, че не вижда процесуален проблем в тези действия на прокуратурата.\"Информация се дава само с разрешение на наблюдаващия прокурор, както е постъпено в този случай. С цел само и единствено да не се използва това за инсинуации, въпреки че то се използва. Тази информация е давана, след като е представена в съда и след като съдът я е обсъдил и произнесъл. Така, че процесуален проблем няма“, посочи той.А че на някой не му харесвала истината, това не било проблем на прокуратурата, която „няма защо да мълчи при положение, че не е виновна“. „За какво сме виновни? За това, че арестувахме най-голямата група за телефонни измами и за един месец почти нямаше телефонни измами в страната? За това, че прибрахме половината мутри или хора, които не са пипани в целия преход? За това ли трябва да се срамуваме?\", запита той.Запитан как ще отговори на повишеното обществено напрежение и многобройните протести по негов адрес, Гешев каза: \"Това, че една малка извънпарламентарна партия не ме харесва, е видимо. За мен е важна оценката на обикновените български граждани и на хората, за които работи прокуратурата. За мен е важно прокуратурата да работи активно и да повишава общественото доверие в себе си\".Определението \"бухалка на управляващите\" Гешев коментира така: \"Такива определения, етикети и всякакви други неща са много лесни. Те се използват обикновено, когато нямаш някакви аргументи. Този тип определения излъчват безсилие и злоба\".", "date": "2019.08.10", "title": "Нямало проблем в разгласяването на уликите по делото НАПлийкс: Иван Гешев"}
{"url": "https://offnews.bg/volejbol/balgaria-startira-olimpijskata-kvalifikatcia-s-3-1-sreshtu-egipet-709003.html", "text": "Мъжкият ни национален отбор по волейбол стартира с победа над Египет с 3:1 гейма (25:11, 33:31, 19:25, 25:19) олимпийската квалификация във Варна.Пред 3700 зрители в Двореца на културата и спорта Силвано Пранди започна мача с посрещачите Тодор Скримов и Николай Пенчев, центровете Светослав Гоцев и Виктор Йосифов, диагонала Цветан Соколов, разпределителя Георги Сеганов и либерото Теодор Салпаров.Нашите стартираха уверено срещата и първото техническо прекъсване дойде при 8:4 след отличен сервис на Цветан Соколов. След два добри начални удара на Сеганов дръпнахме с 13:7 и треньорът на Египет Гидо Вермюлен взе почивка. Това не му помогна особено, като нашите продължиха да тормозят гостите на сервис и втората техническа пауза настъпи при 16:9 след контра на Виктор Йосифов при начален удар на Гоцев. След паузата записахме нови 5 точки с две успешни блокади на Йосифов и Соколов, ас на Гоцев, грешка на Египет и успешна атака по блока на Скримов – 21:9. Край на гейма при разгромното 25:11 сложи мощна атака на Соколов.След отличното начало последва драматична втора част. Първото техническо прекъсване в нея настъпи при 8:6 за България. След него Египет върна една брейкточка, но бързо си върнахме преднината при 11:9 след атака в аут на гостите, а след това дръпнахме с 13:10 с технично отиграване на Ники Пенчев. Второто техническо прекъсване настъпи при 16:13 за нас. Разликата се запази до 18:15, но след успешна контра на Шафик Ахмед „фараоните“ ни доближиха само на точка при 18:17, след което с ас на Абделрахман Сеуду изравниха при 18:18 и дръпнаха с 19:18 с блокада на Мохамед Селиман.След страхотна точка, стартирала с бомбен сервис на Йосифов, преминала през отлична наша защита и завършена от Скримов, отново поведохме - 21:20. Египет обаче пак обърна с атака по диагонала – 21:22. Отново техниката на Ники Пенчев ни изведе напред при 23:22 след дълго разиграване. Гостите изравниха чрез Ахмед Афифи, а първият геймбол дойде след бомба на Соколов - 24:23. Пранди вкара втория си разпределител Добромир Димитров на начален удар, но той сервира в аут.Със свирепа контра на Соколов получихме нова точка за гейма при 25:24, която отново не успяхме да оползотворим, след което гостите поведоха с 26:25, като хванаха Соколов на троен блок. Цецо обаче ни измъкна за 26:26, но след това изпуснахме отлична възможност да обърнем след нова блокада на Египет. Скримов изравни за 27:27, но малшанс след добра блокада не ни позволи да поведем. Размяната на точки продължи до 30:30, когато изпуснахме златен шанс да контраатакуваме успешно чрез Скримов. Въпреки това с ас на Гоцев поведохме с 32:31, след което чудовищен блок на Йосифов затвори гейма – 33:31.Египтяните се разиграха на старта на третата част и първото техническо прекъсване дойде при 8:6 за тях след два аса на Мохамед Селиман и Хосам Абдала. Селиман хвана на единичен блок Йосифов и Египет поведе с 11:8. След ас на Ахмед Шафик резултатът набъбна до 14:11 за гостите. Последва прекъсване за Пранди, но след него Ники Пенчев бе хванат на блок за 11:15, а лоша организация в посрещането ни доведе до 16:11 за Египет при второто техническо прекъсване.След него Пранди вкара в игра Добромир Димитров и Алекс Грозданов на мястото на Георги Сеганов и Светослав Гоцев. Успешно видеоповторение за Египет доведе до нов ас на Хосам Абдала – 18:14. С блок на Димитров намалихме на 15:19, а след това Египет атакува в аут за 16:19. Гостите поведоха с 23:17 след успешна блокада и атака в аут на Соколов, който бе заменен от Венелин Кадънков. До края на частта нямахме отговор на играта на египтяните и те върнаха един гейм – 25:18.Египет поведе с 2:0 в четвъртия гейм, но с ас на Скримов върнахме брейкточката, а след нов отличен негов сервис и бомба на Соколов поведохме с 3:2. С директна точка от сервис на Йосифов дръпнахме с 5:3, Египет отговори с ас на Хислам Еваис, а първото техническо прекъсване дойде при 8:7 за нас. При 11:11 Пранди смени Николай Пенчев с Мартин Атанасов, а блокада на Гоцев доведе до 12:11 за нас.Последва нов бомбен сервис на Виктор Йосифов, нашата тройна блокада омекоти египетската атака и Соколов реализира за 13:11. Авансът ни се запази до второто техническо прекъсване, което дойде при 16:14. След него поведохме с 19:14 с успешна контра на Соколов, пристъпване на Египет при атака от пайп и добра наша защита, материализирана в последствие от ръката на Тодор Скримов. Геймът продължи точка за точка, а мрежа на Египет сложи неговия край при 25:19, а с това и на мача – 3:1 за България.Цветан Соколов реализира 28 точки (1 блокада, 1 ас) за нашите, Тодор Скримов добави 14 (1 блокада, 1 ас), а Светослав Гоцев 11 (1 блок, 2 аса). За Египет Ахмед Шафик записа 16 (2 блока, 2 аса), а Хислам Еваис реализира 15 (1 блока, 1 блок.В първия мач за деня олимпийският шампион Бразилия победи с 3:0 (25:23, 25:19, 25:19) Пуерто Рико. Най-резултатен за победителите беше Рикардо Лукарели с 14 точки (4 блока, 1 ас), а Пабло Гузман (1 ас) реализира 11 за пуерториканците.В 20.30 часа в събота България излиза срещу пуерториканците, а в 17.00 Бразилия среща Египет.Билетите за олимпийската квалификация са в продажба на ticketportal.bg, на касата на Двореца на културата и спорта и на касата на Летния театър във Варна. Цената на дневния билет стартира от 10 лева.", "date": "2019.08.10", "title": "България стартира олимпийската квалификация с 3:1 срещу Египет"}
{"url": "https://offnews.bg/obshtestvo/zhalt-kod-za-zhega-v-16-oblasti-opasnost-ot-pozhari-709002.html", "text": "Слънце и жега ни чакат и днес, повече облаци ще има по обяд в източната част от страната, но ще превали кратко на изолирани места. Жълт код за високи температури е в сила за 16 области - Видин, Монтана, Враца, Плевен, Ловеч, Габрово, Велико Търново, Русе, Сливен, Стара Загора, Пловдив, Пазарджик, Благоевград, Кюстендил, Хасково и Ямбол. Максималните температури ще са между 32 и 37 градуса, според прогнозата на НИМХ. Край морето ще е приятно със слаб североизточен вятър, термометрите ще се качат до 31 градуса, а сред вълните от 2-3 бала - до 27 градуса. Над планините ще е слънчево, очакват се валежи в Източна Стара планина. Максималната температура на1200 метра ще е около 27, а на 2000 метра – около 20 градуса. Горещините продължават и през следващите дни. ", "date": "2019.08.10", "title": "Жълт код за жега в 16 области, опасност от пожари"}
{"url": "https://offnews.bg/futbol/grigor-otnovo-sreshtu-vavrinka-i-v-sinsinati-709006.html", "text": "Най-добрият ни тенисист Григор Димитров ще се изправи срещу познат съперник в мач от първия кръг на турнира в Синсинати.На пътя на българина отново ще застане швейцареца Стан Вавринка. Хасковлията влезе в основната схема след оттеглянето от надпреварата на Милош Раонич, който се оттегли поради контузия.Вавринка се изправи срещу Димитров само преди дни и го победи в първия кръг на турнира в Монреал с 6:4, 6:4.Двамата ще се срещнат общо за четвърти път в първи кръг през последните 13 месеца, след като вече играха в тази фаза през миналия сезон на Уимбълдън и US Open, както и тази година в Монреал.Вавринка води на Григор с 6-4 в преките сблъсъци, като последните четири мача са на неговата сметка. Последната победа на Димитров обаче е именно в Синсинати – на осминафиналите през 2016 г.Ако Григор този път успее да победи, то ще срещне във втори кръг Николоз Басилашвили или квалификант. Седемкратният шампион Роджър Федерер ще бъде евентуален съперник в третата фаза, ако успее да преодолее Матео Беретини или Хуан Игнасио Лондеро директно във втори кръг.В четвъртината им са още петият поставен Стефанос Циципас, както и деветият в схемата Даниил Медведев. В тази половина е и действащият шампион Новак Джокович.", "date": "2019.08.10", "title": "Григор отново срещу Вавринка и в Синсинати"}
{"url": "https://offnews.bg/kultura/da-imash-instinkt-za-psihopati-708443.html", "text": "Лятото е скучен сезон откъм филми и сериали. Хората или си почиват, или пускат разни леснозабравими продукции, с които да отбият номера и да грабнат малко кинти. Затова с изненада открих, че  са решили точно сега да пуснат едно от хитовите заглавия в каталога си - \"Инстинкт\". Можете ли да си представите как би се държало и изглеждало детето на двамата Шерлоковци – Бенедикт Къмбърбач („Шерлок“) и Джони Лий Милър („Елементарно, Уотсън“)? Е, ако не можете, един бърз поглед към героя на Алън Къминг в „Инстинкт“ ще ви даде скоростен отговор.Д-р Дилън Райнхарт е гениален университетски преподавател по психопатично поведение и бивш агент на ЦРУ, който просто не може да се сдържи да не се заяде с хората и да демонстрира своето интелектуално могъщество. Все пак, не го прави по твърде асоциален и агресивен начин, ами успява да се впише прекрасно в работните отношения с колегите си и дори убийците.Както вече сте се досетили по описанието по-горе,  не предлага типичния набор от убийства заради ревност, пари и наркотици а ла „От местопрестъплението“. Сериалът залага на психопатите, на серийните убийци, на егоистите, на хората с психични разстройства, чиито мотиви за действие често пъти са доста по-завъртени и интересни от стандартните такива, заради които вие или аз бихме убили. Така, ако сте любители психолози, ще научите и по някой друг интересен факт за психологията и различните умствени разстройства, което всъщност е супер яко.Именно тук е силата на сериала, защото успява да разбута рамките на всички останали 2943102403 кримки, на които ставаме свидетели през последните години и от които – убийте ме – не мога да назова повече от 5. Но това не е изненадващо, имайки предвид, че сериалът е по роман на майстора на криминалните трилъри Джеймс Патерсън.Райнхарт, разбира се, не е сам. Помага му чаровната детективка Лизи Нийдъм (в ролята Бояна Новакович, сръбкиня, демек наше момиче). Тя обаче... как да ви кажа, с нищо не ми направи впечатление. Освен че спи с някакъв друг агент на ЦРУ там, който го удря повечко на шпионин и който е далеч по-запомнящ се. Тя е типичното ченге перфекционист – леко агресивна, добре подготвена и... и, ами не знам. В никакъв случай не е неприятен персонаж или актриса, но просто си личи, че е по-скоро патерица на Райнхарт, върху когото се фокусира наистина интересната част от сериала.Това става особено натрапчиво поради непрекъснатите комплименти и подхвърляния, които Лизи прави на колегата си (къде на шега, къде истински) – колко прекрасно се облича, колко е умен, колко е талантлив, колко е грижовен към партньора си и т.н., и т.н. Да, схванахме колко уникален е пичът, няма нужда да ни го повтаряте при всеки удобен или неудобен момент.„Инстинкт“ обаче определено си заслужава да бъде гледан и със сигурност няма да ви остави да скучаете. Първият сезон в момента се излъчва по , където от 7 август ще започне и премиерата на втори сезон - всеки вторник и сряда от 22:00 часа.Ако вече сте гледали предишните епизоди – продължавайте да дерзаете. Ако не сте, няма проблем, вторият сезон започва плавно и дори никога да не сте поглеждали „Инстинкт“, бързо ще се ориентирате в обстановката и ще се почувствате като у дома си.", "date": "2019.08.10", "title": "Да имаш инстинкт за психопати"}
{"url": "https://offnews.bg/horoskop/horoskop-za-10-16-avgust-ot-antonia-mechkova-707884.html", "text": "През тези дни по-често ще следвате чужди идеи, а не свои желания, така че бъдете по-предпазливи. При група Овни не са изключени ситуации, в които е по-разумно да се дистанцират от замислите на колеги и познати, от събота до сряда изпитанията няма да са малко. Едни избират самостоятелни начинания, втори са наясно с трудностите пред себе си и ще спазват строги правила. На Голяма Богородица ще се убедите, че има кой да ви подкрепи, а и вие можете да помогнете на друг. В петък много грижливо си подбирайте нови партньори.Периодът носи поводи за спорове, но с толерантност към близките ще си ги спестите. През уикенда Телците да отдъхнат, да пътуват, така ще попадат сред хора, които харесват идеите им или ще им помагат за добър делови развой. В понеделник не дълбайте прекалено в деликатните проблеми, във вторник поддържайте обичайно темпо в работата въпреки пречките, в сряда настъпват положителни промени. Следващите дни укрепват самочувствието ви, окрилят за изява и печалби. Ако търсите сродна душа, и в любовта нещата потръгват...Трудно време за вас, доста ви притесняват споровете в тесния ви кръг. А и вие може да си решите, че ще се дистанцирате от близки, така че... През уикенда Близнаците да избягват разправии, в понеделник ще покажат на кого колко държат. Имате и съмишленици, на които ще се опрете в по-деликатни делови ситуации. Във вторник задачите ви са куп, а спънките - големи, така че се запасете с търпение и гъвкавост. Ще намерите нужния компромис. Който се опита да ви плете интриги, ще падне в своя капан, преценили сте си нещата.Това 7-дневие е трудно, можете да го усложните и още, ако припирате с някои делови задачи. Раците се връщат към свои хубави идеи за изява и печалби през уикенда, от понеделник поемат куп допълнителни ангажименти, търсят и нова информация, за да се покажат професионалисти от класа. В сряда внимавайте с пари и партньори, от Голяма Богородица нещата тръгват окуражаващо, макар че не са лесни. Поне ще сте доволни, че можете да направите доста за близки, а и в службата ви забелязват. Сега в любовта дамите разчитат на повече късмет.През тези 7 дни ви тревожат финанси и партньорства, ловите шансове за изява даже на случайни срещи с познати, приятели. Лъвовете обмислят внимателно проблемите в понеделник, във вторник ще поемат и част от отговорностите на колеги, не се боят от тежка работа. Шефовете ще оценят факта, гъвкавостта ви помага на целия екип да се окопити в по-напрегнати моменти. В петък слагате ситуацията под контрол, формирате ефективни съюзи, може да поемете и още функции. Ако решите да се разделите с някого, ще е кротко и... без колебания.Напрегнат период, нищо чудно и по-далечните роднини да ви създават грижи. През уикенда Девите се притесняват за финанси, все пак да не търсят изход от положението със стари делови идеи. От понеделник работата тръгва по-добре, обаче не искайте печалби на гърба на колеги. Някои даже чакат да помогнете и за тяхното стабилизиране. От сряда пречките се трупат, но и амбициите ви не са малки, Успение Богородично ви носи и нови шансове. В петък оставате в сянка, има за оправяне лични въпроси, за радост, ще се справите без караници.Сега ви се струпват делови задачи, пречките изобщо  не ви плашат, но е редно да заострите бдителността. Група Везни са прицел на интриги в кръга си, а е къде по-добре сами да се оправят с проблеми. От понеделник до четвъртък ще сте настроени философски, не е време да подхващате стари идеи, да рискувате необмислено в епизодични шансове. Вторник и сряда ще покажат: може да се възползвате и в начинания на близки, плановете им са ОК. И макар бавно или с известни разочарования, в петък ще останете доволни от новите партньорства. Периодът е някак объркан – от уикенда се трупат проблеми и делови спънки, в четвъртък и петък вече трябва да помислите за отмора. Скорпионите могат да разчитат на подкрепа от по-влиятелни приятели, но в понеделник да започнат приключване на недовършени задачи, а във вторник да се съсредоточат в общуването, което е важно за служебните им планове. Ще последвате чужди идеи, но ви е от полза. Бъдете по-грижовни към тонуса, а и към половинката, някои се уповават на това, че връзката им е здрава и хубава. Трябва и глезене.През 7 тези дни реализацията на идеите ви зависи от влиятелни хора, намалете хъса и темпото в работата. Доста Стрелци ще се отдадат на почивка и грижи за близки, дано са преценили точно желания, ситуация. В понеделник стремеж за кариера може да породи проблеми точно с домашни. Разбира се, ако шефовете възлагат важни задачи, трябва да действате всеотдайно и без много приказки, иначе във вторник и сряда трябва да се допитвате до колеги и партньори, да се опирате на обичани. Оценяват приноса ви високо, това е ОК за амбициите ви.Динамичен и малко разочароващ период, дали не е по-разумно да отделяте повече време за отдих? Козирозите се стремят към убедителна служебна изява, но да не бъркат състезанието и противопоставянето. През уикенда избягвайте спорове с близки, в понеделник не прекалявайте с критичността, в сряда вече търсете нови шансове за себе си в обединяването с колеги, познати, с такт ще ги превръщате в съмишленици. От Голяма Богородица овладявате амбициите, по 2-3 пъти преценявайте целите и особено лични и не бързайте в постигането.Нелеко 7-дневие, до Голяма Богородица трябва да си решите ще се връщате ли към изпълнение на отдавнашни делови идеи, или още да чакат. През уикенда доста Водолеи имат куп задачи, които изискват упорит труд и бдителност. От понеделник мислите за свои стари планове, но и по тях работата е много. Във вторник избистряте програмата за действие, може да привлечете помощници. Не ги търсете сред родата, ако трябва – тръгнете на път, на юг ще срещнете по-подходящи партньори. В любовта деликатно, но твърдо преодолявате спънки.Този уикенд повежда редица притеснения, но вие се настройвате философски и спокойствието ви помага по-леко да преодолявате трудностите през периода. В понеделник Рибите ще бъдат доволни от хода на делата, но амбициите им са по-големи. Във вторник се съобразявате повече с шефове, в сряда подхващате недовършени дела. Може да ви дойде нанагорно, работата е много, пречките се трупат, но имате сили да се справите. За дамите е по-лесно, господата да не се заяждат. Ако имате финансови грижи, балансирайте и ще закърпите бюджета. ", "date": "2019.08.10", "title": "Хороскоп за 10 - 16 август  от Антония Мечкова"}
{"url": "https://offnews.bg/futbol/fiorentina-prati-nash-natcional-v-seria-s-709028.html", "text": "Централният защитник Петко Христов ще играе под наем в третодивизионния Бишелие, съобщи близкият до Фиорентина сайт firenzeviola.it. Новината бе потвърдена и от клубния сайт на тима от Флоренция.20-годишният юноша на Славия премина в състава на Фиорентина през 2017 година, но все още не може да се утвърди в първия състав на \"виолетовите\".През миналия сезон младежкият национал на България игра за тима на Тернана, за който успя да реализира и един гол.Друг наш на Апенините - Андрей Гълъбинов, пък все още не може да се възстанови от контузия в слабините и не тренира пълноценно с отбора на Специя, пише местният вестник “Чита ди Специя”.Гълъбинов получи разтежение на аддуктора на левия крак по време на първата лятна проверка срещу Карпи и пропусна следващите контроли. Това се отнася за мача със Сампдория, който се състоя в сряда, както и за неделната контрола с Про Патрия.", "date": "2019.08.10", "title": "Фиорентина прати наш национал в Серия С"}
{"url": "https://offnews.bg/politika/borisov-v-turkmenistan-shte-obsazhda-golemi-proekti-v-denia-na-kaspij-709007.html", "text": "Министър-председателят Бойко Борисов е на посещение в Туркменистан от днес, за да участва в Първия каспийски икономически форум, който ще се проведе в националната туристическа зона „Аваза“ в близост до град Туркменбаши. Форумът ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации, съобщиха от МС.Фокус на дискусиите в „Аваза“ ще бъдат развитието на икономическото сътрудничество в Каспийския регион и създаването на условия за големи проекти. По време на дискусиите лидерите ще обсъдят още ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес за участниците. Датата на провеждането на събитието на високо ниво е символично избрана - 12 август, когато е Денят на Каспийско море. В „Аваза“ министър-председателят Бойко Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в „Аваза“. В делегацията, водена от Борисов в Туркменистан, ще бъдат министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова.", "date": "2019.08.10", "title": "Борисов в Туркменистан, ще обсъжда големи проекти в деня на Каспийско море"}
{"url": "https://offnews.bg/sviat/vzriv-v-kopenhagen-sled-eksploziata-predi-4-dni-709010.html", "text": "Експлозия избухна близо до полицейски участък в Копенхаген, това е втори взрив за четири дни в датската столица. Полицията съобщи с туит, че никой не е пострадал при експлозията в квартал Ньоребро, информира Ройтерс. На мястото са пристигнали екипи на спешната помощ. Във вторник един човек беше леко ранен при експлозия до датската данъчна служба. Полицията издирва мъж, избягал от мястото на взрива. Рано да се каже дали двата взрива са свързани, заявяват от полицията в Копенхаген, цитирани от Ройтерс. Сериозните атаки или насилие са рядкост в малката северна страна, в която живеят 5,7 милиона души. ", "date": "2019.08.10", "title": "Взрив в Копенхаген след експлозията преди 4 дни"}
{"url": "https://offnews.bg/obshtestvo/ogranicheno-e-dvizhenieto-mezhdu-plovdiv-i-pamporovo-zaradi-remont-na-709012.html", "text": "Временно е ограничено движението на автомагистрала \"Тракия\" в участъка по пътната връзка Пловдив - Пампорово на пътен възел \"Бенковски\", съобщи АПИ. Мярката се налага до 19.00 часа днес поради ремонт на настилката. От пътната агенция уточняват, че обходният маршрут за направлението Пловдив - Пампорово минава през пътен възел \"Север\" ипътя Карлово - Пловдив. Друг обход е пътят Пловдив - Асеновград. От АПИ съветват шофьорите да ползват и алтернативният маршрут през пътен възел \"Цалапица\" наавтомагистрала \"Тракия\" и да карат внимателно.През изминалия месец бяха ремонтирани и трите пътни връзки София - Пловдив, Раковски - Бургас и Бургас - Раковски на пътен възел \"Пловдив-Изток\", в района на с. Войводиново с цел повишаване на безопасността и удобството при пътуване, припомнят от АПИ. Предприетите мерки са с цел повишаване на безопасността и удобството при пътуване. Осигурените средства за ремонта на общо петте пътни връзки са около 400 000 лв.", "date": "2019.08.10", "title": "Ограничено е движението между Пловдив и Пампорово заради ремонт на пътя"}
{"url": "https://offnews.bg/sviat/phenian-izstrelia-neidentifitcirani-snariadi-kam-iaponsko-more-709011.html", "text": "Северна Корея изстреля два неидентифицирани снаряда в посока Японско море, съобщи Ройтерс, като се позова на южнокорейската армия.  Снарядите са били изстреляни от района на град Хамхън в североизточната част на КНДР.  Снарядите са изстреляни малко след  че е получил \"много хубаво писмо\" от севернокорейския лидер Ким Чен-ун.Високопоставен служител на американското правителство заяви, че Съединените щати са информирани за изстрелването на снаряди от Северна Корея и отблизо следят ситуацията, като обменят информация с Япония и Южна Корея.Междувременно стана ясно, че снарядите не са достигнали изключителната икономическа зона на Япония, предаде ТАСС, като се позовава на японската информационна агенция Киодо, цитирайки източник от японското правителство. Няма никаква директна заплаха за страната ни, заяви правителственият източник, уточнява БТА. По думите му японските военни специалисти са на мнение, че КНДР е изстреляла балистични ракети с малък обсег.", "date": "2019.08.10", "title": "Пхенян изстреля неидентифицирани снаряди към Японско море"}
{"url": "https://offnews.bg/sviat/poreden-protest-za-chestni-izbori-v-moskva-otnovo-aresti-obnovena-709033.html", "text": "По данни на неправителствената организация „Белият брояч“ участниците в протеста в руската столица днес са 49 900 души, а според официалното съобщение на МВР те не надвишават 20 000.Зад полицейските заграждения обаче са останали не по-малко от 10 000 души.Най-малко 221 са задържаните в Москва, спецчастите арестуваха онези, които след митинга на проспект Сахаров се добраха с мирна разходка до сградата на президентската администрация. Те скандираха „Путин е лъжец“, „Един за всички, всички за един“, пише ОВД-Инфо. В Санкт Петербург задържаха 80 протестиращи, общият брой на демонстрантите, отведени в полицейските участъци в столицата и в други градове е 316. Според полицията обаче задържаните заради различни нарушения в Москва са 136, в Ростов на Дон – 11, в Брянск – 2.Докато хиляди московчани протестират, в студиото Navalny.Live вървят обиски, вече 2 часа 10 души от екипа лежат по очи на пода, адвокати все още няма, чакаме началото на следствените действия, съобщава в Туитър Оля Чезаре, цитирана от медии, които предават онлайн развитието на протеста. Самият Алексей Навални все още е в ареста, санкциониран заради повторно нарушение на правилата за организиране на митинги.Арестуван е началникът на щаба на Фонда за борба с корупцията Борис Золотаревски. По време на обръщението си към участниците той ги призова да тръгнат към администрацията на президента Владимир Путин. Щабът на опозиционерката Любов Собол също е обискиран, тя е отведена в ареста. Засега се съобщава за 8 задържани участници в протеста.Олга Мисик, 16-годишната ученичка, отново чете текстове от конституцията пред полицейския кордон. Тя бе задържана по време на протеста от 27 юли. Телевизионният режисьор Дмитрий Василиев е отведен в реанимацията, тъй като кръвната му захар в ареста е била на критично високо ниво. Това не попречило на следователката да опита да проведе следствени действия в реанимацията, съобщи ОВД-Инфо.Преди това той е бил подложен на разпити до 5,30 ч. сутринта, отнели са му инсулина и глюкомера. Режисьорът е заподозрян по делото за масовите безредици от 27 юли.Протестната акция в Москва този път е разрешена от властите. Подобни демонстрации се провеждат в Санкт Петербург, Хабаровск, Владивосток, Иркутск, Новосибирск, Томск, Кемерово, Ижевск, Казан, Краснодар, Самара и Омск, съобщава „Сибирь. Реалии“.В центъра на С.Петербург са задържани 70 демонстранти, в това число и две кореспондентки на „Новая газета“, но журналистките са били освободени бързо.Вниманието към този протест е повишено, той бе предшестван от няколко подобни демонстрации с искане над 30 независими кандидати за депутати в Московската градска Дума да бъдат регистрирани и допуснати до изборите, пише Voice of America.Предишните два протеста със същите искания – на 27 юли и 3 август, не бяха разрешени от столичните власти. Тогава бяха задържани около 2 500 души, много от тях понесли насилието на полицията и гвардията. След 27 юли са заведени наказателни дела за масовите безредици, обвинени са 14 души, уточнява радиото.Не закъсня и провокацията - снощи стотици московчани са получили смс-и с предложението да се обединяват в групи за организиране на постоянни протестни действия, съобщи рускоезичното издание The Insider. Съобщенията по телефона препращат към сайт, в който е описан някакъв проект „Мобилен протест“.В сайта се посочва, че проектът ще събере изключително добре физически подготвени младежи и мъже. Предлага се хората да се обединяват в анонимни групи по 50 души, които ще имат водачи за координиране на действията.Освен това, за участието в протестите е нужна подготовка, необходимо е всеки да има телефон със сим-карта, която не е регистрирана на никого, както и да се облича в тъмни дрехи, и да носи нещо за закриване на лицето.Един от организаторите на днешния протест в Москва Иля Азар заяви, че това е очевидна провокация. „Ние не призоваваме за нищо подобно и не подкрепяме такива методи. Митингът е разрешен и полицията е длъжна да осигури безопасността“, казва той.Главното управление на МВР в Москва публикува личните данни на 3 000 поддръжници на Алексей Навални, в това число и на задържаните при протестите от 27 юли и 3 август, съобщи „Медиазона“.В базата фигурират паспортните данни и номерата на телефоните на журналистите от „Медиазона“, „Радио Свобода“, „Медуза“, „МБХ медиа“, „Дождь“ и на служителите на канала Navalny Live. Публикувани са и личните данни на независимите кандидати за депутати в градската Дума на Москва Любов Собол, Иван Жданов, Константин Янкаускас, Юлия Галямина, Дмитрий Гудков и Владимир Милов.Според „Медиазона“ престъпниците, изнесли личните данни на 3 000 души, са служители от Главното управление на МВР в Москва – за това свидетелстват метаданните на файла, които те са забравили да изтрият.", "date": "2019.08.10", "title": "Пореден протест за честни избори в Москва, отново арести /обновена/"}
{"url": "https://offnews.bg/volejbol/silvano-prandi-naj-vazhnoto-e-che-se-spravihme-v-momentite-pod-ogrom-709014.html", "text": "“Направихме изключително важна крачка в турнира. Беше трудно, но в крайна сметка е важно, че успяхме да постигнем тази победа. Най-важен е следващият мач.Очаквам с всяка изминала среща да подобряваме представянето си и да вдигаме нивото си. Най-важно от мача с Египет е победата”, коментира селекционерът на България Силвано Пранди след успеха над Египет с 3:1 на старта на олимпийската квалификация във Варна.“Със сигурност ми направи добро впечатление начинът, по който контролирахме мача в четвъртия гейм, след като загубихме третата част. След първия гейм Египет доста подобри представянето си и показа волейбол на наистина добро ниво. За мен е важно, че в моменти, в които изпитвахме трудности и бяхме под огромна доза напрежение, ние успяхме да се справим.Това е важно за следващата крачка Като за първи мач успяхме да предоставим достатъчно емоции на публиката, която с всеки следващ гейм също увеличаваше емоциите във важните моменти и се включи дейно в победата на отбора. Благодаря за подкрепата на публиката във Варна”, допълни италианският специалист пред официалния сайт на БФВ.“Ако трябва да съм честен, очакваме труден мач срещу Пуерто Рико. Дори според мен те ще играят по-добре в мача срещу нас, отколкото в първата среща с Бразилия, по простата причина, че те пристигнаха последни във Варна и ще имат време да свикнат още малко с часовата разлика, ще имат време да починат малко и очаквам да се представят по-добре в събота, отколкото в петък. Но в крайна сметка очаквам да спечелим, защото това е нашата единствена цел”, коментира той предстоящата втора среща от квалификацията срещу показалия добра игра срещу Бразилия тим на Пуерто Рико.“В първия гейм от другата страна просто нямаше отбор, Египет игра със страшно много грешки. За сметка на това ние играхме почти без грешки, затруднихме ги максимално на сервис, което в третия и четвъртия гейм не се получи. Започнаха да играят много добър волейбол, да посрещат, да атакуват, да контраатакуват, все едно имахме друг отбор отсреща. Важното е, че макар и трудно, победихме. Защото в първи мач се играе доста трудно.Гониш задължителна победа на старта. Има някакъв натиск. Но успяхме да се концентрираме и да победим. Бихме доста силен сервис, но те успяха да го държат и да си организират атаката, имаха много добър процент на сайдаут. Важно е, че стартирахме с победа. Първата крачка я направихме, остават още две. Ако успеем да се поздравим с още две победи, ще бъде прекрасно”, сподели Цветан Соколов, който реализира 28 точки за успеха над египтяните.Попитан дали би имал сили да отбелязва по толкова и в следващите два дни срещу Пуерто Рико и Бразилия, Соколов отговори: “Трениран съм, добре се чувствам физически, убеден съм, че мога да издържа. Важното е обаче да направя точките с хубав процент в атака и да помогна на отбора да побеждава. Но дори да отбележа 10 точки, ако отборът побеждава, аз ще съм щастлив. Отборите като Пуерто Рико са най-опасни. Когато нямаш какво да губиш, отиваш на сервис и рискуваш, в атака не те интересува дали ще сбъркаш. Те ще играят освободено, ние – под напрежение, но ние трябва да се научим да играем под напрежение, защото ако искаме да бъдем голям отбор, това трябва да го владеем”, добави Соколов.“Мачът беше много труден, въпреки лесния първи гейм. След него си казахме, че по принцип така е и в много други мачове – когато спечелиш един гейм под 15 точки, отборът отсреща играе коренно различно в следващия гейм, за да докаже, че не е толкова слаб. А Египет определено има своите достойнства. Ние трябва да анализираме нашата игра. Излизат ни някои слабости, които трябва да анализираме. Защото, ако Египет бе спечелил втория гейм, който измъкнахме 33:31, а след това и третия, не искам и да си помисля как щеше да се развие мачът. В третия гейм ни надиграха.Но все пак да не бъда толкова негативен – първа победа в турнира, много важна за нас. Все пак Египет е 13-и в ранглистата, а ние сме 14-и. Отдавам трудностите на това че имаше напрежение, а и не сме играли от 20-ина дни, от контролите срещу Сърбия, тъй като Иран не дойдоха за планираните мачове. Надявам се, че срещу Пуерто Рико ще играем много по-добре. Видяхме, че те изобщо не са слаб отбор – срещу Бразилия стигнаха до 23 точки и само липсата на опит не им позволи да си вземат първия гейм. Да се надяваме, че ние ще сме много по-концентрирани срещу тях. Аз съм сигурен, че срещу Пуерто Рико ние ще играем по-освободено, за да може да излезем срещу Бразилия в третия мач с по-добро самочувствие. Сигурен съм, че Бразилия ще покаже най-доброто от себе си в мача срещу нас, ще покаже целия си потенциал и класа, но пък и ние можем да се противопоставим, защото мечтаем да отидем на олимпийски игри”, сподели Теодор Салпаров.", "date": "2019.08.10", "title": "Силвано Пранди: Най-важното е, че се справихме в моментите под огромно напрежение и бихме Египет"}
{"url": "https://offnews.bg/politika/gerb-nominira-za-posledno-kmetove-po-mesta-rusenskiat-se-otkaza-vatre-709013.html", "text": "Бившият директор на пазарджишката пожарна комисар Иван Панайотов е кандидатурата на ГЕРБ за кмет на Пазарджик. Решението бе взето снощи на общинско партийно събрание, съобщи БНР. Преди дни Иван Панайотов се пенсионира след 36 години служба в системата на МВР. За работата си той бе отличен с почетно звание за „Доблест и заслуга“ - първа степен.С издигането на Иван Панайотов към момента кандидатите за кметския стол на Пазарджик стават четирима. Това са сегашният кмет Тодор Попов, предприемачът Благо Солов и бившият шеф на Националната служба за сигурност Арлин Антонов. Кметът на Русе Пламен Стоилов бе номиниран за трети мандат, но си направи отвод. Във фейсбук той благодари на Когато си обект на системно дискредитиране и омаскаряване от хора, които нямат интерес от въведения ред, прозрачност и върховенство на закона при управлението на общинската администрация, това може да се приеме като сигнал, че посоката ти е правилна и че интересът на гражданите е защитен! Окуражава ме, че голямата част от моите съграждани не се поддадоха на тази компроматна война и отказаха да участват в нея!, пише още Стоилов. Няколко декларации за подкрепа на Стоилов изпратиха членове на общинското ръководство на управляващата партия, което е един от първите бунтове срещу едноличната власт на Бойко Борисов. Номинационните събрания на ГЕРБ в цялата страна приключват днес. Кандидатурите ще бъдат обсъдени в Изпълнителната комисия, последната дума е на Борисов. ", "date": "2019.08.10", "title": "ГЕРБ номинира за последно кметове по места, русенският се отказа вътрешнопартийна битка"}
{"url": "https://offnews.bg/112/dzhip-udari-linejka-s-patcient-v-iambol-lekarkata-v-neia-postrada-709016.html", "text": "Джип удара линейка с пациент на централно кръстовище в Ямбол.Лекарката, която се е возила в колата на Спешна помощ, е пострадала, тя е с наранявания по главата, но няма опасност за живота й, съобщи Нова тв. Линейката се е преобърнала. В нея е имало още един здравен работник, пациент и шофьор, но те не са пострадали. Без наранявания е и шофьорът на джипа.Водачът на джипа не се съобразил със сирената на линейката, която минавала на червено, твърдят очиведци на инцидента. ", "date": "2019.08.10", "title": "Джип удари линейка с пациент в Ямбол, лекарката в нея пострада"}
{"url": "https://offnews.bg/tenis/andi-mari-se-zavrashta-na-singal-v-sinsinati-709015.html", "text": "Бившият номер 1 в света Анди Мъри ще направи своето завръщане на корта на сингъл на турнира от сериите Мастърс в Синсинати следващата седмица.Мъри получи уайлд кард от организаторите на турни и ще изиграе първия си мач по единично от Откритото първенство на Австралия насам, когато загуби в първия кръг от Роберто Баутиста Агут.Впоследствие шотландецът се подложи на операция за частична смяна на тазобедрената става, а в последните седмици започна да играе на двойки, за да възвърне формата си. Сега той за първи път ще опита да играе и на сингъл след операцията, като в първия кръг в Синсинати ще срещне французина Ришар Гаске.Място в основната схема в Синсинати намери и първата ракета на България Григор Димитров. Шампионът от 2017-та година за пореден път в последната година ще се изправи срещу швейцареца Стан Вавринка в първия кръг.Вавринка спечели последните четири мача между двамата, включително и на старта на Мастърса в Монреал тази седмица.На турнира в Синсинати ще участват първите трима в световната ранглиста – Новак Джокович, Рафаел Надал и Роджър Федерер, които започват надпреварата от втория кръг.", "date": "2019.08.10", "title": "Анди Мъри се завръща на сингъл в Синсинати"}
{"url": "https://offnews.bg/obshtestvo/sv-lavrentij-imal-lechebna-sila-lekuval-bolnite-s-edno-dokosvane-709004.html", "text": "Църквата почита днес Свети мъченик Лаврентий. Той бил архидякон на Римската църква.По негово време християнската църква имала обичай да издържа множество бедни. Лаврентий раздал на бедните щедра помощ от парите, пазени в църквата, и сам посветил последните си дни в служба на ближните. Множество християни се криели в пещери и подземия. Лаврентий ги посещавал, носел им храна и дрехи и ги утешавал с думи на любов и вяра. Господ Бог му помогнал да облекчи тяхното страдание, като му дарувал чудотворна сила. Болните се изцерявали, когато възлагал върху тях ръка, и слепи проглеждали.Между това донесли на римския император, че уж Лаврентий изнесъл от църква и скрил богатите златни съдове и други скъпоценности. Управителят заповядал да го заловят и затворят в тъмница. Там го поверили на особения надзор на главния тъмничен началник Иполит. В тая тъмница се намирало голямо множество затворници. Лаврентий им говорил за Христа и чрез името на Господа изцерил някои болни, които се обърнали към Бога. На всичко това присъствал Иполит. Думите на Лаврентий и чудесата, които той извършил подействали и на него. Той познал истината и с целия си дом приел християнската вяра.Управителят призовал Лаврентий на съд. Когато Иполит му известил за това, Лаврентий казал: \"Да вървим, защото и на тебе и на мене се готви мъченически венец!\". И без страх отишъл при управителя.На въпроса на управителя къде са скрити съкровищата, Лаврентий отговорил: \"Дай ми срок от два дни и аз ще ти ги събера и покажа\". Управителят се съгласил. Тогава Лаврентий събрал всички бедняци и сиромаси, които Църквата издържала, представил ги на управителя в определения ден и му казал: \"Ето съкровищата на християнската църква!\"Управителят страшно се разгневил и заповядал да подложат Лаврентий на мъчения. С необикновена твърдост св. архидякон понесъл мъченията. Управителят напразно се старал да изтръгне от него признание в това – где са скрити съкровищата и где се намират християните. Напразно го убеждавал да се поклони на идолите. Най-после той заповядал да донесат най-страшните оръдия за мъчение. Лаврентий бил жестоко бит и опалван с огън. Но той понасял всичко спокойно, благодарил на Господа и му въздавал славословия.Управителят заповядал да го бият по устата с камъни. Но като видял, че и това мъчение не скланя Лаврентий да се отрече, казал на слугите си: \"Донесете ми железен одър, за да почива на него тая нощ гордият Лаврентий!\". Донесли одър и желязна скара, турили на нея мъченика, а под нея разпалили дървени въглища. Лаврентий с твърдост понасял ужасното страдание и казал на управителя: \"Знай, че тия горящи въглени готвят на мене прохлада и почивка, а на тебе – вечни мъчения!\" След известно време Лаврентий се обърнал към слугите и им казал: \"Изпекох се вече от едната срана, време е да ме обърнете!\".Всички се чудели на неговото мъжество. През цялото време необикновена радост сияела по лицето на св. мъченик. Той с висок глас славел Господа, благодарял Му и се молел за обръщане на враговете. С тая молитва той предал Богу душата си.", "date": "2019.08.10", "title": "Св. Лаврентий имал лечебна сила, лекувал болните с едно докосване"}
{"url": "https://offnews.bg/sviat/tornado-rani-14-dushi-v-liuksemburg-izpochupi-kashti-i-koli-709017.html", "text": "Торнадо вилня в Люксембург. Стихията рани 14 души, нанесени са щети на 160 къщи. Вятърът е бил със скорост 130 километра в час, най-пострадали са две градчета до границата с Франция, съобщиха АФП и БТА. Премиерът съобщи, че са мобилизирани всички екипи на службите за борба с бедствията, за да се разчистят следите от бурята и да окажат помощ на гражданите. Торнадото изкорени дървета, повреди автомобили и блокира движението по някои пътища. Щетите са за милиони. Това не е обичайно явление в Люксембург. Според климатолози напоследък този вид бури са зачестили в Европа. ", "date": "2019.08.10", "title": "Торнадо рани 14 души в Люксембург, изпочупи къщи и коли"}
{"url": "https://offnews.bg/obshtestvo/evrostat-milion-koli-v-balgaria-sa-nad-20-godini-709009.html", "text": "Страната ни е в дъното на класацията по възраст на автомобилния парк в ЕС, показват данни на Евростарт. До 5 години са около 5 на сто от автомобилите у нас /около 160 хиляди/, до 10 години - 10 на сто /около 400 хиляди коли/, между 10 и 20 години 60 на сто /близо 2,4 милиона броя/ и над 20 години - около 25 процента /близо 1 милион автомобила/. У нас има регистрирани между 3,5 млн. и 4 млн. броя автомобили, всяка година в страната ни се внасят по около 100 хиляди коли втора употреба, както и се дерегистрират в КАТ няколко десетки хиляди автомобила. Само за първите 6 месеца на тази година в България са регистрирани 18 323 нови автомобила, докато за същия период в страните на ЕС са регистрирани 8,1 млн. броя нови автомобили, което като пазарен дял е 0,2 процента от всички новорегистрирани коли в ЕС за половин година.", "date": "2019.08.10", "title": "Евростат: Милион коли в България са над 20 години"}
{"url": "https://offnews.bg/volejbol/lavovete-razgromiha-i-puerto-riko-idva-red-na-brazilia-709044.html", "text": "Националите ни по волейбол са на един мач от класиране на олимпийските игри в Токио 2020. Пред достигането на голямата цел обаче стои голямо препятствие - отборът на Бразилия, а дали е непреодолимо ще разберем утре, 11 август. Решителният мач е от 20,30 часа.Тази вечер момчетата на селекционера Силвано Пранди постигнаха втора победа в квалификацията във Варна, като разгромиха Пуерто Рико с 3:0 гейма (19,22, 12) и оправдаха предварителните очаквания.Силвано Пранди даде почивка на част от играчите, които бяха на полето срещу Египет и пусна Мартин Атанасов, Розалин Пенчев и Алекс Грозданов в стартовия състав. В първия гейм българите взеха солиден аванс, но последва отпускане след 16-ата точка, което беше за кратко и в крайна сметка частта беше спечелена.Във втория гейм играта вървеше точка за точка в дълги периоди от време, но по-голямата класа на нашия тим си каза думата и българите се приближиха до победата.В третата част волейболистите ни показаха максимална концентрация от самото начало и дръпнаха с 21:7. Пранди извади основният ни диагонал Цветан Соколов, за да го запази за Бразилия. Последва разконцентиране в играта ни, но разликата беше толкова голяма, че това не се оказа фатално. Така нашите момчета натрупаха самочувствие, което ще им бъде нужно срещу именития съперник в неделя вечерта.", "date": "2019.08.10", "title": "\"Лъвовете\" разгромиха и Пуерто Рико, идва ред на Бразилия"}
{"url": "https://offnews.bg/sviat/gorbachov-e-s-vlosheno-zdrave-zhivee-v-bolnitca-709020.html", "text": "Здравословното състояние на бившия съветски президент Михаил Горбачов е „много лошо”, съобщи журналистът Алексей Венедиктов. Движи се много трудно, натрупаха се много болести - на 88 години е, но с главата му всичко е наред, допълва Венедиктов. През последните две години положението е много лошо, вече шест месеца той живее в болница, казва още Венедиктов, съобщи БГНЕС. По думите му Горбачов следи за новините от смартфон или таблет.Бившият президент научил за сериала „Чернобил”, но отказал да го гледа, защото „му е тежко”.", "date": "2019.08.10", "title": "Горбачов е с влошено здраве, живее в болница"}
{"url": "https://offnews.bg/sviat/trus-v-turtcia-blizo-do-granitcata-ni-709019.html", "text": "Земетресение от 3,6 по Рихтер бе регистрирано днес в окръг Одрин в Северозападна Турция,съобщи СиЕнЕн-Тюрк, като се позовава на правителствената Дирекция за управление при бедствия и извънредни ситуации (АФАД). Епицентърът на земетресението, регистрирано в 9.39 ч., е бил в района на град Лалапаша, близо дограницата с България. Земетресението е било на дълбочина 20,13 километра, уточнява БТА. Трусът е предизвикал паника сред населението. Няма информация за ранени и за разрушения при земетресението.", "date": "2019.08.10", "title": "Трус в Турция близо до границата ни"}
{"url": "https://offnews.bg/112/motorist-otkrit-martav-dvama-piani-se-obarnaha-s-kola-709008.html", "text": "37-годишен моторист е бил открит снощи мъртъв на пътя Пловдив - Асеновград край комбината за цветни метали, съобщиха от полицията. Сигналът е бил получен в 23:30 часа. На място веднага са били изпратени патрулка и медицински екип. Лекарите са констатирали смъртта на мъжа. Проверката е показала, че той е карал мотоциклет \"Панда\" без необходимата категория.По случая е образувано досъдебно производство.В 4:30 часа тази сутрин пък е получен сигнал за обърнат по таван автомобил в района на Юговското ханче. Двама мъже са пътували в него. Те са били откарани в болница, пробите им за алкохол са положителни. Предстои да се установи кой от тях е управлявал колата.", "date": "2019.08.10", "title": "Моторист открит мъртъв, двама пияни се обърнаха с кола"}
{"url": "https://offnews.bg/112/razkriti-sa-izvarshitelite-na-dve-ubijstva-vav-varna-709036.html", "text": "Криминалистите във Варна разкриха двама убийци, те са задържани, работата по доказване и документиране на двете тежки престъпления продължава под надзора на прокурор от Окръжната прокуратура, съобщиха от регионалния пресцентър на МВР.Разследването на едното тежко престъпление е започнало в ОДМВР-Варна преди десетина дни в рамките на образувано досъдебно производство, след получен сигнал за открито полузаровено тяло на мъж в гората между селата Кантарджиево и Орешака.Установена е самоличността на убития – 66-годишен от Варна, а по-късно и извършителят на престъплението. Изяснено е, че той е съсед по вила на убития, тормозен от него в продължителен период от време. „Може да се каже, че убитият е тормозел своя съсед, крадял го е, заплашвал, нанасял му е побой понякога“, казва административният ръководител на Апелативната прокуратура във Варна Владимир Чавдаров.Вчера извършителят на убийството в местността Добрева чешма е задържан, той е мъж на 91 години. Снощи са били назначени и извършени две съдебно-медицински експертизи за установяване на медицинското му състояние. Според експертното заключение, с оглед на възрастта и заболяванията му, той не може да пребивава в ареста, но е вменяем и може да отговаря за действията си, допълни апелативният прокурор.Снощи в полицията е получен сигнал, а по-късно е задържан 58-годишен мъж за убийството на жената, с която живеел. Оказало се,че той е известен на органите на реда, а според областния директор на МВР до момента не са постъпвали сигнали за упражняваното домашно насилие. Зам.-главният прокурор Иван Гешев също присъства на брифинга във варненската полиция.", "date": "2019.08.10", "title": "Разкрити са извършителите на две убийства във Варна"}
{"url": "https://offnews.bg/futbol/levski-sdade-parvoto-miasto-sled-zaguba-ot-beroe-709045.html", "text": "Отборът на Левски сдаде първото място във временното класиране, след като допусна загуба на \"Герена\" с 1:3 от Берое в петия кръг. \"Сините\" водеха благодарение на един гол повече на Лудогорец, но след тази загуба разградчани се качиха на върха и то без игра. Отборът на Лудогорец играе утре своя мач от кръга, като съперник е ЦСКА.Двубоят на \"Герена\" започна с по-добра игра на Берое, който излезе в мача със самочуствие от трите поредни победи над Левски. В 11-ата минута срещата беше прекъсната, след като токов удар остави стадиона без осветление. Феновете се забавляваха, като осветиха трибуните с фенерчетата на телефоните си. След 25 минути прекъсване играта се поднови.В 39-ата минута се стигна до откриване на резулатата, като в герой за Берое се превърна отново Педро Еуженио, който стреля от движение и прати топката в долния десен ъгъл на пазената от Миятович врата. На почивката треньорът на Левски Петър Хубчев потърси някакви промени като пусна в игра Илия Юруков на мястото на получилия болки Нуно Рейш.В игра за Берое пък влезе Мартин Камбуров, който удвои, след като беше оставен сам в наказателното поле. Попадението прати в нокдаун футболистите в синьо, които дълго време не знаеха как да реагират.В тези минути удар с глава на Иван Бандаловски срещна гредата на вратата на Левски. В 67-ата минута Камбуров вкара и втория си гол в мача, като се възползва от една лошо изчистена топка след удар на Еуженио и технично я прати под гредата. За Камбуров това беше гол №221 в елита, като целта му е да изпревари по този показател легендарния Петър Жеков.\"Сините\" се хвърлиха в атака и все пак стигнаха до почетно попадение в 75-ата минута, когато Франко Мазурек се възползва от лош опит за изнасяне на топката от страна Берое и намали. До края Берое имаше по-добра възможност за нов гол, но Рубен Бригидо пропусна сам срещу Миятович.", "date": "2019.08.10", "title": "Левски сдаде първото място след загуба от Берое"}
{"url": "https://offnews.bg/sviat/13-zhertvi-na-tajfuna-lekima-v-kitaj-709018.html", "text": "Тринадесет души са загинали, а други 16 са изчезнали след като свлачище, предизвикано от тайфуна Лекима, е помело Източен Китай, съобщи Ройтерс.Евакуирани са над 1 млн. души. Силни ветрове и проливен дъжд удариха и финансовия център на Шанхай. Близо 200 хил. влака през град Дзинан в провинция Шандун са спрени до понеделник. Три милиона домакинства останаха без ток, след като вятърът събори електрически стълбове. Унищожени са над 66 хил. хектара обработваема земя.", "date": "2019.08.10", "title": "13 жертви на тайфуна Лекима в Китай"}
