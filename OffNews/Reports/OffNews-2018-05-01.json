{"url": "https://offnews.bg/sviat/armenskiat-parlament-ne-izbra-lidera-na-opozitciata-za-premier-679776.html", "text": "Парламентът на Армения не избра нов премиер на извънредно заседание. До изборите на нов премиер се стигна след оставката на Серж Саркисян, която беше постигната след дни многохилядни протести. Единственият кандидат за поста беше лидерът на опозицията Никол Пашинян. Кандидатурата му беше издигната от опозиционната партия \"Елк\".Той отговаря на въпросите на депутатите с часове, но не успя да събере необходимите му гласове. Пашинян събра 45 гласа \"за\" при необходими 53. Против него гласуваха депутатите от управляващата Републиканска партия на Армения. След седем дни ще се проведе ново гласуване. Ако и тогава не бъде избран премиер, парламентът ще се разпусне. В подкрепа на Пашинян пред сградата на парламента излязоха около 20 000 души. Те обвиниха управляващите, че искат да блокират избора му за премиер. Демонстрантите развяха национални знамена и скандираха \"Пашинян премиер\" пред огромен екран, на който се излъчваха пряко дебатите в парламента.Демонстрантите обявиха, че протестите ще продължат \"до победа\".В изказване в парламента Никол Пашинян обеща \"политическо цунами\", ако не бъде избран за премиер.", "date": "2018.05.01", "title": "Арменският парламент не избра лидера на опозицията за премиер"}
{"url": "https://offnews.bg/obshtestvo/roditeli-na-protest-iskat-detski-nadbavki-za-vsichki-detca-679762.html", "text": "Родители се събраха на протест пред Народното събрание, те настояват да се смени социалният модел за подпомагане на децата и семействата. Детски добавки да получават всички родители без оглед на дохода, както и да се променят правилата за отпускане на наследствени и инвалидни пенсии за децата сираци, искат протестиращите. За двайсетина минути движението за автомобили пред сградата на Народното събрание беше затворено, за да могат, под звуците на гайда и народна музика, родителите и техните деца да се хванат на хоро и да развеят българския трибагреник. Хората носят черни тениски \"Системата ни убива\" и запалени свещи в ръце. Плакатът-призив към институциите гласи: \"Стига бездействие, стига лъжи. Засрамете се. Излагате се\". Родителите питат къде е държавата и казват, че няма да мълчат, съобщи БНР. Семейства от Шумен подкрепиха националния протест за по-добър социален модел за защита на децата. Над 30 родители се организираха в социалните мрежи и се събраха пред сградата на Общината, за да изразят своето недоволство от дискриминационната политика на държавата към децата им. И в Добрич стотици родители се събраха на протест пред сградата на Общината с искания за промяна в социалния модел и повече сигурност за бъдещето на децата си. Те запалиха свещи и ги поставиха пред общината като символ на загиващата държава.Майки на деца с увреждания и на сираци се събраха и в Русе на мирен протест под наслов \"Код: Черно\". Липса на индивидуална оценка за помощни средства, недостъпната архитектурна среда, дискриминацията на децата - сираци и тежкото положение на младежите с увреждания, навършили пълнолетие, бяха сред основните проблеми, които събраха десетки майки пред иначе пустата сграда на Общинската и областна администрация в Русе.Семействата са потърсили за съдействие президента Румен Радев и се готвят да му представят проблемите си при предстоящото му посещение в града на 4 май.", "date": "2018.05.01", "title": "Родители на протест, искат детски надбавки за всички деца"}
{"url": "https://offnews.bg/futbol/real-madrid-dokosva-13-ata-679784.html", "text": "Европейският клубен първенец Реал Мадрид продължава да върви към спечелването на 13-и трофей от КЕШ/Шампионската лига, след като се класира за финала в Киев.Това стана след зрелищно равенство 2:2 с Байерн Мюнхен на \"Сантяго Бернабеу\", като успехът в първия мач с 2:1 се оказа решителен за продължаването напред на \"белия балет\".Гостите поведоха с гол на Йошуа Кимих още в 3-ата минута, като това беше най-доброто начало за баварския гранд. В 11-ата минута французинът Карим Бензема изравни, а отново той в 46-ата минута се възползва от груба грешка на Свен Улрайх, за да изведе домакините напред.В 63-ата минута Хамес Родригес възстанови равенството, а до края напрежението не спадна, а на няколко пъти вратарят на Реал Кейлор Навас се отличи с впечатляващи намеси.Съперник на водения от Зинедин Зидан тим в украинската столица ще бъде победителят от двойката Ливърпул - Рома. Преди реванша в Рим в сряда вечер по-близо е Ливърпул, който спечели първия мач с 5:2.Реал Мадрид - Байерн 2:2 (4:3 общ резултат)0:1- Кимих 31:1 - Бензема 112:1 - Бензема 462:2 - Хамес Родригес 63", "date": "2018.05.01", "title": "Реал Мадрид докосва 13-ата"}
{"url": "https://offnews.bg/sviat/bezreditci-v-parizh-na-shestvie-za-1-maj-679780.html", "text": "Хиляди излязоха на първомайско шествие в Париж и в други големи градове на Франция.На отделна демонстрация се събраха около 1200 души с тъмни дрехи, качулки и скрити зад маски лица.Те скандираха антифашистки лозунги, развяваха съветски знамена и издигнаха антиправителствени плакати, съобщи Ройтерс.Част от тях започнаха да издигат барикади и да замерят с бомбички разположените на бул. \"Опитал\" сили за борба с безредиците, които отвърнаха с водни оръдия и сълзотворен газ.Демонстрантите чупиха прозорци и хвърлиха коктейл \"Молотов\" в ресторант \"Макдоналдс\". Пострада също така сервиз за коли, а строителна машина бе подпалена.Най-малко 10 души са пострадали.Френският вътрешен министър Жерар Колон написа в Twitter, че \"силите на реда правят всичко възможно да сложат край на това нарушаване на обществения ред и да задържат виновните\". Кметът на Париж Ан Идалго осъди проявата, като посочи, че единствената ѝ цел е била \"да всяват хаос по улиците на града\".Вчера френската полиция предупреди за възможни сблъсъци с крайнолеви анархистки групи, известни като Black Blocs, след като в социалната мрежа се появиха призиви за \"Ден на революцията\".", "date": "2018.05.01", "title": "Безредици в Париж на шествие за 1 май"}
{"url": "https://offnews.bg/protesti/stotitci-zhiteli-na-popintci-protestiraha-sreshtu-nov-rudnik-kraj-selo-679782.html", "text": "Около 300 жители на Попинци протестираха срещу проучвания на \"Асарел - Медет\" АД за добив на медна руда край селото. Кметът на селото Стоянка Ставрева заяви, че намеренията на „Асарел-Медет” грубо ще нарушат интересите на жителите на Попинци, които са около 2000.„Ние се борим не за нещо друго, а за здравето и за живота си – нашия и този на децата и на внуците ни. Длъжни сме да оставим на нашите деца и внуци едно чисто, хубаво и приветливо село, със здрава среда за живеене. Затова, само напред!”, каза Ставрева, цитирана от .От площада събралите се жители на Попинци се отправиха към пътя Пазарджик – Панагюрище, конвоирани от полицейски автомобили, и блокираха движението чрез пресичане на пешеходната пътека под съпровода на патриотични песни за около 30 минути.Находището се проучва още от 60-те години на миналия век и минното дружество разполага с достатъчно информация за него, казват жителите на селото. На 19 април от фирмата са изпратили писмо до кметството на Попинци, с което уведомяват, че имат намерение да прокарат 11 сондажа върху площ от 500 кв. м в местността \"Петелово\", в частност \"Коминско чукарче\", с цел проучване наличие на залежи от медна руда. За целта те имали разрешение от МОСВ и Министерството на икономиката и енергетиката, с последващо евентуално разработване и добив на мед чрез открит рудник след няколко години.Няколко дни по-късно жителите на селото правят петиция до всички висши държавни институции и кмета на Панагюрище Никола Белишки против намерението на \"Асарел - Медет\" АД.\"В региона има вече достатъчно действащи и недействащи (но не и безвредни) мини, които тровят водата, почвата и въздуха ни. Откриването на още един рудник би било равносилно на екологична катастрофа. Припомняме, че “Борова могила” е включена в обхвата на НАТУРА 2000. Всички знаем за завишения брой онкологични, белодробни и алергични заболявания сред възрастни и деца в общината. Не искаме заради икономически интереси да жертваме живота и здравето си! Искаме бъдеще за децата си! Настояваме “Асарел Медет” АД да оттеглят своето искане за геоложко проучване в площ “Борова могила”, посочват те. Ден по-рано жители на Попинци внесоха в Община Панагюрище протестна подписка, подкрепена от 955 души от общо 1400 с право на глас, а кметът, на свой ред оттегли точката от дневния ред на сесията на ОбС в четвъртък, чието приемане от съветниците щеше да развърже ръцете на минното дружество да започне проучванията. ", "date": "2018.05.01", "title": "Стотици жители на Попинци протестираха срещу нов рудник край селото"}
{"url": "https://offnews.bg/politika/vmro-predlaga-da-borim-dvojnia-standart-na-hranite-s-kupuvane-na-balga-679764.html", "text": "ВМРО предлага да преборим двойния стандарт на храните като купуваме български стоки. \"Така ще бъде направена стъпка към откриване на повече работни места в България. Това ще донесе и ръст на икономиката, ще плащаме повече ДДС тук, в страната си, а не пари, които ще изтичат от държавата през трети фирми. Така ще можем да разработим българските марки и ще направим крачка към преодоляване на демографския дисбаланс\", обявиха от партията.\"България е известна със своята култура в областта не само на хранителната промишленост. Но нека започнем от нея. Братя и сестри, нека подкрепим българските производители и марки. Да направим своя еврореалистичен избор, без да се самозалъгваме, че мегапроизводителите в световен мащаб ще променят политиката си и това даже няма да се отрази на цените\", се казва в изявлението на ВМРО.Те призовават за подкрепа на българските производители на продукти и услуги. \"Това е и подкрепа към българската икономика на всички нива. Това ще подобри и качеството им на чисто пазарен принцип. Плащайки за стока, произведена тук – в България, с български продукти, всички ние внасяме пари в държавния бюджет, който в крайна сметка „плаща“ за допълнителните социални, културни и всякакви други обществени дейности на държавата. Това е бюджетът, от който се плащат парите за здравеопазване, сигурност и отбрана. Това са нашите пари – нашата България\", завършват от ВМРО.", "date": "2018.05.01", "title": "ВМРО предлага да борим двойния стандарт на храните с купуване на български стоки"}
{"url": "https://offnews.bg/sviat/balgarka-e-sred-zaginalite-v-shvejtcarskite-alpi-turisti-679765.html", "text": "Българка е сред загиналите в Швейцарските Алпи туристи. 52-годишната жена е починала в болницата днес.От външното министерство потвърждават, че при инцидента има загинал български гражданин. Няма пострадали други българи, съобщи bTV.Още петима италиански туристи са загинали, след като група от 14 скиори е била принудена от лошото време да прекара нощта на открито. Те прекарали без подслон нощта в областта Пин д-Арола.Групата беше открита при спасителна акция. Един от туристите е открит мъртъв, останалите са откарани в болница, но част от тях починаха по-късно, а други са в критично състояние. Телата на други двама алпинисти, на възраст 21 и 22 години, бяха са открити по-надолу в Алпите, в кантон Берн.Сред жертвите са италиански, френски и немски граждани, съобщи полицията.", "date": "2018.05.01", "title": "Българка е сред загиналите в Швейцарските Алпи туристи"}
{"url": "https://offnews.bg/futbol/stamen-belchev-napusna-tcska-hristo-ianev-go-zamenia-vremenno-679778.html", "text": "Ръководството на ЦСКА потвърди в официалния си сайт, че досегашният наставник на футболния отбор Стамен Белчев няма повече да изпълнява функциите на старши треньор и ще бъде заменен от Христо Янев до края на сезона.\"След поредицата от негативни резултати Стамен Белчев взе решение да напусне своя пост на старши треньор на ЦСКА в името на благото на отбора. Той си тръгва заедно с трима от помощниците си - Стефан Генов, Даниел Моралес и Ивайло Иванов.Ръководството благодари на Белчев за изключителния му професионализъм и всеотдайната му работа в ЦСКА и му пожелава здраве и бъдещи професионални успехи!На негово място до края на сезона отборът ще бъде ръководен от човек от клуба. Христо Янев поема тима, а негови помощници ще бъдат Владимир Манчев и Ивайло Петров. Заедно с тях ще работят и кондиционните треньори Томас Нойберт и Кирил Динчев, като на щаба ще помагат и легендите на клуба Георги Велинов и Красимир Безински.Христо Янев, Владимир Манчев и Ивайло Петров изведоха тима до трофея в турнира за Купата на България през 2016 година. През януари те се завърнаха на работа в ЦСКА. Янев и Манчев бяха скаути на първия отбор, а Петров - треньор на вратарите в Академия ЦСКА\" се казва в съобщението на ЦСКА.", "date": "2018.05.01", "title": "Стамен Белчев напусна ЦСКА, Христо Янев го заменя временно"}
{"url": "https://offnews.bg/obshtestvo/balgarite-postradali-v-katastrofata-s-turisticheski-bus-v-sarbia-se-679779.html", "text": "Българите, пострадали при катастрофата с туристически бус в Сърбия, бяха изписани от болницата в град Чуприя. Тримата по-тежко пострадали бяха оставени за наблюдение в лечебното заведение след катастрофата на 27.04.2018 г.Двама от тях отпътуваха с транспорт на фирмата „Евелин-Р“ за България, а третата българска гражданка бе транспортирана със специално пристигнала линейка до болнично заведение в България, съобщиха от външното министерство.На 27.04.2018 г. на магистралата между Белград и Ниш, в близост до гр. Чуприя, катастрофира български микробус на фирмата „Евелин-Р“. От 19-те пътуващи, включително двама шофьори, 13 бяха откарани в болницата в град Чуприя. След направени медицински прегледи и изследвания, трима от тях останаха в ортопедичното отделение на болницата. Останалите пътници продължиха екскурзията си до Босна и Херцеговина.Българският посланик в Република Сърбия Радко Влайков изпрати благодарствено писмо до министъра на здравеопазването на Република Сърбия Златибор Лончар, в което изказва специална благодарност към доктор Иван Милойевич и неговите колеги от болницата в Чуприя за професионализма и грижите за пострадалите при катастрофата български граждани.„Възникналата около катастрофата ситуация е поредният пример как двете държави взаимно могат да си помагат в критични ситуации за техни граждани“, пише посланик Влайков в писмото и напомня как по време на наводненията в Сърбия през май 2014 г. България е една от първите държави, която изпраща помощ. Тогава в района на град Чуприя от България веднага пристигат спасителни екипи, отводнителна техника и хуманитарна помощ. \"Сега, със своя висок професионализъм и изключително човешко отношение, лекарите от болницата в Чуприя оказаха безценна помощ на пострадалите при катастрофата български граждани\", се казва още в писмото.", "date": "2018.05.01", "title": "Българите, пострадали в катастрофата с туристически бус в Сърбия, се прибират у нас"}
{"url": "https://offnews.bg/112/mazh-strelia-po-avtomat-za-velosipedi-v-burgas-video-679770.html", "text": "Мъж стреля по автомат за велосипеди в Бургас.Инцидентът е станал в неделя, но за него се разбра едва днес. Мъжът се приближава до автомата за велосипеди в квартал \"Славейков\" и стреля. Точно срещу него е входът на спортен център, а мястото е изключително оживено, съобщи bTV.За щастие, няма пострадали минувачи. Съоръжението е със счупено стъкло. Щетата се оценява на 2000 лева. Мъжът за момента не е разпознат. Община Бургас разпространи видео от стрелбата с молба за съдействие в разпознаването на стрелеца. Полицията е предала видеозаписа на прокуратурата. По случая е образувано досъдебно производство. ", "date": "2018.05.01", "title": "Мъж стреля по автомат за велосипеди в Бургас (видео)"}
{"url": "https://offnews.bg/politika/karakachanov-pokani-ninova-na-po-bira-da-si-govoriat-kato-balgari-679773.html", "text": "Министърът на отбраната Красимир Каракачанов покани лидерът на БСП Корнелия Нинова на по бира, за да си поговорят като българи, а не като управляващи и опозиция, съобщи БГНЕС.Хубаво е да се протестира и да си против властта, когато си опозиция, но не е хубаво да рушиш държавността, защото колелото се сменя и един ден тези, които са опозиция, може би ще са на власт, каза Каракачанов.„Крайно време е да си седнем малко по-сериозно на столчетата. Когато сме се явявали на избори, сме се явили, за да спечелим доверието на хората да управляваме държавата. На тези избори хората решиха това - коалиция от ГЕРБ и ОП. Многократно съм апелирал да спрем с типично байганьовските си изпълнения, защото така правим вече 28 години. Когато си опозиция, плюеш всичко, което е на власт, а когато дойдеш на власт, се оправдаваш с предишните. Крайно време е да бъдем малко по-отговорни“, продължи той.„От много време не бяха увеличавани заплатите в полицията и армията - това се случи. Не мога да съм особено доволен, когато слушам, че държавата се управлява едва ли не от някакви изроди, които стоят в сянка. Опитват се да правят какво ли не - всичко друго, но не и в полза на гражданите. В управлението, в което участвам почти една година, знам какво коства всяко едно нещо, всеки един разход, всяко едно преместване в администрация. Затова не съм съгласен. Ние ще продължим да си работим до към 17-17.30 часа, после ще пием по една бира. Даже бих поканил и г-жа Нинова, ако има свободно време, ако не е седнала на агнешко, да дойде и тя. Да си поговорим чисто като българи, защото на мен ми омръзна да си говорим на леви-десни, управляващи-опозиция и да се делим като някакви враждуващи лагери, които се мразят. Не познавам държава, която с омраза да е успяла да преодолее кризи или да се развива”, коментира Каракачанов.Вицепремиерът Томислав Дончев пък посочи, че ежемесечно се чуват призиви за оставка, но пътят към Министерския съвет минава през избори.„Чуваме ежемесечно призиви за оставка. Тя никога не е била проблем за нас и, когато политическата ситуация го е предполагала, когато властта е трябвало да бъде върната на суверена и той да вземе решение, винаги сме го правили. Но седмици, месеци, годна след изборите, някой да призовава за оставка, е призив за някакъв друг вид демокрация. Не знам каква. Ако целта е да имаме площадна демокрация, ние и за такава демокрация имаме ресурс. Ако целта е да имаме по-интензивна демокрация, където има избори 2 пъти в годината, за да може левицата да има стохастичен вариант да спечели, това предполага дебат“, каза той.Качеството на управлението се мери само през избори. Всички други претенции на партиите намират опората си само в избори, на които народът взима решенията си, коментира и министърът на финансите Владислав Горанов.„Една година след последните избори държавата се движим в правилната посока и това се вижда по ръст на БВП, намаление на дълга, доходите растат, хората имат възможност да пътуват и да са икономически активни, заради което човек в петък трудно се предвижва, увеличение на мин работна заплата“, изтъкна Горанов.„Лидерската криза в БСП ескалира чрез вокални измерения, които нарушават качеството на политическия живот, но това не ни притеснява в момента. Тънкият баланс между последния им успех за назначаването на президента е една добра препратка към това, че в левицата нямат никакви притеснения да използвам всички ресурси“, посочи финансовият министър.", "date": "2018.05.01", "title": "Каракачанов покани Нинова на по бира, да си говорят като българи"}
{"url": "https://offnews.bg/politika/ninova-borisov-iska-da-mu-rakopliaskame-pred-televizora-no-nie-sme-t-679763.html", "text": "Борисов, правителство, отивайте си заедно със задкулисието, за да я има България и да живее този народ.Това призова лидерът на БСП Корнелия Нинова на протеста на БСП за Деня на труда. Ние искаме сигурност, мир, спокойствие, високи доходи, достоен живот. Най-големият враг на тези наши искания и мечти е един – апатията и безверието. Знаем, че много сте лъгани, знаем че много хора не вярват, че нещо може да бъде различно. Много хора мислят, че така е било и така ще бъде. Не, няма да бъде така, може да бъде и различно. Г-н Борисов и скъпи българи, може да бъде различно – може да имаме българско производство, да се храним от българската земя, да се лекуваме, без да заплащаме. Можем да работим, българските институции, всички заедно и за общото благо. Може трудът ви да бъде уважаван, може пенсиите да бъдат индексирани. Може децата да получават помощ от държавата, за да не изчезнем като народ“, каза Нинова.Те ни искат разделени и на колене. Ние сме изправени, г-н Борисов. Вие искате да ви ръкопляскаме вкъщи пред телевизорите, но ние сме тук, за да протестираме. Ние не сме на колене и не ръкопляскаме по нареждане. Изправени сме, горди българи сме, смели българи сме и сме тук да ви кажем: „Оставка\", заяви лидерът на БСП пред 15 000 социалисти. Нека днес да изпълним призива на президента Радев и да пуснем прожекторите. Нека да осветим паралелната държава – тъмната страна на управлението. С Вас сме, г-н Радев, този народ, тук, Ви подкрепя. Продължавайте така! Но нека да осветим онова лице на управлението, истинското, а не друго, което всеки ден от телевизорите ни убеждава, че държавата цъфти, а народът живее в благоденствие. Истинското лице на управлението е пропито от кражби и корупция, каза още Нинова. По думите й \"прожекторите вече светнаха, но отвън. Докладът на Държавния департамент на САЩ, г-н Борисов, Ви каза, че цялото Ви управление е пропито от корупция, няма свобода на словото, че газите човешките права в България. Най-авторитетните европейски институции и издания Ви казаха, че на върха на председателството на Европа е най-корумпираната и най-бедна държава, управлявана 8 години от Бойко Методиев Борисов. И още: Светнете прожекторите във вашите градове и села. Не се страхувайте! За да има светлина и да се види, че тяхното управление и в местната власт е обрасло с шуробаджанащина, далавери и кражби. Нека от днес тази светлина да тръгне по цялата страна, за да се види истината, за да дадем сили и смелост на народа си, защото 1 500 000 живеят под прага на бедност, 400 000 живеят с по-малко от минималната заплата, близо 4 000 000 българи живеят с под средната заплата. Но имаме за една година нови 61 милионери, 4 млн. живеят под средната заплата, но 400 си увеличаваме заплатите на всеки 3 месеца – депутати, министри, съдии, комисари в КЕВР и в обраслата с привилегии политическо-административна структура. Това не е справедливо, господа управляващи! И вие трябва да се откажете от тези привилегии, иначе народът ще ви откаже. Срещу тази наша политика се е изправила стана – стената на системата, която не иска да се раздели с благините си, която не иска да ги сподели с народа си.Но днес, с вашата подкрепа, със силата на тези над 15 000 души, ние имаме нова енергия да продължим тази борба, защото тя е справедлива. Днес тези прожектори да покажат истинската картина на живота в България. Българи умират по улиците, защото няма болница. Българи умират в болниците, защото нямат пари да си платят. Децата излизат неграмотни от училище. Изчезваме като нация, хора. Изчезваме като народ. Те управляват 8 години, а той лично е във властта от 2001 г. Изведнъж, вчера се събуждат, за да разберат, че пътищата, които построиха, не са модерни, а са дупка до дупка, защото крадоха от там. Да разберат, че блоковете, които санираха не са здрави, а протекоха, защото крадоха от там. Да разберат, че търговските вериги са лоши и продават второкачествена храна, защото търговските вериги ги купиха и те лобираха за тях години наред. Сега се събуждат, като че вчера са влезли във властта. Управлявате 8 години, г-н Борисов, предостатъчно. Преуморена и безидейна власт, която ни предлага две неща - нестабилност и войнстваща агресия. Всеки ден в коалицията се карат помежду си за пари, обществени поръчки, назначения и влияние. Валери Симеонов срещу министрите на ГЕРБ. Цветанов срещу Волен Сидеров. Всички заедно срещу народа си. Това е нестабилно управление, нестабилна политика. Днес сутринта казват едно, на обяд решават второ, а вечерта- трето. Няма перспектива, няма сигурност, не можеш да правиш планове за бъдещето си, защото не знаеш с какъв акъл ще се събудят на другия ден. Тази политика е прикрита с войнствена агресивност. Бойко Борисов и управлението отвориха война на всички и на всичко. Отвориха война на президента Радев и така рушат държавността и институциите в България. Те отвориха война на опозицията, която изпратиха в Сибир от парламентарната трибуна и така рушат парламентаризма. Най-страшното е, че те отвориха война на вас, скъпи българи, когато оставиха хората с увреждания да стоят пред парламента на патерици, защото си позволяват да кажат, че системата ги убива. Те нарочиха всеки протест като платен, като купен. Ще кажат така, сигурно, и за днешния, защото виждат в народа си враг. След думите на Корнелия Нинова митингът пред МС бе закрит с Интернационала. Множеството тръгна към Народния театър \"Иван Вазов\" за Празник на свободното слово и свободните медии. ", "date": "2018.05.01", "title": "Нинова: Борисов иска да му ръкопляскаме пред телевизора, но ние сме тук и казваме: Оставка!"}
{"url": "https://offnews.bg/sviat/netaniahu-iznese-stari-iadreni-dokumenti-obiavi-bivshiat-shef-na-izra-679767.html", "text": "Разкритите от израелския премиер Бенямин Нетаняху ирански ядрени документи не доказват, че Техеран е нарушил ядреното споразумение от 2015 г. Това заяви днес бившият шеф на израелската атомна агенция Узи Ейлам, цитиран от ДПА и БТА.\"Всичко казано от Нетаняху в презентацията му са стари данни и не съдържа доказателства, че иранците не спазват споразумението\", каза Ейлам.\"Единствената новина е, че нашите разузнавателни служби, може би Мосад, са успели да се сдобият с много подробни документи и да ги донесат в Израел\", добави той.Нетаняху представи вчера 55 000 документа и 183 диска с информация, която според него доказва, че Иран тайно продължава ядрената си програма. Информацията обхваща иранския Проект Амад, който според Нетаняху е продължил от 1999 до 2003 г., но в нея няма нищо за действия след 2015 г.Държавният секретар на САЩ Майк Помпейо заяви вчера, че израелската разузнавателна информация показва, че \"споразумението не е било изградено върху основи на добросъвестност или прозрачност\".Иранският външен министър Мохамад Джавад Зариф отхвърли презентацията на Нетаняху като \"предъвкване на стари твърдения\".Френското външно министерство заяви днес, че представените от Израел материали подсилват меродавността на иранското ядрено споразумение.\"Меродавността на споразумението се подсилва от представените от Израел материали: споразумението забранява всякакви дейности, свързани с разработване на ядрено оръжие, а въведеният от споразумението режим на инспекции от Международната агенция за атомна енергия е един от най-обхватните и най-солидните в историята на ядреното неразпространение\", заяви говорителката на френското дипломатическо ведомство Аниес фон дер Мюл.\"Представената от Израел нова информация може и да потвърди необходимостта от по-дългосрочни гаранции за иранската ядрена програма, както предложи президентът на Републиката\" Еманюел Макрон, добави говорителката.\"Информацията от Израел трябва да се проучи щателно. Първоначалният й анализ обаче потвърждава, че част от иранската ядрена програма, както Франция и партньорите й отбелязаха още при първите разкрития през лятото на 2002 г., не е имала граждански цели\", каза още тя.Изявлението на Нетаняху дойде по-малко от две седмици преди важна дата за иранското ядрено споразумение. Президентът на САЩ Доналд Тръмп си даде краен срок до 12 май да прецени дали да оттегли САЩ от това споразумение.Международната агенция за атомна енергия днес повтори, че не разполага \"с никаква достоверна индикация, че Иран е развивал дейности за сдобиване с ядрено устройство след 2009 г.\".", "date": "2018.05.01", "title": "Нетаняху изнесе стари ядрени документи, обяви бившият шеф на израелската атомна агенция"}
{"url": "https://offnews.bg/sviat/goliam-pozhar-v-zavod-za-baterii-v-gartcia-6-sela-i-kurort-sa-evakuir-679774.html", "text": "Голям пожар избухна в завод за батерии в Северозападна Гърция.Има опасност от голяма експлозия, защото гори и основната сграда, в която са складирани силно запалими материали, съобщи bTV, позовавайки се на местни медии.Пострадал е един работник. Той е приет в болница с дихателни проблеми. Пожарът наложи евакуация на жителите на 6 села и на курорта Нестос заради гъстия дим. Напълно унищожени са големи част от завода, включително и административната сграда.На място работят над 70 огнеборци с 23 противопожарни автомобила. Работата им е затруднена от силните ветрове и детонациите на химикали в горящите помещения.", "date": "2018.05.01", "title": "Голям пожар в завод за батерии в Гърция, 6 села и курорт са евакуирани (видео)"}
{"url": "https://offnews.bg/112/motorist-zagina-pri-katastrofa-na-trakia-679777.html", "text": "Моторист загина при катастрофа на магистрала \"Тракия\". Инцидентът е станал на 59 – 60 км в платното по посока Пловдив.Загинал е 33-годишният Г.Й. от София, съобщи говорителят на ОДМВР-Пазарджик Мирослав Стоянов, цитиран от \"Фокус\".Пристигналият на мястото медицински екип само е констатирал смъртта на мъжа. За момента няма данни за участие на друго превозно средство в катастрофата. Разследващите тепърва ще изясняват причините за катастрофата.Движението се осъществява само в аварийната лента и се регулира от пътни полицаи. ", "date": "2018.05.01", "title": "Моторист загина при катастрофа на Тракия"}
{"url": "https://offnews.bg/sviat/vaprosite-na-prokurora-za-razsledvaneto-za-ruskata-namesa-na-izborite-679775.html", "text": "Американският специалнен прокурор Робърт Мълър е предал списък от близо 50 въпроса на адвокатите на президента Доналд Тръмп в разследването си за евентуална руска намеса в изборите в САЩ от 2016 г., евентуално съглашателство на предизборния екип на Тръмп с Русия и дали Тръмп е възпрепятствал правосъдието, пише в. \"Ню Йорк таймс\", цитиран от Ройтерс и БТА.Според американския ежедневник повечето въпроси са свързани с възможно възпрепятстване на правосъдието.Списъкът включва въпроси за решенията на Тръмп да уволни бившия директор на ФБР Джеймс Коми и бившия си съветник за националната сигурност Майкъл Флин, отношението му към министъра на правосъдието Джеф Сешънс и среща в Тръмп Тауър между хора от предизборния екип на Тръмп и рускиня, която твърдеше, че предлага компромати срещу Хилари Клинтън.Два от въпросите гласят \"Какво знаехте за телефонните разговори между Флин и руския посланик Сергей Кисляк в края на декември 2016 г.?\" и \"Какви усилия са били направени за свързване с Флин за обсъждане на имунитет или евентуално помилване?\".Въпросите на Мълър касаят и възможността за помилване на бивши сътрудници. През декември Флин се призна за виновен, че е лъгал ФБР за контактите си с Русия и се съгласи да съдейства на разследването на действията на вътрешния кръг на Тръмп преди встъпването му в длъжност.Други въпроси засягат бизнес дейността на Тръмп и възможни негови разговори с личния му адвокат Майкъл Коен за имотна сделка в Москва.Въпросите сочат и че Мълър проявява интерес към твърденията, че Тръмп е искал да го уволни миналата година, но впоследствие се е отказал.Президентът Доналд Тръмп коментира публикуването на въпросите в Туитър. Той нарече изтичането на въпросите \"позорно\". \"Толкова е позорно, че въпросите за руския лов на вещици са \"изтекли\" в медиите. Няма въпроси за таен сговор (между моя щаб и Русия)\", написа Тръмп.Президентът на САЩ отбеляза, че срещу него са били отправени фалшиви обвинения за извършено престъпление.\"Таен сговор, какъвто никога не е съществувал, и разследване, започнало с незаконно изтекла поверителна информация. Чудесно!\", коментира той.", "date": "2018.05.01", "title": "Въпросите на прокурора за разследването за руската намеса на изборите към Тръмп изтекоха в медиите"}
{"url": "https://offnews.bg/obshtestvo/nad-500-uchastnitci-v-7-moto-izdanie-na-bajk-i-ran-za-chepan-2018-679768.html", "text": "С отлични атмосферни условия, безупречна организация и атрактивна културна и туристическа програма ще бъде запомнено 7-мото поредно издание на „Байк и рън за Чепън“. Слънчевото време в априлската събота, свободният спортсменски дух на състезателите и величието на Чепън планина за пореден път сътвориха един истински спортен празник.Над 500 участници премериха сили в няколко категории, разпределени по дистанции (42 км и 21 км), професионална амбиция (Хоби и XCM), възраст и пол (мъже, жени, младежи, девойки, старша възраст и деца (3-5 г., 6-8 г., 12 -19 г.). Благодарение на отлично организираното времеизмерване, участниците в XCM крос-кънтри категорията вече трупаха точки и за годишното класиране на Българските колоездачни серии.Клуб Велораптор - с цели 6 участника, доминираше при състезателите и излъчи победители в 3 категории. Детайлното класиране е достъпно он-лайн на chepan.stenata.com/results.През 2018 г. бе отчетен любопитен ръст на състезаващите се на дългата дистанция 42 км спрямо миналата година, което е доказателство за все по-добрата подготовка и хъс, с които бегачите и колоездачите застават на старт. За радост на организаторите от Община Драгоман и магазини „Стената“. родителите и усмихнатите аниматори от Детска занималня Active Kids и броят на децата също бе рекорден спрямо всички досегашни издания – близо 80 малчугани доказаха на какво са способни в две дистанции – на и около площада в Община Драгоман, преди да опитат и импровизираната въжена градина.Всички участници трябваше да превземат, независимо от категорията, високия 1208 м първенец на Чепън планина, Петров кръст . Някои се поспряха на върха, за снимка или за да се насладят на изключителната панорамна гледка, други преминаха покрай оброчния кръст на педали. Тук беше и първата цедка, като двама от победителите – Лъчезар Ангелов (мъже, Елит+, дистанция 42 км XCM) и Алекс Иванов (младежи, 21 км XCM) се движеха плътно в пакет, а секунди след тях върха достигна и Теодор Петров (победител в категорията 21 км Хоби).Организаторите изказват своите най-сърдечни благодарности за безупречното времеизмерване на Race Тiming BG, за вкусните енергийни барчета на Roo’bar и живителната вода на Минерална вода „Банкя“, които състезателите получаваха на три подкрепителни пунктa и, разбира се, на предоставилите атрактивни награди за победителите – Scott Bulgaria, Sport Depot и Bike Center. Последните бяха на разположение и с колела под наем и велосервиз в две точки, с което участниците с проблеми с изправността имаха възможност да завършат пълноценно в надпреварата.За гостите на града, дошли да се насладят на хубавата природа и да наблюдават благородната надпревара, организаторите от общината приготвиха специална програма и различни изненади, с които да поддържат настроението – голяма музикална сцена с фолклорни изпълнения, рок група, документални филми за град Драгоман в Туристически информационен център и изненадата на кмета Андрей Иванов – тур до реставрирания Неделнишки манастир.„Доволни сме, че за поредна година посрещаме толкова много участници. За нас е от първостепенно значение във всяко следващо издание да нанасяме съществени подобрения в организацията и програмата на събитието. Радваме се, че състезателите го отчитат и споделят с нас хубавите емоции. През 2019 г. ни очакват и някои по-значителни промени в трасето, които ще направят предизвикателството още по-голямо и ще дадат възможност на вече преминалите досегашния маршрут да се насладят на нови гледки и технически изпитания, като заедно с това намалим значително и екологичния отпечатък“, сподели г-н Любомир Попйорданов, идеен инициатор и организатор от магазини „Стената“.", "date": "2018.05.01", "title": "Над 500 участници в 7-мото издание на „Байк и рън за Чепън’2018” (снимки)"}
{"url": "https://offnews.bg/obshtestvo/shefat-na-sos-ostavkata-na-i-d-kmeta-na-mladost-e-biagstvo-ot-otgovo-679771.html", "text": "Зам.-кметът на “Младост” Владимир Клисуров е изборът на г-жа Десислава Иванчева за изпълняващ длъжността кмет на района и това е причината, поради която Столичният общински съвет единодушно гласува кандидатурата му. Днес, 5 дни след избора му, научаваме за желанието му да подаде оставка. Оставката на г-н Клисуров в този момент е бягство от отговорност за обещанията, които дадоха на хората, и от последиците от управлението им на район “Младост”. Това се казва в позиция на председателят на СОС Елен Герджиков по повод решението на и.д. кмета на Младост Владимир Клисуров да подаде оставка. Той обяви решението си по-рано днес във фейсбук. Г-н Клисуров е част от екипа на г-жа Иванчева, който в последните 2 г. управлява “Младост”, затова няма как да приемем обяснението му, че сега осъзнава своята некомпетентност. Надявам се, че това, което причиняват на жителите на район “Младост” с това прехвърляне на отговорност, не е умишлено и не цели още по-голям хаос в района.В Председателския съвет на Столчния общински съвет ще обсъдим новите обстоятелства и начина, по който можем да гарантираме административното обслужване на гражданите в района, заявява Елен Герджиков. ", "date": "2018.05.01", "title": "Шефът на СОС: Оставката на и.д. кмета на Младост е бягство от отговорност"}
{"url": "https://offnews.bg/drugi/bortcite-ni-ostanaha-bez-final-na-evropejskoto-679772.html", "text": "Националите ни останаха без голям финал и във втория ден на европейското по борба, класическия стил в Каспийск, Русия.И четиримата ни представители днес загубиха срещите си, но съперниците им продължават на полуфиналите.Третият от Евро 2016 Даниел Александров (82 кг) започна силно – 5:2 срещу турчина Емре Кус, но на четвъртфиналите претърпя поражение от настоящия №1 в света Максим Манукян (Армения) – 2:5. Дейвид Димитров (67 кг) също започна убедително – 11:2 срещу беларусина Дауров, но в следващия кръг бе спрян от поляка Керечински, трети на „Никола Петров“.Петият от олимпиадата Рио 2016 Николай Байряков (97) пък загуби на старта от сърбина Каджая с 1:3. Съперникът му стигна до полуфиналите и запази надеждите ни в репешажите за бронза. Младият Августин Спасов (60 кг) имаше същата съдба. В първия кръг той претърпя поражение от италианеца Сандрон с 4:5, но съперникът му продължи на полуфинал.По-късно днес бронза ще атакуват Недялко Петров (55 кг), Николай Вичев (63 кг) и Милослав Методиев (130 кг).Финалните срещи за 3 място, както и за 1-2 място започват от 18 часа и ще продължат до 21 часа.Утре участието си започват жените.Същевременно легендата Александър Карелин изрази съжаление, че в първия ден на първенството зрителският интерес е бил изключително слаб и залата е останала полупразна.", "date": "2018.05.01", "title": "Борците ни останаха без финал на европейското"}
{"url": "https://offnews.bg/politika/15-000-na-parvomajskoto-shestvie-na-bsp-sreshtu-mizeriata-i-grabezha-679757.html", "text": "Благодаря ви, че имате смелостта, днес, да се съберем и нашият глас да бъде чут. Това е шествие-протест срещу корупцията и бедността, за справедливост, за справедливо заплащане на труда, за свобода на словото, за човещина свобода.С тези думи председателят на БСП Корнелия Нинова даде началото на първомайското шествие. Тази година, традиционното за левицата събитие, е за достоен труд, срещу бедността и корупцията. 15 000 души, дошли от цялата страна в София, тръгнаха на шествие от паметника на Незнайния войн към Министерския съвет, където ще се проведе протестът.Те носят плакати с надписи: \"Корупцията ни прави бедни\"; \"Не ни превръщайте в нация от обслужващ персонал\"; \"Заплата на хигиенист в Германия - по-висока от учител в България\".Група младежи, облечени в тениски с надпис \"Оставка\", носят транспарант \"Работим и сме бедни\". Стоян Мирчев: Повече няма да позволим на Борисов да вземе властта Днес за мен не е празник, защото съм гневен. Гневен съм заради мизерията и бедността, заради корупцията, заяви народният представител от ПГ на „БСП за България“ Стоян Мирчев по време на митинг-протеста. Той попита - кой стои зад Гинка Върбакова. „Зад нея се крие само един човек и това е Бойко Борисов. С корупцията, която насажда, той краде от нас, категоричен бе Мирчев. „Ще застанем под прозорците на Борисов и той трябва да ни чуе, че повече така не може! Промяната идва с нас! Нека Бойко види това множество и да знае, че ще го отвеем. И повече няма да позволим да вземе власт от българския народ!“, каза още Стоян Мирчев. ", "date": "2018.05.01", "title": "15 000 на първомайското шествие на БСП срещу мизерията и грабежа"}
{"url": "https://offnews.bg/politika/radev-ako-patiat-na-uspeha-ne-minava-prez-truda-obrecheni-sme-na-pos-679756.html", "text": "Днес светът отбелязва Международния ден на труда и работническата солидарност. Един от празниците, които сплотяват отвъд националните граници и културите. Уважението към труда е мерило за обществената справедливост. Това написа във фейсбук президентът Румен Радев по повод първи май.В текста му се казва още: У нас в много региони и в много професии трудът е недооценен. Затова бих желал да поздравя хората, които отстояват правото на достойни условия на труд и справедливо заплащане.Общество, в което пътят към успеха не минава през труда и съзиданието, а през корупцията и клиентелизма, е обречено на постоянна криза и неудовлетворeност. От нас зависи да ги преодолеем. Затова искам да благодаря на всички онези: бедни и заможни хора на умствения и физическия труд, които с почтеност и усърдие градят и пазят България.Честит Първи май, скъпи сънародници!", "date": "2018.05.01", "title": "Радев: Ако пътят на успеха не минава през труда, обречени сме на постоянна криза"}
{"url": "https://offnews.bg/politika/mladost-pak-bez-kmet-i-d-klisurov-dava-ostavka-679758.html", "text": "Избраният за и.д. кмет на Младост на мястото на арестуваната за подкуп Десислава Иванчева - Владимир Клисуров, подава оставка, става ясно от негово изявление във фейсбук. Смятах да направя това изявление, след като реално подам оставка. Оказа се, че чисто технически няма кой да ми я приеме. Поне това смятат г-жа Фандъкова и зам.-кмета на столицата г-жа Ралица Стоянова. Затова вероятно известно време ще трябва да съм нещо като заместник-кмет, заместващ титуляра до завръщането, който ще е в отпуска до завръщане до приемане на оставката му. Всъщност това е поредният щрих от трагикомедията, която тече. Така, че ми трябват и трудовоправни съвети, пише Клисуров. В текста му се казва: Искам да Ви информирам, че в качеството ми на зaместващ кмета на „Младост”, г-жа Десислава Иванчева, смятам да използвам свое законово право и да внеса в Столичен общински съвет предложение за провеждане на референдум срещу презастрояването. То включва същите онези въпроси, под които се подписаха 14 000 граждани и които СОС с лека ръка отхвърли. Делото срещу това решение още е в съда. Сега се надявам съветниците да загърбят партийните си пристрастия и да разгледат в най-кратки срокове предложението. Въпросите към гражданите са модифицирани, според предишните забележки, но и общинарите могат да използват правомощията си и да ги коригират, без да променят смисъла им. За обикновения човек е важно този референдум да се проведе. Преди и последната градинка в „Младост” да е изчезнала. Въпросите са формулирани по следния начин:1) Подкрепяте ли в срок от две години да се приемат изменения в Подробните устройствени планове на Младост 1, Младост 1А, Младост 2, Младост 3, Младост 4, които да не позволяват ново застрояване на съществуващите зелени площи, междублокови пространства, терени с разположени съоръжения за игра на деца, паркинги и погранични на парковете територии?2) Подкрепяте ли за срок от две години да се обяви мораториум върху издаването на разрешения за строеж и започващо строителство в район „Младост” на Столична община, област София – град, до изменения на Подробните устройствени планове на Младост 1, Младост 1А, Младост 2, Младост 3, Младост 4, които да не позволяват ново застрояване на съществуващите зелени площи, междублокови пространства, терени с разположени съоръжения за игра на деца, паркинги и погранични на парковете територии?Ще се съобразя с много добре мотивирани препоръки за евентуални техни корекции.Уважаеми дами и господа,Взех и едно друго решение. Вече го обявих на екипа на районната администрация и на кмета на София г-жа Йорданка Фандъкова. То касае моята оставка. Тук ще се опитам да обясня мотивите за нея. Накратко, аз съм член на инициативата „Зелен Младост” и отказвам да си „цапам“ ръцете с унищожаването на зелените площи на „Младост”. Столичен общински съвет не се съобрази с основно мое право – да откажа определен пост или длъжност, което направих с декларирания ми самоотвод. Още повече, че с колегата арх. Румен Русев отправихме консенсусно предложение той да поеме кормилото на районната администрация. Мнението ни не бе зачетено. Всъщност нещо нормално за тази „правова” държава. Но в тази политическа игра аз не желая да съм пионката. Пионката, която като член на „Зелен Младост” да пусне строежите, които г-жа Иванчева успя да стопира. И заради които видяхте какво й се случи, по сценарий, за чието авторство всички дълбоко в себе си се досещате. Не искам да преча и на разследването и в един момент да бъда обвинен, че съм останал, за да замитам следи.Както вече заявих, вярвам на колегата арх. Румен Русев, който според мен трябва да остане като кмет на Район „Младост”. Той е специалист с огромен стаж, при това и отличен администратор. Очаквам той и екипът да разглеждат строителните книжа под лупа и да използват всички законови възможности, за да спасят зелените площи и без това недостатъчните паркинги в „Младост”. Очаквам, че ще направи всичко възможно в тази посока. Призовавам да проявяваме разбиране към законово мотивираните му действия, тъй като в много случаи той няма да има правилен ход с правомощията на районен кмет. Казано простичко, когато главният архитект на София разреши даден строеж и го изпрати в районната администрация, кметът има кратък срок, в който да го обяви. Ако не го стори, алтернативата му са съд и сериозни глоби. Ние, жителите на този град, гражданите на тази държава, обаче винаги може да си кажем мнението, да защитим правото си на нормален живот, да защитим здравето на децата ни. Когато сме заедно сме бивали чувани. Така ще е и занапред. Така че ако арх. Румен Русев остане, ще се нуждае от нашата подкрепа, за да се бори със системата и гражданската воля за борба срещу статуквото и тя не трябва да секва. Надявам се и той да продължи да прави разкрития за частни метростанции и булеварди, макар всички да видяхме, че извършителят е неизвестен или давността е изтекла. Понеже ще тръгнат спекулации, строежи не съм пускал. Аз съм член на „Зелен Младост”, извървявах пътя дотук с нашия лидер Десислава Иванчева, която запали искрата в нашия квартал и няма как да си оцапам ръцете с подписи върху разрешителни за строежи в паркове, в зелени площи и върху паркинги. Приех временно решението на Общинския съвет, защото като ръководител на ресор образование бях наясно, че в създалия се административен вакуум няма кой да разпореди плащанията към детските градини и училищата. Отговорност към тези институции и работещите в тях мога да поема. Отговорност за пускане на строежите – не! Макар да се съмнявам, надявам се хората от „Зелен Младост” един ден да разберат моето решение. За момента категорично отказват да го сторят.Надявам се колегите ми ще запазят добри спомени за общата ни работа. Както и очаквам приятелите и познатите ми да запазят чувствата и уважението, което си имаме. Предполагам, че когато кофата с помия, която бе плисната върху г-жа Иванчева и г-жа Петрова, бъде отново напълнена, ще бъде излята върху мен и останалите съмишленици. Ще светваме като елхи, ще продължим да бъдем подслушвани и следени. Но когато се впуснахме да будим гражданското общество, бяхме наясно, че този кръст е тежък.Донякъде съм разочарован от гражданите на „Младост” и на София. В социалните мрежи виждам огромна подкрепа за г-жа Десислава Иванчева и г-жа Биляна Петрова, но на протестите в тяхна защита се събират едва десетки хора. Така беше и досега. В резултат на политиката ни на активно уведомление на гражданите за инвестиционните намерения, бяха получени възражения от хиляди хора, които препращахме на Кмета на столицата, на Главния архитект на София, дори в министерствата. Вероятно и досега тези подписки почиват в разни чекмеджета. На протестите обаче излизаха едва стотици, а останалите вдигаха рамене и казваха „от нас нищо не зависи”.Призовавам и управляващите: крайно време е да се вслушате в гласа на гражданите – променете градоустройството и законите коренно и те да започнат да защитават не само инвеститорските и финансови интереси за милиарди, но и отделния човек, неговото здраве и здравето на децата ни.Споделям и едно извинение към медиите. Получих покани за гостуване във всички телевизии и искам да стане ясно защо им отказах. Нямам какво да крия, отговорих на въпросите ви след гласуването в СОС, но не желая да се нагърбвам с теглото на медийна звезда. Още повече, близките ми знаят, че силата ми не е реториката.И още нещо. Смятах да направя това изявление, след като реално подам оставка. Оказа се, че чисто технически няма кой да ми я приеме. Поне това смятат г-жа Фандъкова и зам.-кмета на столицата г-жа Ралица Стоянова. Затова вероятно известно време ще трябва да съм нещо като заместник-кмет, заместващ титуляра до завръщането, който ще е в отпуска до завръщане до приемане на оставката му. Всъщност това е поредният щрих от трагикомедията, която тече. Така, че ми трябват и трудовоправни съвети.И не забравяйте: Ние сме Зелен Младост. Независимо в кой квартал или град на България живеете, бъдете и вие!", "date": "2018.05.01", "title": "Младост пак без кмет, и.д. Клисуров дава оставка"}
{"url": "https://offnews.bg/obshtestvo/remontat-na-grafa-zapochva-sled-sedmitca-spirat-tramvaite-679690.html", "text": "Започват летните ремонти по булеварди и улици в София, реконструкцията на ул. \"Граф Игнатиев\" стартира след седмица - на 8 май. Проектът предвижда подмяна на канализацията, настилките и трамвайните релси по улицата, ремонт на площадите \"Славейков\", \"Гарибалди\" и на градината пред църквата \"Св. Седмочисленици\", както и на част от \"Солунска\", \"Шишман\" и Шести септември\". Ремонтите ще започнат от ул. „Алабин“ и ще се извършват поетапно. Първият е до площад Гарибалди, вотрият продължава до Попа, а третият - до бул. \"Христо и Евлоги Георгиеви\". Целта е трамвайните релси да станат безшумни, а платното и тротоарите да се изравнят в споделено пространство. Пазарът за книги на пл. \"Славейков\" ще се завърне след реконструкцията в нови павилиони. Пазарът за зеленчуци ще се премести срещу градинката при църквата \"Св. Седмочисленици\" и ще работи в определен ден.Трамваите в района спират за времето на ремонта, който по план трябва да продължи 300 дни, най-вероятно и догодина. Временен автобус ТМ10 ще се движи от Зоопарка през хотел Хемус, по Канала и Алабин до бул. Христо Ботев, Стамболийски до Света неделя и Орлов мост и обратно по маршрута. Ремонти на 20 големи улици и булеварди ще има в столицата това лято. Други предвидени ремонтни дейности на релсов път са ул. “Каменоделска”, бул. “Цар Борис III”, както и отсечката по трамвайната линия по бул. „България“, която беше спряна заради строителството на метрото. През този строителен сезон е предвиден ремонт на подлеза на бул. „България“, както и за участъка от бул. „Ив. Ев. Гешов“ до бул. „Гоце Делчев“.Строителствата през лятото ще продължат и с работа по обекти от миналата година като разширението на бул. „Тодор Каблешков“ и бул. „Монтевидео“. Преасфалтирани ще бъдат бул. „Христофор Колумб“, Източната тангента и бул. „Васил Левски“ в отсечката между СУ и бул. „Патриарх Евтимий“. Само до няколко седмици предстои да стартира и работата по ул. „Филип Кутев“, като първоначално там ще работи Софийска вода, след което ще се извърши разширение и преасфалтиране на участъка.Предвиждат се още ремонти на малките квартални улички. Кои точни участъци ще бъдат реконструирани ще решават районните кметове. Всички ремонтни дейности е предвидено да приключат до началото на учебната година.За тази година е предвидена и специална програма за ремонт на тротоарите в цяла София, смяната на настилките ще продължи две години. Бюджетът е 10 млн. лева.", "date": "2018.05.01", "title": "Ремонтът на Графа започва след седмица, спират трамваите"}
{"url": "https://offnews.bg/futbol/stefan-danailov-iska-palen-stadion-za-iubileia-na-tcska-679759.html", "text": "Един от най-големите български актьори, който е заклет привърженик на ЦСКА - Стефан Данаилов, призова феновете да дойдат на Националния стадион на 5 май, за да празнуват заедно 70-годишния юбилей на клуба, информира официалния сайт на \"червените\".Ламбо записа специално видеообръщение към привържениците.\"Привържениците на ЦСКА обичат ЦСКА, сигурен съм. Тия млади, луди глави ме радват много и ме тревожат много със своето недобро поведение понякога, но съм им го простил, защото знам, че го правят от сърце и с любов\", сподели той.\"Няма да бъда по-щастлив от това да видя стадиона пълен. Елате бе, елате да видим, без да се съобразяваме дали ще победим, дали няма да победим. Ние ще победим, ако сме заедно всички там. Това ще бъде победата. Да сме живи и здрави, оптимистично настроени и да крещиме здраво \"ЦСКА, ЦСКА\", заяви Данаилов.Военнновъздушните сили на България също ще участват в празника. Новината бе обявена от официалния сайт на Министерството на отбраната. Полетите ще са част от тренировките за военния парад по повод Гергьовден и ще се осъществят между 18 и 20 часа на 5 май над националния стадион.Междувременно се появи информация, че треньорът Стамен Белчев е освободен, а мястото му до края на сезона ще заеме Христо Янев. Новината все още не е потвърдена официално от ЦСКА.", "date": "2018.05.01", "title": "Стефан Данаилов иска пълен стадион за юбилея на ЦСКА"}
{"url": "https://offnews.bg/obshtestvo/chestvame-142-godini-ot-aprilskoto-vastanie-679741.html", "text": "Кулминацията на честванията по повод 142-рата годишнина от Априлското въстание е днес, център на събитията са Панагюрище и Копривщица.Военно-историческа възстановка, литийно шествие, заупокойна молитва в памет на загиналите и тържествен ритуал по издигането на националното знаме са част от церемониите, предвидени в Панагюрище. Там ще бъде и парламентарният шеф Цвета Караянчева.А градът, в който е гръмнала първата пушка на бунта, ще почете годишнината с полагане на цветя на гроба на Тодор Каблешков. В Копривщица също е подготвена традиционната възстановка на събитията. За гостите ще пее Николина Чакърдъкова. Клисура отбеляза снощи с тържествена заря 142 години от Априлската епопея. Стотици хора от цялата страна дойдоха да се поклонят пред паметта на героите. Почетните роти на 61 Стрямска механизирана бригада бяха приети от председателя на Народното събрание Цвета Караянчева. „Неслучайно след Освобождението благодарна България 30 години събира дарения, за да може да издигне тук най-достойния паметник на саможертвата на клисурци и разбира се този паметник е читалище, защото читалището е символ на духа, просвещението, културата, и нашите деди са знаели, че точно такъв символ заслужава Клусира”, каза Цвета Караянчева, цитирана от бТВ. В местната църква по-рано днес беше отслужена заупокойна панихида в памет на загиналите около 400 клисурци. ", "date": "2018.05.01", "title": "Честваме 142 години от Априлското въстание"}
{"url": "https://offnews.bg/futbol/gundi-kakavto-ne-go-poznavate-679753.html", "text": "Това е заглавието на уникална биографична книга за футболната легенда на \"Левски\" и България Георги Аспарухов.\"Гунди щеше да навърши 75 години на 4 май 2018 г., ако Бог не го бе прибрал толкова рано в небесния отбор на звездите - пишат авторите. - Годишнината от неговото рождение е поводът в тази книга да бъдат събрани 28 истории за големия нападател.\"Точно колкото са годините, които Аспарухов бе на този свят.Внимателно са подбрани 28 уникални авторски снимки на големия майстор в спортната фотография Петър Спасов, предоставени лично от него за изданието.Историите, които ще прочетете, са събрани от авторите Елица Младенова, Георги Иванов, Добромир Добрев и Кристиан Иванов през техния журналистически път. Лични срещи с най-близките хора на Аспарухов ще го разкрият пред вас в светлина, в каквато не сте го виждали. Ще прочетете емоционален пролог от жената до него - Лита, написан специално за юбилейното издание.Книгата ще има две официални премиери точно на 4 май, деня, в който се навършват 75 години от рождението на вероятно най-обичания роден футболист.Изданието ще бъде представено в залата за пресконференции на стадион \"Георги Аспарухов\" в 16,30 ч., малко преди срещата между \"Левски\" и \"Ботев\", посветена на Гунди. От 16,00 ч. на юбилеен концерт в Музикалния театър, организиран от фенклуба на Гунди, ще се състои другата премиера.", "date": "2018.05.01", "title": "Гунди, какъвто не го познавате!"}
{"url": "https://offnews.bg/politika/pargov-balgaria-triabva-da-se-promeni-i-vsichki-balgari-da-imat-shans-679761.html", "text": "България трябва да се промени така, че всички българи да имат шанс да работят и живеят достойно тук\", заяви председателят на БСП-София Калоян Паргов пред 15 000 хиляди, събрали се на първомайския митинг срещу мизерията и грабежа. Днешният 1-ви май не е празничен, а е ден на протест срещу бедността и корупцията, с които ще се запомнят трите правителства на ГЕРБ, каза Паргов. По думите му днешна България е изправена пред огромно предизвикателство – работещите хора напускат страната в желанието си да намерят по-справедлива оценка за своя труд.Правителството не си дава сметка, че демографската катастрофа застрашава съществуването на нацията ни, която има хилядолетна история. Липсата на социална чувствителност, на грижа за бедните, болните, хората с увреждания и майките е запазена марка за днешните управляващи от ГЕРБ. И с това ще бъдат запомнени те, категоричен бе той. Според него процесът на ликвидация в държавата продължава с болници, училища, предприятия и научни звена.  Паргов обясни, че решението е едно – силно участие на държавата в икономиката, гарантирани трудови, социални и граждански права. Социалистът подчерта, че България трябва да си върне пазарите и да поеме по пътя на индустиализацията и въвеждането на високи технологии. Според него справедливостта и солидарността са ценностите, които ще ни изведат от блатото на бездушието и общественото разделение. \"Ако сега не ни чуят управляващите, ще чуят гласа на народа на следващите избори, а те чукат на вратата. Нашата цел е добруването на мнозинството от българите, а не благополучието на малцинството\", каза още председателят на БСП-София. \"Вярвам, че нашият глас ще бъде чут. Вярвам, че бъдещето на България не е обречено, че със силата на общата ни воля ще променим утрешния ден на трудещите се българи!\", категоричен бе Калоян Паргов.Стела Енева: Не искаме привилегии, а само право на труд и приличен живот\"Днес е празник на труда и трудовите хора, но в обществото ни нараства несправедливостта към тези, които градят нашето настояще и бъдеще\", заяви параолимпийска лекоатлетка Стела Енева. Тя обясни, че като човек с увреждане още по-осезателно усеща несправедливостта в нашето общо ежедневие. \"Пътувах по света и видях възможностите, предоставяни на хора като нас. Може и тук да бъде така. Ние не искаме привилегии, а само право на труд и приличен живот. Ние сме част от света и трябва да имаме своето достойно място в него\", заяви Енева.Александър Бончев: Нека построим държава, в която младите имат бъдеще\"Аз съм студент, решил да остане в България. Решил да гради бъдеще тук. Мои приятели и близки избраха лесния път - някъде навън. Аз обаче останах\", заяви Александър Бончев, студент от Софийския университет. Той обясни, че откакто е студент, му се е налагало да работи какво ли не, дори и без трудов договор. \"Това е по-трудният избор и аз го знам. Аз обаче съм още тук и няма да си ходя\", подчерта той. По думите му трудът не се оценява, младите бягат, а държавата се прави, че не вижда как бъдещето на прекрасната ни страна си отива. \"Нека днес покажем, че сме недоволни. Нека днес накараме хората отново да проговорят. Нека цяла България чуе. Нека Европа чуе. Нека чуят, че искаме промяна. Нека знаят, че има хора като мен, още тук. Нека разберат, че друг избор нямат. Нека да започнем да строим държава, в която младите хора имат бъдеще\", призова Александър Бончев.Д-р Дулева към управляващите: Зов за помощ, за спасяване на държавните болници с общинско участие\"Г-н здравен министър, г-н премиер, господа управляващи- зов за помощ, за спасяване на държавните болници с общинско участие\", така се обърна д-р Дулева от Ловеч към управляващите. Тя обясни, че здравеопазването ни е болно и умира. \"Държавните болници фалират една след друга. Те не трябва да са фирми, здравето не е стока и не се търгува\" категоричнна бе д-р Силвия Дулева. \"Всички граждани сме потърпевши от хаоса в здравеопазването. Здравната ни система има нужда от промяна, защото в момента нито пациентите, нито лекарите са доволни\", заключи тя.", "date": "2018.05.01", "title": "Паргов: България трябва да се промени и всички българи да имат шанс живеят достойно тук"}
{"url": "https://offnews.bg/sviat/tramp-otlozhi-vojnata-sasht-es-do-1-iuni-679744.html", "text": "Президентът на САЩ Доналд Тръмп отложи с месец влизането в сила на митата за внос на стомана и алуминий от ЕС, Канада и Мексико.През март той наложи 25% \"данък\" върху вноса на стомана и 10% за алуминий, но скоро след това даде отсрочка на Европа до 1 май. С новото решение периодът продължава до 1 юни, като Канада и Мексико също са временно изключени от мита. Европа е изнесла в Щатите стомана за над 5 милиарда евро и алуминий за над 1 милиард евро през миналата година.Принципно споразумение за освобождаване от тарифите е постигнато и с Аржентина, Австралия и Бразилия. То ще бъде финализирано през следващите 30 дни.Китай не ползва подобни \"бонуси\", заради което наложи контра облагане за някои стоки от САЩ.", "date": "2018.05.01", "title": "Тръмп отложи войната САЩ-ЕС до 1 юни"}
{"url": "https://offnews.bg/sviat/transportna-stachka-blokira-gartcia-do-polunosht-679742.html", "text": "Транспортна стачка блокира Гърция днес. В празничния ден ще протестират работещите в градския транспорт на Атина. Метрото в частта от бул. „Дукиса Плакентиас“ до летище „Елефтерис Венизелос“ също няма да се движи. Заради 24-часовата стачка на заетите в железопътния транспорт няма да се движат влаковете от крайградската железница в Атина, както и влаковете на компанията „Trainoce” в цяла Гърция. Общогръцката морска федерация е обявила 24-часова национална стачка за всички кораби и те ще останат по пристанищата.Протестът ще приключи в полунощ на 1 май.", "date": "2018.05.01", "title": "Транспортна стачка блокира Гърция до полунощ"}
{"url": "https://offnews.bg/obshtestvo/25-vida-tehnika-izlizat-za-parada-na-6-maj-679677.html", "text": "25 вида техника от сухопътните войски и военновъздушните сили ще бъде показана тази година на парада по повод 6 май - Деня на храбростта и празник на Българската армия. Гвоздеят в програмата на парада тази година ще бъдат  от състава на ВВС. Това са С-125 (SA-3), С-200 (SA-5) и  С-300 (SA-10). И трите комплекса са предназначени за унищожаване на вражески въздушни цели. На парада Военновъздушните сили ще бъдат представени от типове самолети и вертолети, които са на въоръжение в родовете авиация – изтребителна, щурмова, вертолетна, транспортна и учебна.Парадът традиционно ще бъде открит с един вертолет „Ми–17”, носещ националния флаг. Вертолетът ще прелети над площад \"Александър I\" със скорост 80 км/ час, на височина 100 м.Ми-17 е познат най-вече с операциите по гасене на пожари и издирване на изгубили се туристи в планината. Той обаче има много повече възможности и може да лети във всякакви метеорологични условия.  Развива максимална скорост от 250 км/ч и може да достигне височина до 5000 м. Товароподемността му 4 тона, като максималната маса на превозвания товар на външно окачване може да достигне 3 тона. Практическата далечина на полета е 495 км.С него могат да бъдат превозени 24 десантчици, а в санитарния вариант на машината могат да се поберат 6 носилки, медик  и трима седящи.На практика вертолет Ми-17 може да изпълнява задачи по превоз на войски, бойна техника и екипировка; въздушно визуално, радиационно и химическо разузнаване; транспорт на едрогабаритни товари на външно окачване; спасително-издирвателни операции над суша и море и авиомедицинска евакуация и гасене на горски пожари с подвесна система с обем 2500 кг.След него ще прелети вертолет Ми-24, който е уникална въздушна платформа, както за огнева поддръжка на пехотата, така и за транспортиране на товари и стоварване на десанти. Машината е с два двигателя, като стандартно е оборудвана с брони на кабините на екипажа и жизнено важните агрегати, което осигурява голяма бойна живучест и отлична защита от леко стрелково оръжие.Вертолетът Ми-24 е многоцелеви. Може да развие скорост до 335 км/ч на височина 4500 метра. Максималната маса на превозвания товар на външно окачване е 2400кг., далечината на полета е 450 км. Вертолетът се използва за задачи по авиационна поддръжка на войските, за въздушно визуално, радиационно и химическо разузнаване; спасително-издирвателни операции над суша и море и авиомедицинска евакуация; поразяване на малоразмерни небронирани или леко бронирани цели в тактическата дълбочина на противника; поразяване на жива сила и осигуряване на огнева поддръжка на групи за специални операции;Транспортното отделение на машината поема до 8 бойци, като 4-ма от тях могат да водят огън от специално обособени позиции от двата борда. Санитарен вариант – две носилки, медицинско лице и двама седящи.Над площада в София ще прелетят още: - AS-532AL „Cougar” - многоцелеви вертолет от среден тип. Произведен е във фирмата „Еврокоптер” – Франция. Схемата на изпълнение е осева с четирилопатен носещ винт и петлопатен опашен винт, задвижвани от два турбинни двигателя Makila 1A1 с максимална мощност от 1400 kw (1900к.с.). Пилотажно-навигационното оборудване е от последно поколение многофункционални дисплеи, които максимално улесняват летеца при пилотирането. Оборудван е със система за планиране на полета и подвижна карта. Максимална скорост на полета е 300 км/ч, а максималната му височина е 8300 метра. Има товароподемност от 4 тона и практическа далечина на полета от 760 км. Тактическият му радиус е 360 км.Вертолетът изпълнява задачи денем и нощем в прости и сложни метеорологични условия, като може да превози до 24 души и товар. Той може да участва в десантни задачи и въздушно разузнаване, както и да евакуира пострадали. Той може да изпълнява задачи по бойно търсене и спасяване, аварийно-спасителни операции от режим на висене над суша и вода и VIP полети.- Самолет „Спартан” е среден клас двудвигателен турбовитлов военнотранспортен самолет от най-ново поколение. Вече 10 години екипажите на самолета успешно изпълняват задачи от целия спектър от мисии на военнотранспортната авиация за превоз на войски и товари, авиомедицинска евакуация, полети по маршрут на малки и пределно малки височини, стоварване на тактически въздушни десанти, изпълнение на тактически маньоври за кацане от грунтови къси и полуподготвени полоси. През годините със самолета са изпълнени над 40 животоспасяващи мисии за превоз по въздуха на болни, пострадали и на органи за трансплантация.- Самолет PC-12 – Пилатус е еднодвигателен турбовитлов самолет, предназначен за превоз на пътници и товари. Самолетът е на въоръжение в Българските ВВС от 2003 г. С него са изпълнени десетки животоспасяващи мисии за транспортиране по въздуха на болни, пострадали и на органи за трансплантация.- Самолет РС - 9М – Пилатус е дозвуков турбовитлов учебно тренировъчен самолет. Максимална скорост от 320 kts. Максимална височина на полета от 8500 метра. Пилотажните му характеристи ки и съвременното пилотажно – навигационно оборудване го правят изключително подходящ за всички фази на летателното обучение.- Щурмови самолет Су-25 е на въоръжение във Военновъздушните сили на Република България от 1986 година и от тогава е базиран на летище Безмер. Предназначен е основно за действия по малоразмерни подвижни и неподвижни бронирани земни цели, площадни цели като полоси за излитане и кацане на авиационна техника, войскови райони, командни пунктове и др., както и по надводни цели, като кораби и пристанищна инфраструктура, денем и нощем, във всякакви метеорологични условия. Може успешно да решава и задачи по унищожаване на въздушни цели с управляемото си ракетно въоръжение и мощното си 30-милиметрово оръдие.Су-25 е маневрен, надежден и с изключително мощно и ефективно въоръжение, оптимизиран за непосредствена авиационна поддръжка на сухопътните войски. Проектиран за работа в условията на силно огнево противодействие, способен е да носи голям боен товар и да изпълнява задачи с бойно използване с голяма бойна ефективност, да действа от бетонни и полеви летища с грунтово покритие в неблагоприятни климатични условия.Самолет Су-25 е с два двигателя Р-95Ш с тяга по 4100 кг. Максималната му излетна маса е 17500 кг. Максимална скорост при земята – 1000 км/ч. Максимален радиус на действие 250 км. Практически таван на полета – 7000 метра.Въоръжен е с вградено 30 мм двуцевно оръдие ГШ-30 с боекомплект от 250 снаряда.Има десет точки на окачване, разположени на крилото на самолета, като на крайните две от тях носи управляеми ракети за борба с въздушни цели.Може да носи до 32 авиационни бомби калибър 100 кг или до 4 тона бомбови товар. В комплекта на неговото въоръжение влизат и четири типа неуправляеми ракети калибър от 57 до 250 мм, като от калибър 57 мм може да носи до 256 броя и при залпов огън да ги изстреля за по-малко от 3 секунди.За поразяване на земни и надводни цели от голямо разстояние, самолета е въоръжен с два типа управляеми ракети с лазерно насочване.- Самолет МиГ-29 е лек, фронтови, свръхзвуков изтребител, 4-то поколение, за завоюване на превъзходство във въздуха, способен да унищожава земни и морски цели във всякакви метеорологични условия, денем и нощем. Самолетът е с два двигателя с тяга на форсаж по 8300 кг, максимална скорост – 2450 км/ч и практически таван – 18000 м. Носи управляемо ракетно въоръжение (6 броя ракети) за борба с въздушни цели и неуправляемо бомбово и ракетно въоръжение за стрелба по земни цели. МиГ-29 е самолет от четвърто поколение.На парада ще бъде показана и техника на сухопътните войски, която по-рядко \"гастролира\" на жълтите павета.Сред машините ще бъде показан лек автомобил с повишена проходимост брониран „Мерцедес” G 270FB-6. Джипът е предназначен за транспортиране на личен състав при изпълнение на бойни задачи. Той има монтиран люк с възможност на завъртане на 360 градуса и застопоряване във всяко едно положение. Може да се монтира 7,62 мм и 12,7 мм картечница. Двигателят е тип – дизелов с максимална скорост на движение 120 км/ч.Бронираната машина „Хамър” също ще премине по площада. Тя е предназначена за транспортиране на личен състав при изпълнение на бойни задачи, патрулиране, и конвоиране на механизираните формирования. На машините се монтира 7,62 мм картечница. Двигателят е 6,5-литров дизелов с турбокомпресор. Мощността му е 190 конски сили, който развива максимална скорост от 110 км/ч.Зрителите ще могат също така да видят и бойна бронирана колесна машина „Comando select”. Тя е предназначена за транспортиране на екипажа на машината и механизираното отделение при изпълнение на бойни задачи. Въоръжението е една 12,7мм. картечница „Браунинг М2 калибър 50”, сдвоена с 40мм автоматичен гранатомет МК 19 и съоръжение за изстрелване на 76мм. димни гранати. Машините разполагат с 6- цилиндров дизелов двигател с турбокомпресор. Максималната скорост на движение е 100 км/ч. Притежават висока степен за балистична и противоминна защита на екипажа. Бойните машини „Comando select” са доставени за контингента ни в Афганистан по Програмата за чуждестранно военно финансиране (FMF) на САЩ.Друга бойна бронирана колесна машина, която ще излезе на площада, е „Guardian”. Предназначена е за транспортиране на екипажа на машината и механизираното отделение при изпълнение на бойни задачи. Въоръжението е една 12,7мм. картечница „Браунинг М2 калибър 50”, сдвоена с 40мм автоматичен гранатомет МК 19 и съоръжение за изстрелване на 76мм. димни гранати. Машините разполагат с 6- цилиндров дизелов двигател с турбокомпресор. Максималната скорост на движение е 100 км/ч. Притежават висока степен за балистична и противоминна защита на екипажа. Бойните машини „Guardian” са използвани до 2012г. от контингентите ни в Афганистан.Сред машините ще бъдат още:- Бронетранспортьор БТР-60 ПБ МД-1, оборудван със съвременни дизелови двигатели и автоматични скоростни кутии. Въоръжението е с 14,5 мм куполна картечница с прицелна далекобойност - 2000 м и 7,62 мм картечница с прицелна далекобойност - 1500 м. Екипажът на машината е от 7-9 души с десант. Развива максимална скорост на движение 80 км/ч, а при плаване 9-10 км/ч.- 152 мм оръдие гаубица Д-20. Предназначена е за унищожаване на артилерийски и други огневи средства на противника. Има следните характеристики: тегло в походно положение - 2,6 тона, тегло в бойно положение 2,7 тона, с разчет от 10 души. Максималното разстояние на стрелбата 17 400 м и скорострелност 4 изстрела в минута.- Реактивна система за залпов огън БМ-21 „ГРАД”. Предназначена е за унищожаване и подавяне на живата сила, огневите средства и опорните пунктове на противника. Установката има 40 направляващи, като залпа от 40 снаряда се извършва за 20 секунди. Разчетът е от 6 души. Максималното разстояние на стрелбата е 21 км.- 120 мм самоходна минохвъргачка Б1 – 11 „Сани”. Предназначена е за подавяне и унищожаване с навесен огън живата сила и огневите средства на противника, както и за разрушаване на полевите му отбранителни системи. Машината е бронирана от плаващ тип и разполага с четири души екипаж. Практическата скорострелност е 15 изстрела в минута.- 122 мм самоходна гаубица 2С-1 „Гвоздика“. Предназначена е за подавяне и унищожаване на живата сила и огневите средства на противника, разрушаване на полеви съоръжения, разчистване на проходи в минни полета и борба с танкове, артилерия и автомобили на противника. Разполага с екипаж от 4 души. Максималната далечина на стрелбата е 15 200 м.- Бойна машина на пехотата БМП-23. Бойната машина е бронирана, верижна от плаващ тип с екипаж от трима души и седем души десант. Въоръжението е 23 мм автоматично оръдие и 7,62 мм картечница сдвоена с оръдието. Максималната скорост на движение на машината е 62 км/ч, а при плаване 5 км/ч. В боекомплекта машината разполага с противотанкова двуканална система за управление 9П135М и установка за изстрелване на снаряди.- Бойна машина на пехотата БМП-1. Бойната машина е бронирана, верижна, плаваща, с екипаж от трима души и седем души десант. Въоръжена е с 73 мм гладкостволно оръдие и сдвоена към него 7,62 мм картечница. Максималната скорост на движение е 65 км/ч, а при плаване – 7 км/ч. В боекомплекта на машината е включен преносим противотанков управляем комплекс за борба с бронирани цели на разстояние от 500м до 3000м.- Танк Т-72, който е основна бойна верижна машина на Сухопътните войски с мощно въоръжение, сигурна бронева защита и висока маневремост. Въоръжен е с 125мм. гладкостволно оръдие, сдвоено с 7,62мм. картечница и една 12,7мм. зенитна картечница. с бойно тегло 41 тона, екипаж - 3 души. Двигателят е с мощност 780 конски сили.Тактически ракетен комплекс ТРК „Точка”. Предназначен е за поразяване на ракетни установки, пунктове за управление, летища, хранилища и високоточни оръжия на противника. Далекобойността на ракетния комплекс е от 15 до 75 км. Разчетът е от четирима души.- Зенитно-ракетен комплекс „ОСА-АКМ”. Мощно огнево средство за защита на механизираните подразделения от ударите на въздушния противник. Зенитно-ракетния комплекс „ОСА-АКМ” е автономен и е най-модерният комплекс на въоръжение в ПВО на Сухопътните войски. Той унищожава въздушни цели на малки и средни височини във всякакви метеорологични условия и в сложна радиоелектронна обстановка. Комплексът унищожава цели на височини от 25 до 5 000 метра и на разстояния до 10 500 метра, движещи се със скорост до 500 метра в секунда. Има възможност да обстрелва цел с две ракети едновременно. Разчетът му е от 5 души.", "date": "2018.05.01", "title": "25 вида техника излизат за парада на 6 май"}
{"url": "https://offnews.bg/obshtestvo/avtobus-s-turisti-svarshi-naftata-patnitcite-prez-noshtta-na-magistra-679745.html", "text": "Туристи са прекарали 4 часа през нощта на магистрала \"Струма\", след като горивото на автобуса, с който се връщали от Гърция, свършило на пътя. Според пътниците причината да замръкнат на шосето е шофьорът, източил нафтата на рейса, съобщи Нова тв. Около 22:30 ч. закъсахме на магистралата, след разклона за Дупница. Вътре имаше шофьор и екскурзоводка. Спряхме и започна суетене. Разбрахме, че е свършило горивото на автобуса, разказа една от пътничките в автобуса. Според друга жена водачът и екскурзоводката не са ги информирали своевременно какво се случва. Шофьорът не пуснал дори светлини в автобуса, за да не хаби акумулатора. Хората звънели на 112, откъдето ги посъветвали да сложат светлоотразителен триъгълник, но се оказало, че такъв липсва. Същият автобус трябвало на следващия ден да пътува до Пампорово. Като пресметнахме горивото, в него е трябвало да има още 150 литра нафта. Управителят на транспортната фирма, чийто автобус е нает, не знаеше къде е нафтата и не можеше да посочи кой е виновен, обясни  Добромир Илиев, управител на туристическата фирма „Глобал тур”.От транспортната фирма „Еделвайс 0707”, осигурила автобуса за екскурзията, предполагат, че някой е източил гориво при спирките на рейса. По сигнал на граждани до медиите Министерството на туризма започна проверка на туристическа агенция „Глобал тур”, за която бе съобщено, че изоставила 38 туристи за няколко часа през нощта в автобус на магистрала \"Струма\". Фирмата е регистрирана в Националния туристически регистър и има валидна застраховка до 6.07.2018 г., показа проверката на ведомството, съобщиха от министерството. ", "date": "2018.05.01", "title": "Автобус с туристи свърши нафтата, пътниците през нощта на магистрала Струма"}
{"url": "https://offnews.bg/kultura/preporachvame-vi-neliubov-na-andrej-zviagintcev-679747.html", "text": "Днес от 19:00 часа в Дома на киното може да гледате един от най-интересните филми, показанинатазгодишния София филм фест, който от броени дни се върти по кината у нас.Женя и Борис са в процес на развод, белязан от гняв, разочарование и взаимни обвинения. Насочвайки се към нов живот, всеки с нов партньор, те са нетърпеливи да започнат отначало, да отворят нова житейска страница, дори да има опасност по този начин да изоставят своя 12-годишен син Альоша. До момента, в който той става свидетел на един от техните скандали и изчезва.„Ще се променя, няма да повтарям грешките, които ме докараха до това разочарование, ще започна отначало.“ Това са мислите на хората, които обвиняват другите за собствения си провал. В края на краищата единственото нещо, което наистина можеш да промениш, е себе си. Само тогава светът около теб отново ще блесне. Може би само една ужасна загуба би позволила това да се случи\", казва режисьорът Андрей Звягинцев.", "date": "2018.05.01", "title": "Препоръчваме ви: \"Нелюбов\" на Андрей Звягинцев"}
{"url": "https://offnews.bg/112/kat-ustanovi-26-325-narushenia-na-skorostta-za-sedmitca-679755.html", "text": "26 325 нарушения са констатирани по време на последната операция на Пътна полиция за скорост. Тя се проведе по линия на Европейската мрежа на службите на Пътна полиция (TISPOL) от 16 до 22 април на територията на цялата страна, съобщи МВР. По време на предишната операция за контрол на разрешената скорост, проведена през  август 2017 г., са констатирани общо 18 955 нарушения.От констатираните общо 26 325 нарушения, 15 240 са установени от служители, осъществяващи контрол с мобилни технически средства. 4959 са констатирани със стационарни камери, а с новите камери на триноги са установени 6126 нарушения. По време на операцията са установени и редица криминални престъпления – 14 случая на притежание на наркотични вещества и са открити 5 издирвани лица.", "date": "2018.05.01", "title": "КАТ установи 26 325 нарушения на скоростта за седмица"}
{"url": "https://offnews.bg/sviat/goriashta-sgrada-se-sruti-v-brazilia-broiat-na-zhertvite-neizvesten-679760.html", "text": "Горяща сграда се срути в центъра на бразилския град Сао Пауло, по време на пожар, избухнал през нощта.Срутването е станало, докато огнеборците се опитват да загасят пламъците, съобщи АП, цитирана от БТА.Според пожарникарите вероятно има жертви, но броят им засега е неизвестен. Снимка: EVNМестни медии съобщиха, че сградата е била използвана за щаб на федералната полиция, но е изоставена преди години и в нея често се настанявали бездомници. ", "date": "2018.05.01", "title": "Горяща сграда се срути в Бразилия, броят на жертвите неизвестен (видео)"}
{"url": "https://offnews.bg/bojni/bagata-debiutira-v-ufc-sreshtu-bivsh-shampion-679754.html", "text": "Благой Иванов - Багата, ще направи дебют за най-популярната ММА верига на планетата - UFC, срещу бившия шампион на организацията Жуниор дос Сантос (Браз). Новината беше разпространена от специализираните сайтове в САЩ, цитирани от Спортал.Двубоят ще бъде мейн ивент на голяма галавечер на 14 юли, която ще се проведе в Бойси, Айдахо (САЩ).Преди няколко дни беше обявено, че Багата е подписал договор с UFC. Все още не са ясни детайли по контракта. Българският боец се би за последно през ноември 2017-а. Тогава той победи Кайо Аленкар. Бившият световен шампион по бойно самбо е в серия от пет поредни победи. Той има 16 успеха и 1 поражение в своята кариера.Жуниор дос Сантос спечели титлата на UFC в тежка категория през 2011 г. Той нокаутира звездата Кейн Веласкес, с когото имат общо три мача. Именно от него той загуби пояса.Бразилецът е последният човек, победил настоящия шампион на организацията Стипе Миочич през 2014-а. Двамата играха реванш през миналата година, а двубоят беше за титлата. Американецът спечели с нокаут в първия рунд.Дос Сантос трябваше да се бие през септември с Франсис Нгану, но беше спрян заради положителна допинг проба. Неговото наказание изтече преди седмица.", "date": "2018.05.01", "title": "Багата дебютира в UFC срещу бивш шампион"}
{"url": "https://offnews.bg/obshtestvo/maia-cherpi-za-imen-den-narodat-se-pazi-ot-tcaritcata-zmia-679676.html", "text": "Християните почитат днес паметта на пророк Йеремия. Той бил страстен изобличител на пороците на сънародниците си и прорицател. Имен ден празнуват Мая, Тамара, Ермен, Еpмeнкo и женски варианти на имената. Свети Йеремия бил известен с пророчествата си и 600 години преди раждането на Христос пръв проповядва неговото идване сред хората. Предсказал падането на Юдея под египетско и после под вавилонско робство, както и разпиляването на еврейския народ по света при Навуходоносор. „Книга на пророк Йеремия” с неговите проповеди и предсказания е включена в Стария завет.Българският народ нарича този празник Ермия, Ирмия, Ирминден, Ирима, Зъмски ден. Обредите са насочени основно към предпазването от змии. В народните представи змиите излизат от своите леговища на Свети четиредесет мъченици или на Благовещение, а на Йеремия изпълзява и техният цар или царица. В Западна България срещу празника палят огньове, прескачат ги, произвеждат шум и изричат многобройни заклинания, с които целят да прогонят влечугите. На места в Южна България пък Йеремия се тачи за предпазване от гръм и градушка.", "date": "2018.05.01", "title": "Мая черпи за имен ден, народът се пази от царицата змия"}
{"url": "https://offnews.bg/obshtestvo/shestvie-promenia-dvizhenieto-dnes-679628.html", "text": "Във връзка провеждане на първомайско шествие –митинг, организирано от Софийски градски съвет на БСП, се въвеждат промени в организацията на движение, съобщи Столична община. От 08.00 часа до приключване на мероприятието се забраняват престоят и паркирането на пътни превозни средства, с изключение на автобусите превозващи участниците в митинга, на северната дъга на пл. „Св. Александър Невски” и на моста пред на моста пред Националния стадион „Васил Левски”.", "date": "2018.05.01", "title": "Шествие променя движението днес"}
{"url": "https://offnews.bg/na-tozi-den/1-maj-mezhdunaroden-den-na-truda-679716.html", "text": "Денят на труда и на международната работническа солидарност (известен като Ден на труда и Първи май) се отбелязва ежегодно на 1 май.На тази дата много страни в света честват обществените и икономически постижения на работническото движение и търсенето на повече държавна защита за работещите по света.Това е и ден на международното работническо движение и на левите движения.Вижте повече от \"Българска история\" - ", "date": "2018.05.01", "title": "1 май - Международен ден на труда"}
{"url": "https://offnews.bg/sviat/parlamentat-na-armenia-izbira-nov-premier-679740.html", "text": "Парламентът на Армения днес ще избере нов премиер на страната, след като Серж Саркисян подаде оставка след поредица от протести. Единственият кандидат за поста е лидерът на опозицията Никол Пашинян. Той получи подкрепата на всички опозиционни партии в парламента, които имат 47 от общо 105-те депутатски места.Пашинян обаче трябва да спечели гласовете на най-малко 53-ма депутати, за да стане премиер.Серж Саркисян подаде оставка преди седмица, протестиращите го обвиняват в корупция и авторитарно управление.", "date": "2018.05.01", "title": "Парламентът на Армения избира нов премиер"}
{"url": "https://offnews.bg/obshtestvo/bsp-s-protest-podkrepa-s-rok-kontcert-v-denia-na-truda-679679.html", "text": "БСП организира протест \"срещу корупцията, мизерията и бедността\" в Деня на труда днес. Сборният пункт е при паметника на незнайния войн на пл. \"Александър Невски\" от 11 ч.Протестното шествие ще мине по маршрута: пл. „Ал. Невски” – ул. „Г.С.Раковски” – бул. „Дондуков” – пл.”Независимост” (пред Министерски съвет). В 12.00 ч. е началото на митинга.След края му група \"Сигнал\" ще даде началото на празник на свободното слово и свободните медии пред Народния театър „Иван Вазов”, уточняват от \"Позитано\" 20. В събитието участие ще вземат млади актьори, както и групата No more many more.Конфедерацията на труда „Подкрепа“ организира празнично шествие от 11.00 ч. от пл. “Света Неделя” до музей “Земята и хората”, където от 12.30 ч. започва концерт “РОК ЗА ТРУДА”. На сцената ще забият известни български рок банди и изпълнители, сред които Спринт, Синдикатът, Васко Кръпката, Атлас, Медикус, Rock Sesion, Хоризонт, Дисонанс, Буги Барабата, Ша-Ша, Георги Денков и приятели, Еталон, Fool CIRCLE, Wild child, The Rebels, Ритъм Бойс, Джнедема, Милена и Блус Трафик.Музикалното събитие ще продължи почти 9 часа, уточняват от синдиката.Инициативата е породена от желанието на КТ „Подкрепа“ да покаже, че 1 май е ден на работниците, които вече 132 години се борят за правата си и заради които днес има 8-часов работен ден, здравеопазване, детски надбавки, обезщетения, защитно и предпазно работно облекло. КНСБ ще отбележи 1 май с мащабни чествания в цялата страна. В София ще бъде поставена шатра, в която представители на КНСБ и Младежки форум 21 организират мобилен синдикален информационен център. На място освен полезни материали, всеки може да получи и безплатна трудово-правна консултация от експертите на КНСБ. Събитието ще започне в 10.30 часа пред Националния дворец на културата, от страна на билетния център, срещу литературен клуб „Перото. От Конфедерацията на независимите синдикати обещават много изненади за малки и големи. ", "date": "2018.05.01", "title": "БСП с протест, Подкрепа с рок концерт в Деня на труда"}
{"url": "https://offnews.bg/obshtestvo/popintci-na-protest-sreshtu-asarel-medet-i-nov-rudnik-do-seloto-679751.html", "text": "Жителите на село Попинци ще затворят днес пътя  Пазарджик – Панагюрище в знак на протест срещу \"Асарел - Медет\" АД да започне геоложки проучвания с цел последващ добив на мед по открит способ от близката местност \"Борова могила\".Протестът е насрочен за 18:30 часа, съобщи videlinabg.comНаходището се проучва още от 60-те години на миналия век и минното дружество разполага с достатъчно информация за него, каза Георги Даскалов от селото. Според него целта на \"Асарел - Медет\" е да проведе проформа проучвания, като въз основа на тях получи право да регистрира търговско откритие и оттам концесия по право върху находището. Не желаем нарушаване на екологичното равновесие в района, заяви учителка от Попинци. Идете и вижте запълнените с отровна вода котловани на изоставените открити рудници, се включи друг попинчанин, който обърна внимание, че след всеки взрив във въздуха над Панагюрище се вдигат облаци прах. Новата сага около Попинци започна с получено писмо от “Асарел Медет” до Кметството на селото на 19 април, с което от фирмата уведомяват, че имат намерение да прокарат 11 броя сондажи върху площ от 500 кв. м в местността \"Петелово\", в частност \"Коминско чукарче\", с цел проучване наличие на залежи от медна руда. За целта те имали разрешение от МОСВ и Министерството на икономиката и енергетиката, с последващо евентуално разработване и добив на мед чрез открит рудник след няколко години. Броени дни след това обществеността на Попинци излезе с петиция до всички висши държавни институции и кмета на Панагюрище Никола Белишки против намерението на \"Асарел - Медет\" АД.  Хората са категорични: \"в региона има вече достатъчно действащи и недействащи (но не и безвредни) мини, които тровят водата, почвата и въздуха ни. Откриването на още един рудник би било равносилно на екологична катастрофа. Припомняме, че “Борова могила” е включена в обхвата на НАТУРА 2000. Всички знаем за завишения брой онкологични, белодробни и алергични заболявания сред възрастни и деца в общината. Не искаме заради икономически интереси да жертваме живота и здравето си! Искаме бъдеще за децата си! Настояваме “Асарел Медет” АД да оттеглят своето искане за геоложко проучване в площ “Борова могила”.”Ден по-рано жители на Попинци внесоха в Община Панагюрище протестна подписка, подкрепена от 955 души от общо 1400 с право на глас, а кметът, на свой ред оттегли точката от дневния ред на сесията на ОбС в четвъртък, чието приемане от съветниците щеше да развърже ръцете на минното дружество да започне проучванията. Решението на Никола Белишки дойде след близо двучасовата дискусия на съвместното заседание на три комисии към ОбС – Панагюрище, с участието на представители на “Асарел Медет” и жители на село Попинци.", "date": "2018.05.01", "title": "Попинци на протест срещу Асарел-Медет и нов рудник до селото"}
{"url": "https://offnews.bg/obshtestvo/maj-zapochva-sas-slantce-oblatci-debnat-sledobed-679730.html", "text": "Май започва със слънце, облаци след обяд и краткотрайни валежи с гръмотевици в планините в Западна България.Максималните температури ще са между 25 и 30 градуса, по-ниски в източната част от страната. Край морето сутринта ще има мъгли, умерен вятър от изток-североизток ще ги разнесе през деня. Термометрите ще се качат до 17-21 градуса. Температурата на морската вода е 15-18 градуса. Вълнението на морето ще бъде 2 бала. Топло ще е в планините - на 1200 метра ще е около 19 градуса, на 2000 метра - около 12 градуса. И през следващите два дни ще се задържи предимно слънчево и, в по-голямата част от страната, без съществени валежи. В следобедните часове ще се развива купеста облачност, значителна над планинските райони в Западна България. На отделни места там ще има и краткотрайни превалявания с гръмотевици. ", "date": "2018.05.01", "title": "Май започва със слънце, облаци дебнат следобед"}
{"url": "https://offnews.bg/obshtestvo/bratat-na-onkobolnata-teodora-nadiavashe-se-na-chudo-pri-mediuma-v-br-679750.html", "text": "Онкоболната Теодора е заминала при лечител в Бразилия, защото се е надявала на чудо. Това разказа в предаването „Тази сутрин” по bTV братът на 32-годишната жена – Цветан Маджаров.Очаква се Теодора, която се намира в бразилска болница, да лети за Истанбул на 4 май, след като парите за връщането ѝ бяха събрани. Все още не е ясно обаче как ще бъде осъществен трансферът ѝ до България.„Теодора е чула от общи приятели за този медиум, в интернет има информация за него – все положителни неща, някакви чудеса как е направил. Тя се надяваше на такова чудо, най-малкото да подобри значително състоянието ѝ”, разказа Маджаров.На въпрос дали са опитали да разубедят Теодора, нейният брат заяви: „Говорихме с нея, но когато човек е в това положение, не се знае какви решения може да вземе”. Той допълни, че онкоболната жена е минала през някакви процедури при въпросния лечител, но не знае какви точно са били те.„Нейното желание е да се прибере в в България и да види децата си”, каза Цветан Маджаров. В момента за момченцето на 5 г. и момиченцето на 2 г. се грижат баба им и дядо им.Не е ясно как точно ще се осъществи трансферът на Теодора от Истанбул до София и дали тя ще е в добро състояние, за да може да пътува с линейка, обясни Тихомир Тодоров, приятел на семейството. „В същото време беше повдигнат и резонният въпрос дали втори самолетен трансфер веднага след първия поради разликата в налягането би ѝ се отразил добре”, допълни той.Полетът е дълъг. Имахме разговор с болницата в Истанбул, в която тя се лекува, ако по време на полета стане нещо, да бъде приета там до изясняване на състоянието ѝ, каза още братът на Теодора.", "date": "2018.05.01", "title": "Братът на онкоболната Теодора: Надяваше се на чудо при медиума в Бразилия"}
{"url": "https://offnews.bg/obshtestvo/puskat-predsrochno-dvizhenieto-ot-kazichene-do-trakia-ot-iztochnata-da-679748.html", "text": "Движението по ремонтирания 2,9 км участък от Източната дъга на Софийския околовръстен път в платното от Казичене до АМ „Тракия“ ще бъде пуснато днес.Ремонтът е завършен за 10 дни, движението по обновената отсечка се пуска предсрочно и преди предстоящите три почивни дни за Гергьовден, съобщи АПИ. С цялостното обновяване на настилката на Източната дъга се повишава безопасността на движение на пътуващите по автомагистралния пръстен около столицата. Подобрява се свързаността между автомагистралите „Тракия“ и „Хемус“ и Северната скоростна тангента, която е транзитната връзка със Западната дъга на Софийския околовръстен път и АМ „Люлин“. По този начин транзитният и тежкотоварният трафик не се налага да преминава през града.Ремонтираният участък е с нова асфалтова настилка, хоризонтална маркировка, мантинели и пътни знаци. Изпълнител на строителните работи е ДЗЗД „Белмекен 2015“. Дружеството отговоря за текущия ремонт и поддържането на републиканските пътища в област София.", "date": "2018.05.01", "title": "Пускат предсрочно движението от Казичене до Тракия от Източната дъга на София"}
{"url": "https://offnews.bg/obshtestvo/gledajte-grip-uskorenie-po-viasat-explore-video-679708.html", "text": "Епизод от шоуто \"GRIP - Ускорение\" ще излъчи днес документалният канал Viasat Explore.\"GRIP - ускорение\" е дръзкото, съвременно, скоростно и забавно шоу. Скоростни камери с висока резолюция показват всички кадри, невидими за невъоръженото око. Шестимата водещи, чиито сърца изпомпват бензин вместо кръв, имат само една мисъл в главата - да натиснат газта докрай.\"GRIP\" показва последните тенденции в автомобилите, най-атрактивните автомобилни тестове и най-щурите истории за коли. Поредицата дава много повече от стандартната информация. \"GRIP\" притежава способността да ви свърже емоционално със заряда и сексапила на страхотните автомобили и да комбинира експертно мнение с приключенски дух. Вълнение, адреналин, страст и скорост.Можете да го гледате от понеделник до петък от 19:45.", "date": "2018.05.01", "title": "Гледайте 'GRIP - Ускорение' по Viasat Explore (видео)"}
