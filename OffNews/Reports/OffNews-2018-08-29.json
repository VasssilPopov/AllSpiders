{"url": "https://offnews.bg/sviat/es-e-gotov-da-predlozhi-na-velikobritania-bezpretcedentno-partniorsko-687130.html", "text": "Главният преговарящ на ЕС Мишел Барние потвърди желанието на съюза да сключи с Великобритания след Брекзит партньорско споразумение с безпрецедентен обхват за трета страна, предаде Франс прес, цитирана от БТА.\"Готови сме да предложим партньорство, каквото досега никога не е имало с трета страна\", заяви Барние на среща в Берлин с германския министър на външните работи Хайко Маас.Това партньорство би се опирало на четири стълба: търговия, амбициозно споразумение за свободен обмен, конкретни споразумения в сектори от общ интерес, като авиацията и вътрешната сигурност, и външна политика и външна сигурност, уточни главният преговарящ на ЕС.Според Барние тези елементи са предварително условие за всякакво бъдещо споразумение. \"85 процента от работата\" с британците вече е свършена, отбеляза той.Германският външен министър подчерта, че евентуалното споразумение между Брюксел и Лондон при всички положения трябва да гарантира, че няма да има \"твърда\" граница между Република Ирландия и британската провинция Северна Ирландия, предаде ДПА.Агенцията припомня, че и ЕС, и Великобритания изразиха желание да не бъде възстановен граничният контрол на острова, поради опасения от политически напрежения. Всяка от двете страни обаче отхвърли досегашните предложения на другата по въпроса.Британският министър за Брекзита Доминик Рааб междувременно заяви, че е възможно Великобритания и ЕС да не спазят самоналожения си краен срок за постигане на споразумение до октомври, предаде Асошиейтед прес.Рааб все пак добави, че остава \"упорит оптимист\", че ще има постигнато споразумение преди излизането на Великобритания от ЕС на 29 март догодина.", "date": "2018.08.29", "title": "ЕС е готов да предложи на Великобритания безпрецедентно партньорско споразумение след Брекзит"}
{"url": "https://offnews.bg/112/13-godishno-momche-postrada-tezhko-pri-intcident-v-uasg-obnovena-687114.html", "text": "13-годишно момче пострада тежко при инцидент в Университета по архитектура, строителство и геодезия (УАСГ) в София.Инцидентът е станал във физкултурния салон на университета, който е със свободен достъп. Детето е било във физкултурния сало на тренировка по баскетбол и се е наранило на стъклена врата, съобщи БНТ. Момчето е получило прорезни наранявания и е прието в \"Пирогов\".Раните му налагат операция, която е била извършена след приемането му. Операцията е била успешна. Детето е със сериозна кръвозагуба и остава за активно наблюдение и лечение в Детската реанимация на \"Пирогов\", съобщиха от лечебното заведение.", "date": "2018.08.29", "title": "13-годишно момче пострада тежко при инцидент в УАСГ (обновена)"}
{"url": "https://offnews.bg/obshtestvo/dve-druzhestva-si-razdeliat-2-5-mln-lv-za-da-pochistiat-mazutnia-ra-687103.html", "text": "Две дружества ще си разделят 2 570 650 лв., за да ограничат и почистят мазутния разлив от потъналия кораб \"Мопанг\" край Созопол.Това стана ясно от публикуваната на 28 август обществена поръчка в сайта на Изпълнителна агенция \"Морска администрация\".Поръчката е разделена на две обособени позици, а договорите ще бъдат сключени с единствените изпълнители, разполагащи с необходимите сили и средства: ДЗЗД \"Роял Марин Сървисиз\" и \"Поддържане чистотата на морските води\" АД.Двете дружества ще трябва да извършат подводна операция по извиличане на нефтопродуктите. Ще трябва още да обезопасят и ограничат разлива, чрез поставяне на бонови заграждения, както и да съберат нефтопродуктите от водната повърхност, след което да ги транспортират и третират до тяхното обезвреждане.Изпълнителната агенция \"Морска администрация\" предприема спешни мерки по овладяване на разлива, за да предотврати екологичната катастрофа, се посочва в мотивите за обществената поръчка. Поради наличието на тези изключителни обстоятелства процедурата е \"договаряне без предварително обявление\".Във вторник, 28 август, директорът на \"Морска администрация\" Живко Петров  от потъналия кораб „Мопанг“.", "date": "2018.08.29", "title": "Две дружества си разделят 2,5 млн. лв., за да почистят мазутния разлив от 'Мопанг'"}
{"url": "https://offnews.bg/turizam/ministerstvoto-na-turizma-zalichi-21-turoperatora-ot-turisticheskia-re-687116.html", "text": "Министерство на туризма заличи 21 туроператора от Националния туристически регистър.Причината е, че дружествата не са предоставили задължителна застраховка „Отговорност на туроператора“, което е изрично условие за извършване на туроператорска дейност, съобщиха от ведомството.Компаниите са със седалище и адрес на управление в градовете София, Варна, Пловдив, Несебър, Поморие и с. Горна Малина.Заличаването става по заповед на министъра на туризма Николина Ангелкова, съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти.Заличените дружества няма да бъдат премахнати от регистъра, но ще бъде отразена заповедта за заличаването им, като имената им са оцветени в червено. Така потребителите, при справка в регистъра, ще получават информация дали туроператорът е коректен и извършва дейност, спазвайки закона.Определен е период от две години, през който заличените дружества нямат право да заявяват регистрация за извършване на туроператорска дейност. Срокът се определя считано от датата на издаване на настоящата заповед.Според Закона за туризма всеки регистриран туроператор ежегодно трябва да сключва договор за застраховка „Отговорност на туроператора“ с дружество по смисъла на Кодекса за застраховането и да я представи на министъра на туризма в 14-дневен срок от подписване на споразумението. След това тя се вписва и в Националния туристически регистър.", "date": "2018.08.29", "title": "Министерството на туризма заличи 21 туроператора от туристическия регистър"}
{"url": "https://offnews.bg/kultura/dni-ni-deliat-do-kontcerta-na-fil-kembal-ot-motorhed-programa-687112.html", "text": "Китаристът на \"Моторхед\" Фил Кембъл ще забие с групата си \"Phil Campbell and the bastard sons\" на 1 септември в столичния клуб \"Микстейп 5\".Подгряващи групи ще са победителите от предаването \"Голямото рок междучасие\" – \"Bloodrush\" и софийските рокери \"Marauders Inc.\"Вижте и цялата програма за рокендрол вечеринката, която ще събере на едно място всички рок фенове:20:00 – Врати20:45 – Bloodrush21:30 – Marauders Inc.22:30 – Phil Campbell And The Bastard Sons11:45 – Очакван край", "date": "2018.08.29", "title": "Дни ни делят до концерта на Фил Кембъл от 'Моторхед' (програма)"}
{"url": "https://offnews.bg/obshtestvo/pravitelstvoto-dava-na-kontcesia-plazhovete-albena-i-riviera-687106.html", "text": "Правителството реши в сряда да открие процедура за предоставяне на концесия на морските плажове „Албена“ в община Балчик и „Ривиера“ в община Варна.Целта е плажовете да се обезопасят и да се предоставят услуги от обществен интерес за срока на концесията.Размерът на минималното годишно концесионно заплащане е определен в приетата от Министерски съвет Методика за определяне минималния размер на концесионното плащане за морски плажове. За плаж „Албена“ възлиза на 1 594 293 лв., а за „Ривиера“ – на 319 256 лв.Концесионерът е задължен да осигури водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж, и услуги от обществен интерес.", "date": "2018.08.29", "title": "Правителството дава на концесия плажовете 'Албена' и 'Ривиера'"}
{"url": "https://offnews.bg/sviat/rusia-izgoni-amerikanska-ekogrupa-kato-zaplaha-za-natcionalnata-sigurn-687111.html", "text": "Русия забрани на екологична лобистка група от САЩ да действа на руска територия и я определи като \"нежелана\" организация, предаде Ройтерс, цитирана от БТА.Това е петнайсетата чуждестранна група, която попада по ударите на закон, приет преди четири години.Снощи руското министерство на правосъдието оповести, че \"Пасифик инвайрънмент\" е включена в списъка на забранените организации.Миналата седмица прокуратурата постановила, че базираната в Сан Франциско организация представлява заплаха за националната сигурност.\"Пасифик инвайрънмент\" сътрудничи с местни екологични групи в опазването на околната среда в Сибир и на Далечния изток при добива на петрол, минното дело и незаконното изсичане на гори, сочат данни от уебсайта на организацията.Правозащитни и други лобистки организации от чужбина са под натиск в Русия откак президентът Владимир Путин подписа през 2015 г. закона за забрана на \"нежеланите\" в Русия организации, припомни Ройтерс.", "date": "2018.08.29", "title": "Русия изгони американска екогрупа като заплаха за националната сигурност"}
{"url": "https://offnews.bg/ikonomika/realistichno-e-v-nachaloto-na-2019-g-da-ima-izbran-investitor-za-aetc-687119.html", "text": "Реалистично е в началото на 2019 г. да има избран инвеститор за АЕЦ \"Белене\". Това обяви енергийният министър Теменужка Петкова, която се срещна днес с представители на Китайската национална енергийна администрация (NEA), Китайската национална ядрена корпорация (CNNC), Китайската ядрена енергийна корпорация (CGN) и Държавната корпорация за ядрени енергийни технологии (SNPTC), които са на работна визита у нас.Посещението им в България е една от първите инициативи в изпълнение на подписания през юли през тази година между Министерството на енергетиката и Китайската национална енергийна администрация Меморандум за разбирателство относно мирното използване на ядрената енергия.Министър Петкова представи пред гостите основните характеристики на енергийния сектор в страната, приоритетите на българското правителство в областта на енергетиката, както и основните етапи в развитието на ядрения отрасъл в България.Основен акцент в разговора с китайските гости е била визията на българското правителство за изграждане на нови ядрени мощности в страната.Изграждането на нова базова мощност ще бъде необходимо за гарантиране на енергийната ни сигурност, подчерта Петкова пред участниците в срещата.По нейните думи българската страна разглежда реализацията на АЕЦ „Белене“ като една от възможностите за задълбочаване на енергийното сътрудничество между двете държави. Тя припомни, че според експертни анализи проектът АЕЦ „Белене“ може да се осъществи най-бързо в сравнение с други подобни проекти в региона, тъй като разполага с необходимата инфраструктура, лицензирана площадка и оборудването е доставено, а проектът е нотифициран пред Европейската комисия.Тя припомни и взетото от българската страна решение да се търси възможност за реализация на проекта съвместно със стратегически инвеститор, на пазарен принцип, без предоставяне на държавна гаранция, чрез отделяне на активите и пасивите на проекта в отделна компания.Според решение на Министерския съвет от 29 юни 2018 г., до края на м. октомври министърът на енергетиката следва да предложи варианти за структуриране на проекта. Според нея е реалистично в началото на 2019 г. вече да има избран инвеститор за АЕЦ \"Белене\".За китайското правителство технологичното развитие на ядрената енергетика е основен приоритет, каза заместник-генералният директор на Департамента за ядрена енергия на Китайската национална енергийна администрация Ши Лишан. Той поясни, че в момента в страната се изграждат 17 нови реактора.", "date": "2018.08.29", "title": "Реалистично е в началото на 2019 г. да има избран инвеститор за АЕЦ Белене, обяви Петкова"}
{"url": "https://offnews.bg/sviat/kitaj-e-haknal-imejlite-na-hilari-klintan-smiata-tramp-687120.html", "text": "Китай е хакнал имейлите на бившата кандидатка за президент на САЩ Хилари Клинтън, обяви президентът Доналд Тръмп, цитиран от Ройтерс и БТА. \"Имейлите на Хилари Клинтън, много от които са класифицирана информация, бяха хакнати от Китай\", написа Тръмп в Туитър, без да посочи доказателства за твърдението си.Той допълни, че сега трябва да бъдат предприети действия от ФБР и министерството на правосъдието и допълва, че сред всички погрешни стъпки на тези институции, \"доверието в тях ще си замине завинаги\", ако подобни действия не бъдат предприети.Туитът е написан малко след полунощ днес.Представители на американското разузнаване казаха, че Русия е организирала хакерската атака срещу американската Демократическа партия, за да се намеси в изборите през 2016 г..Американско федерално жури обвини 12 представители на руското разузнаване през юли за хакване на компютърната мрежа на Клинтън и на Демократическата партия.Не за първи път Тръмп твърди, че хакерската атака е била от Китай. През април 2017 г. той каза, че Китай може би е хакнал имейлите на демократическите представители, за да се бърка в президентските избори през 2016 г. Тогава той пак не представи никакви доказателства в подкрепа на това свое твърдение.Вчера в американското електронно издание \"Дейли колър\" се появи информация, че китайска компания, чието име не се съобщава, която действала законно във Вашингтон, може да е проникнала в личния сървър на Клинтън, когато тя е била на поста държавен секретар. Хакерите може да са внедрили код, който позволявал автоматично копиране на цялата преписка в електронната поща по времето, когато Клинтън е работила от дома си в щата Ню Йорк.Въпросната компания е получила на практика копие до всички електронни писма, пратени до Клинтън или написани от нея.", "date": "2018.08.29", "title": "Китай е хакнал имейлите на Хилари Клинтън, смята Тръмп"}
{"url": "https://offnews.bg/futbol/ot-nkp-na-levski-prizovaha-vreme-e-za-otgovornost-687109.html", "text": "Националният клуб на привържениците на Левски призова фенове на \"сините\" да бъдат по-отговорни, когато присъстват на мачове на любимия си отбор.Позицията на организацията е в следствие на наказанието, което клуба отнесе, заради поведението на феновете след мача от първия квалификационен кръг на Лига Европа с Вадуц.\"\".", "date": "2018.08.29", "title": "От НКП на Левски призоваха: Време е за отговорност"}
{"url": "https://offnews.bg/temida/sadat-ostavi-pod-domashen-arest-shofiorat-na-katastrofiralia-kraj-svog-687122.html", "text": "Софийският окръжен съд остави под домашен арест шофьора на катастрофиралия край Своге автобус, съобщи bTV. Григор Григоров е обвинен в причиняване на смърт по непредпазливост на 17 души и нанасяне на телесни повреди на 21 души.Григоров е подведен под наказателна отговорност, защото в момента на катастрофата се е движел с 53 км/ч при ограничение от 40 км/ч. Прокуратурата му наложи забрана да напуска страната и отне шофьорската му книжка.Вчера той беше изписан от болница „Царица Йоанна - ИСУЛ“ и малко по-късно беше арестуван.", "date": "2018.08.29", "title": "Съдът остави под домашен арест шофьорът на катастрофиралия край Своге автобус"}
{"url": "https://offnews.bg/ikonomika/borisov-naredi-na-oblastnia-na-burgas-da-spre-betona-na-silistar-687108.html", "text": "Министър-председателят Бойко Борисов разпореди на областния управител на Бургас Вълчо Чолаков да предприеме всички законови мерки, за да спре изпълнението на решението на Общинския съвет-Царево във връзка с казуса „Силистар“, съобщи правителствената информационна служба.Областният управител ще упражни своите правомощия за контрол по законосъобразност на решението след постъпване на протокола от заседанието в Областна администрация.Ще бъде преценена възможността за връщане или оспорване пред съда на решението. Разглежда се и алтернативата да бъде сигнализирана Окръжна прокуратура, посочват от пресслужбата на МС.Миналия петък по предложение на кмета на Царево Георги Лапчев общинарите от ГЕРБ гласуваха незаконосъобразно решение, с което дадоха одобрение за изработване на план за застрояване парцел от 22 169 кв. м в местността Силистар.Застрояването на Силистар е незаконно, тъй като местната община все още не е приела Общ устройствен план, като това не позволява одобряването на частични подробни устройствени планове. Имотът се намира в Природен парк Странджа, който е и част от европейската екологична мрежа Натура 2000. Имотът не е бил планиран за застрояване от териториално-устройствения план (ТУП) на Община Царево от 1998 и от незаконно приетия общ устройствен план (ОУП) на община Царево от 2008 г., чието действие в момента е спряно, докато се изчаква актуализацията му спрямо българското и европейско законодателство.Съгласно последния предложен вариант на ОУП от 2018 г., в района на Силистар не се предвижда никакво вилно строителство. Имотите са като новопредвидени в зона Ок – к – 8 Зона за къмпинги, каравани, бунгала и палатки. Но дори този неодобрен ОУП не е минал екологична оценка и оценка за съвместимост с целите на Натура 2000.", "date": "2018.08.29", "title": "Борисов нареди на областния на Бургас да спре бетона на Силистар"}
{"url": "https://offnews.bg/knigi/iz-portretat-na-moia-dvojnik-ot-georgi-markov-otkas-687105.html", "text": "На седми септември 1978 г. на моста Ватерло в Лондон е прострелян писателят емигрант Георги Марков. Като реверанс към творчеството му в навечерието на 40-годишнината кончината та му в ново издание с твърди корици излиза „Портретът на моя двойник”.„Портретът на моя двойник” е издадена за първи път през 1966 г. и използва езоповски език, за да говори за социалните проблеми на едно общество, което се опитва да си придаде вид на идеално, но всъщност идеалите са само параван за една мръсна игра.Двама заклети картоиграчи измислят план как да оберат на покер най-големия майстор на тази игра – Хиената.Доколко обаче всеки от тях може да вярва на другия? Може ли изобщо да се вярва на друг човек в един свят, пълен с мошеници, където измамата се е превърнала в начин на живот. Лошото на игрите с мръсни правила е ,че тези „правила“ могат да се обърнат и срещу този, който ги прилага.В книгата са включени и не по-малко хапливите и изобличаващи повести „Празното пространство” и „Санаториумът на доктор Господов” (историята, даваща основа на пиесата „Да се провреш под дъгата”), които придружават „Портретът на моя двойник” и в първото му издание.Играта е по-съвършена от живота.Играта започва. Ние заемаме местата си според големината на изтеглените карти. Сега вече се успокоявам, защото първият номер мина успешно, аз и Този отдясно получихме точно тия места, които ни трябваха. Честно казано, ние подпомогнахме съдбата, толкова бяхме репетирали този момент. Аз ще сека неговите карти, а за нас това е първото условие да нанесем удара. Разбира се, в нашия план бяха предвидени и други варианти, но ние получихме най-благоприятното. Ония двамата гледаха зорко изтеглянето на картите за местата, но както каза Този отдясно – „Те следяха собственото си следене“.Обстановката около нас е такава, каквато винаги е била. В тази малка стаичка на петия етаж със самостоятелен вход могат да се играят карти или да се водят жени. В нея има легло, четири фотьойла, ниска масичка, радио и малко барче, където домакинът, Този отдясно, държи половин дузина корекомски напитки. Не са за нас, а за мадамите, които се изкачат до петия етаж и звъннат по определения начин. В добавка – три лампиона, няколко пепелника. Когато играем, лампионите винаги светят. Отначало се учудвах на ярката светлина. По-късно разбрах значението є – тя пада така, че осветява с блясък повърхността на раздаваните карти и при внимателно наблюдаване може да се забележат дори невидими на пръв поглед драскотини. По онова време аз не знаех, че част от картите са винаги белязани. А сега?Здрасти! Мога да развия цяла лекция върху системи за белязане на карти. Начинът на белязането издава характера и възможностите на непознатия играч. Или както казва Този отдясно: „Остави го да си напише автобиографията!“.Ние си имаме желязно правило – никога да не играем с повече от един непознат играч и пред зрители. Изобщо ние си имаме куп правила и от нас вече пари трудно се измъкват. Това ни е файдата от безкрайните нощи, които сме прекарали в тази стая.Часът е единадесет. Ще играем до четири с право на утешителен тур за губившия, значи четири и половина. Утре е неделя, може да се спи до късно. Предчувствам, че това ще бъде най-сладката неделя в живота ми. Обичам да абсолютизирам понятията. За мене те съществуват само в превъзходната си степен и над нея. Това иде от идиотското ми желание да получа нещо, което никой друг не е получил и да попадам в уникални състояния...Големите игри стават винаги срещу празник, през нощта. Според моя ортак предпразничното настроение прави хората по-лекомислени и те са склонни да пуснат малко повече от друг път. Ние обичаме тази съботна щедрост, тя влиза в плановете ни, както сме разчели точно и часа на умората.Нашият удар ще бъде нанесен в три и половина. Всичко дотогава ще бъде само подготовка на този удар. Ролите са разпределени, петнадесет дни ние сме ги разучавали, направени са сто тренировки, всичко е уточнено до най-малки подробности, за да се смаже веднъж завинаги този мръсник.Хиената. Той сяда точно срещу мене. Един от забележителните покерджии на моето време. В литературата са описани всевъзможни образи на комарджии, находчиви, силни великолепни, трагични личности. Хиената няма нищо общо с тях. Той е просто отвратителен. В него има нещо лепкаво, тия мънички сиви очи, които съществуват само с два израза – безочливост и подозрителност. И постоянното му състояние на дебнене. Най-гадни са пръстите му. Едва ли в България има други такива пръсти – мънички, съвсем женствени със заострени краища и къси ноктенца. По тях сякаш няма кости, движат се като пипала. Негов маниер е непрекъснато да ги движи, като че прави театър на ръцете или е цигулар, който си подобрява техниката. Винаги съм се удивлявал на фантастичната им бързина. Достатъчно е само за миг да го изтървеш и шашмата е направена. Колко се различават те от пръстите на Този отдясно. Той има ръка на музикант, мъжествени, здрави китки и дълги изящни пръсти. Удоволствие е да гледаш как дава картите, разбира се, ако не гледаш, както трябва, удоволствието ще се превърне в сигурно неудоволствие. Докато в Хиената действа прост и рационален механизъм, Този отдясно, моят ортак тази вечер, върши всичко с изкуство. Неговите пръсти не действат с бързина, а с ловкост, той не краде, а омагьосва...Преди първото раздаване по навик ние се питаме дали има промени в регламента. Тук трябва да се знае всичко, законите да бъдат пределно ясни, за да си нямаме неприятности. Има такива простаци, които смятат, че сме някакви хапльовци и заради стотина лева ще плюем на принципите си. Към уговорките сме абсолютни джентълмени, или както казва Този отдясно: „Фасадата трябва да бъде винаги чиста и приветлива“. Между другото той е вечно усмихнатият човек. Не познавам нищо по-приветливо от неговото лице.Чипът, както винаги, е един лев. В други карета се удивляват, че играем толкова високо, защото туровете ги правим с по десет лева. Ако всички влязат в игра, на пода има не по-малко от петдесет лева. Но докато онези от другите карета твърдят, че играели ей така, за удоволствие или да убият времето, че печалбата не била важна, а бил важен спортът, ние можем да гримасничим. Царят на гримасите съм аз, докато Този отдясно повтаря основната ни сентенция: „Ние играем, за да се реализираме!“ Бога ми, чудесно казано. Дори да не си напълно сигурен, че точно за това играеш, такава формулировка те очарова.Започваме. Картите раздавам аз. Чисто фаталистичен момент, двамата с Този отдясно се поглеждаме, Хиената улавя погледите ни, защото следи раздаването. Той знае, простакът, че аз умея някои красиви номера с палците си, но този път не играя на дребно, да ми изсъхнат ръцете, ако направя хватка.Добър път!Това ми казва ласкавият поглед на Този отдясно, чак очилата са се изпотили от ласкавост. Дали не се съмнява в мен? Дали не го е страх, че нервите ми няма да издържат, или ще направя някоя глупост, за да проваля гениалния му план? И аз се усмихвам. Вероятно усмивката ми е като на озъбено куче.", "date": "2018.08.29", "title": "Из 'Портретът на моя двойник' от Георги Марков (откъс)"}
{"url": "https://offnews.bg/evropa/povecheto-evropejtci-iskat-da-sprem-da-mestim-strelkite-na-chasovnika-687121.html", "text": "Повечето европейци искат да спре смяната на времето, като остане лятното часово време, съобщи БТА.Това показват първите резултати от допитването на Европейската комисията по въпроса.В проучването са се включили 4,6 млн. души от всички държави членки на ЕС. Над 80% от тя са гласували за това лятното часово време да не се сменя. Най-много от гласувалите са германци. Очаква се скоро да бъдат представени и пълните резултати от проучването, както и данни за участниците в анкетата по държави.Говорителка на ЕК обяви, че Еврокомисията ще проучи подробно резултатите, преди да направи каквито и да било публични изявления.Макар проучването да не е референдум със задължителен характер, резултатите може да послужат като основа за законодателни действия. Каквато и да е, окончателна реформа ще трябва да бъде одобрена от Европейския парламент и държавите членки на ЕС.", "date": "2018.08.29", "title": "Повечето европейци искат да спрем да местим стрелките на часовника, сочат резултатите от анкетата на ЕС"}
{"url": "https://offnews.bg/obshtestvo/laboratoriata-testvala-kachestvoto-na-asfalta-kraj-svoge-e-sobstveno-687126.html", "text": "Лабораторията, изследвала качеството на асфалта на пътя край Своге, където стана тежката катастрофа, е част от структурата на \"Трейс Груп\" - фирмата, правила ремонт на пътя. Частната лаборатория, удостоверила качеството на асфалта, е собственост на \"Пи Ес Ай\" Стара Загора, съобщи bTV, позовавайки се на свои източници. На интернет страницата на фирмата пък се казва, че \"Пи Ес Ай\" е \"водеща компания в структурата на „Трейс Груп Холд\".Председател на Съвета на директорите към онзи момент е бил Галин Михайлов - син на председателя на Надзорния съвет на \"Трейс Груп Холд\".Регионалният министър Николай Нанков обяви вчера, че в състава на асфалта има недопустим материал - варовик. С времето варовикът има склонност да се полира, затова не трябва да присъства в състава на асфалта.Според началника на лабораторията Стоян Карабашев варовикът е неделима част от асфалта. Той допълни, че щом в протокола е записано, че асфалтът е бил качествен, значи наистина е бил. ", "date": "2018.08.29", "title": "Лабораторията, тествала качеството на асфалта край Своге, е собственост на изпълнителя"}
{"url": "https://offnews.bg/protesti/zhiteli-na-svoge-protestiraha-s-iskane-za-nezabaven-remont-na-patia-ub-687125.html", "text": "Десетки жители на Своге и околните населени места протестираха с искане за незабавен ремонт на пътя, на който стана тежката катастрофа, при която загинаха 17 души, а 21 бяха ранени. Протестиращите блокираха пътя, което доведе до километрично задръстване, съобщи БГНЕС.Те поставиха цветя и запалиха свещи в памет на загиналите в катастрофата.Демонстрантите се обявиха за незабавна ревизия на пътя и обявиха, че ще протестират всеки ден до предприемането на реални действия, които да гарантират безопасността на пътуващите в участъка.", "date": "2018.08.29", "title": "Жители на Своге протестираха с искане за незабавен ремонт на пътя-убиец"}
{"url": "https://offnews.bg/sviat/frenski-i-britanski-ribari-se-biha-zaradi-lov-na-midi-video-687128.html", "text": "Френски и британски рибари се изправиха едни срещу други в битка заради лова на миди в Ламанша. Около 40 френски корабчета атакуваха 5 съда под британски флаг заради лова на миди в пролива.Недоволството на французите е заради решение на Европейската комисия отпреди 15 години, което разрешава на британците да събират миди целогодишно. На френските кораби това е забранено от средата на май до края на септември.Среднощната битка в Ламанша се разрази, тъй като френските рибари се опитват да запазят голям район, богат на миди.Британският екоминистър обяви, че неговите сънародници имат правото да са в района. Френските власти обаче решиха да изпратят допълнителни полицейски лодки, за да предотвратят нови стълкновения.", "date": "2018.08.29", "title": "Френски и британски рибари се биха заради лов на миди (видео)"}
{"url": "https://offnews.bg/koloezdene/sajman-klark-triumfira-v-5-ia-etap-na-vueltata-687129.html", "text": "Състезаващият се за \"Drapac\" Саймън Кларк спечели 5-ия етап от колоездачната Обиколка на Испания. Австралиецът преодоля дистанцията от 188.7 километра от Гранада до Рокетас де Мар за 4:36:07 часа.Кларк беше част от откъснала се малка група пред основното ядро състезатели и със силен финален спринт победи атакуващите заедно с него Бауке Молема (Trek–Segafredo) и Алесандро де Марки (BMC).След днешния етап има и нов водач в генералното класиране и това е французинът Руди Молар от отбора на \"Groupama - FDJ\", който се възползва от откъсването си пред основната група.Иначе етапът не беше особено предизвикателен за каране, като предложи една височина от трета категория, една от втора и равен терен при финала. По време на този пети етап на няколко пъти имаше опити за откъсване, като в крайна сметка това направиха 25 колоездачи.Утре предстои първият по-лек етап. Той е с дължина от 155.7 километра между Уеркал-Овера до Сан Хавиер в Мурсия. Етапът е със само две изкачвания от трета категория, второто 50 километра преди финала, той дава шанс за изява на спринтьорите.", "date": "2018.08.29", "title": "Саймън Кларк триумфира в 5-ия етап на Вуелтата"}
{"url": "https://offnews.bg/dw/kakvo-tochno-se-sluchva-v-darzhavata-na-merkel-687127.html", "text": "Тези хора съвсем открито симпатизират на нацистките идеи, а политиката от години се прави, че не забелязва нито тях, нито проблемите с чужденците. Така напълно закономерно се стигна до грозното фиаско в Кемниц, пише Александър Андреев за .В източногерманския град Кемниц, бившия Карл-Маркс-Щат, 35-годишен германец почина от раните си, след като беше намушкан с нож. Полицията арестува един иракчанин и един сириец, които са заподозрени като извършители. В резултат в Кемниц се стигна до сблъсъци между крайно десни и крайно леви демонстранти, които полицията не успя да овладее, а в цялата страна се отприщи бурна дискусия. Какво точно се случва в държавата на Меркел?Случва се всъщност почти същото като преди 25 години, когато в Германия се надигна ксенофобска вълна срещу чужденците и кандидатите за политическо убежище. Тогава горяха бежански приюти, загинаха и хора. Обществеността и политиците бяха шокирани, но очевидно не си направиха необходимите изводи. Четвърт век по-късно тези ненаправени изводи направо ще ни избодат очите. Те се отнасят до миграционната политика, до закона и до десния екстремизъм в една страна с много мрачно минало.Как се стигна дотукГермания десетилетия наред си затваря очите за факта, че милиони чужденци искат да се заселят тук. Гастарбайтерите, бежанците от югославските войни и от конфликта в Сирия - всички тях (а и много други) политиката смяташе за временно явление. И не се погрижи за трайното им интегриране, не се погрижи и за това обществото да ги приеме.По исторически причини в Германия има съпротива срещу мигрантите. През 19 век германците по-скоро са бягали от своята разпокъсана страна, отколкото да приемат мигранти. А колониалното минало на страната е кратко и - за разлика от Франция и Великобритания - не ѝ е набавило съответния опит. В годините на националсоциализма пък доминират маниакалните идеи за „чиста раса\", която трябва да бъде освободена от всякакви чужди елементи - независимо дали са евреи, славяни, роми или синти.Независимо от всичко това днес Германия реално е мигрантска страна, където около 20% от хората има чуждестранен произход. И се нуждае от още хора, защото населението застарява, а процъфтяващата икономика иска работна ръка. Но поради изброените исторически и манталитетни причини политиците все не посмяваха да кажат: „Да, ние сме мигрантска страна“. И да изработят съответните правила за миграцията: колко годишно, кои точно, при какви условия. Едва сега, когато наяве излезе и проблематичното положение на пенсионните каси, законът за миграцията сериозно влезе в дневния ред.Вторият извод от изстъпленията се отнася до закона и до правовата държава. Убийството в Кемниц е ужасно престъпление и трябва да бъде наказано. Няма значение дали извършителите са германци или чужденци - правото е еднакво за всички. Но ако убийците наистина се окажат бежанци, строгостта на закона трябва да стане видима за всички около милион новопристигнали в Германия. И властите са длъжни последователно да прилагат закона към всички тях - да ги наказват за извършени нарушения и престъпления, да репатрират онези, които подлежат на репатриране, да гарантират сигурността на всички граждани. В същото време тези около милион бежанци и мигранти, пристигнали през последните три години, имат не само задължения и отговорности към приелата ги страна. По нейните собствени закони те имат и права: на честна процедура за даване на политическо убежище, на условия за живот, които не накърняват достойнството им, на шанс да започнат начисто и най-вече - на равенство пред закона с изконните граждани на страната.Една разделена странаПобеснелите тълпи в Кемниц смятат обаче, че някак „по кръв\" притежават повече права от мигрантите. Нещо повече: че могат да вземат закона в свои ръце и да раздават улично, „народно\" правосъдие. А това е недопустимо, както в един глас заявиха водещите политици. И са прави, макар че малко гузно премълчават собствената си вина за надигналите се отрицателни емоции. Защото действията на Ангела Меркел и нейното правителството в началото на бежанската криза бяха недообмислени, несъгласувани и хаотични, а последвалите опити проблемите да се решават на парче не успяха да убедят част от избирателите. От всичко това спечелиха популистите от „Алтернатива за Германия”, а големите партии се оказаха в положението на догонващ. И така центробежните сили в страната закономерно им сервираха Кемниц.", "date": "2018.08.29", "title": "Какво точно се случва в държавата на Меркел?"}
{"url": "https://offnews.bg/sviat/rim-iska-rotatcia-na-pristanishtata-za-priem-na-migranti-v-es-687124.html", "text": "На неофициалната среща на министрите на отбраната от Европейския съюз Италия ще защити идеята за ротация на европейските пристанища за прием на спасени мигранти в рамките на средиземноморската мисия \"София\", предаде Франс прес, като се позова на източник от италианското отбранително ведомство, цитирана от БТА.\"Предложението е за ротация на пристанищата за дебаркиране, така че Италия да не се нагърбва сама с решаването на проблема, а в него да участват и други страни членки. Още повече, че \"София\" е мисия на ЕС\", посочи цитираният източник.Италианският министър на отбраната Елизабета Трента пристига днес в австрийската столица Виена за неформална среща с колегите си от Евросъюза утре.Понастоящем европейската военноморска операция \"София\", която сега е под италианско командване, предвижда всички мигранти, спасени в Средиземно море в рамките на мисията, да бъдат транспортирани до италианско пристанище.Според в. \"Стампа\" италианската идея е да се извършва ротация между пристанищата \"на страните от ЕС, които имат излаз на Средиземно море - Франция, Испания, Малта и Гърция - като първите две страни са призовани да съдействат повече от останалите\".", "date": "2018.08.29", "title": "Рим иска ротация на пристанищата за прием на мигранти в ЕС"}
{"url": "https://offnews.bg/obshtestvo/nad-5-ot-uchitelite-izlizat-v-pensia-tazi-godina-686337.html", "text": "Над 5% от действащите учители излизат в пенсия тази година. През учебната 2018/2019 г. предстои да придобият право на пенсия 3433 педагогически специалисти, информираха от Министерството на образованието и науката в отговор на запитване на OFFNews.Общият брой на преподавателите (през изминалата 2017/2018 г.) е 60 734, по данни на Националния статистически институт.До края на календарната година 537 учители от София излизат в пенсия, в Пловдив те са 329, в Бургас – 188, във Варна -183, в Стара Загора – 176.Системата на предучилищното и училищното образование изпитва най-остра нужда от учители по математика и природни науки, информатика и информационни технологии, чужди езици (английски, немски, френски, източни езици). Нуждае се също от начални и детски учители, по български език и литература и по професионална подготовка.Преди началото на новата учебна година са закрити 13 училища в общините Карнобат, Лясковец, Павликени, Враца, Роман, Габрово, Дряново, Джебел, Асеновград, Разград, Алфатар, Търговище и Върбица.Други четири училища са слети. Те са в общините Пещера, Велинград, Ботевград и Ямбол.За обезщетения на учителите по-рано този месец Министерският съвет пренасочи от бюджета на МОН към системата допълнително 14 860 981 лв. Парите бяха отпуснати по националната програма \"Оптимизация на вътрешната структура на персонала в институциите от системата на предучилищното и училищното образование\".", "date": "2018.08.29", "title": "Над 5% от учителите излизат в пенсия тази година"}
{"url": "https://offnews.bg/tenis/rodzhar-federer-s-letiasht-start-na-us-open-687085.html", "text": "Швейцарската легенда в мъжкия тенис Роджър Федерер започна убедително участието си на турнира от Големия шлем \"US Open'. Той победи с 6:2, 6:2, 6:4 Йошихито Нишиока от Япония за около два часа на корта.Маестрото можеше да приключи и още по-бързо мача, но бе пробит при 5:2 в третия сет, сервирайки за крайния успех. Общо в мача Федерер завърши с 56 печеливши удара.Така в следващата фаза Федерер ще играе с французина Беноа Пер, който е 56-и в ранглистата. Швейцарецът води с 6:0 в преките им мачове, но най-оспорваният от тях бе тази година. В Хале Федерер победи с 9:7 точки в тайбрека на третия сет.Междувременно стана ясна програмата на турнира за сряда. На корта ще видим част от фаворитите, сред които Рафаел Надал, Серина Уилямс, Анди Мъри, Хуан Мартин дел Потро и други.Централен корт \"Артър Аш\", след 19:00 часа българско време: Слоун Стивънс - Ангелина Калинина Анди Мъри - Фернандо Вердаско не преди 02,00 часа: Серина Уилямс - Карина Витхьофт Рафаел Надал - Вашек ПоспишилКорт \"Луис Армстронг\", след 18:00 часа: Татяна Мария - Елина Свитолина не преди 20,00 часа: Винъс Уилямс - Камила Джорджи Хуан Мартин дел Потро - Денис Кудла не преди 02,00 часа: Джак Сок - Николоз Басилашвили Гарбине Мугуруса - Каролина МуковаГрандстенд, след 18:00 часа: Юго Умбер - Стан Вавринка Юлия Гьоргес - Екатерина Макарова Джон Иснър - Николас Яри Мария Сакари - София КенинКорт №17, след 18:00 часа: Виктория Азаренка - Дария Гаврилова Доминик Тийм - Стив Джонсън Жереми Шарди - Кевин Андерсън Луцие Шафаржова - Ашли БартиКорт №5, след 18:00 часа: Барбора Стрицова - Лара Аруабарена Милош Раонич - Жил Симон Ана Богдан - Каролина Плишкова не преди 00,00 часа: Дениш Шаповалов - Андреас СепиКорт №10, след 18:00 часа: Данил Медведев - Стефанос Циципас Киан Ванг - Ирина-Камелия Бегу Камерън Нори - Душан Лайович Ваня Кинг - Ребека ПетерсонКорт №11, след 18:00 часа: Борна Чорич - Роберто Карбайес БаенаКорт №13, след 18:00 часа: Вера Лапко - Елизе Мертенс Клер Лиу - Анастасия Севастова Тейлър Фриц - Джейсън Кублер Гуидо Пея - Паоло Лоренци", "date": "2018.08.29", "title": "Роджър Федерер с летящ старт на US Open"}
{"url": "https://offnews.bg/izvan-terena/novak-dzhokovich-i-saprugata-mu-zapisaha-muzikalen-duet-video-687088.html", "text": "Сръбският тенисист Новак Джокович и съпругата му показаха огромната си взаимна любов в социалните мрежи.Ноле и половинката му изпяха в социалните мрежи една от най-романтичните песни на наскоро починалия хърватски изпълнител Оливер Драгойевич \"Trag u beskraju\". Йелена с удоволствие се включва в изпълнението на Ноле, който показва добри умения в пеенето.Двамата през цялото време се прегръщат и разменят целувки пред камерата. Драгойевич почина в края на юли година от рак на белите дробове на 71-годишна възраст.В момента Ноле е на участие на US Open, като е един от фаворитите за спечелване на турнира. Сърбинът стартира трудно срещу унгареца Мартон Фучович,но го победи с 6:3, 3:6, 6:4 (от 2:4), 6:0 след изнурителен тричасов престой на централния корт \"Артър Аш\".Следващият противник на Джокович в Ню Йорк в четвъртък ще бъде американецът Тенис Сандгрен, който елиминира с чиста победа сънародника на Новак - Виктор Троицки.", "date": "2018.08.29", "title": "Новак Джокович и съпругата му записаха музикален дует (видео)"}
{"url": "https://offnews.bg/futbol/shefat-na-fifa-pokaza-cherven-karton-na-tramp-687084.html", "text": "Шефът на ФИФА Джани Инфантино се срещна в Белия дом с американския президент Доналд Тръмп.Босът на световния футбол подари на Тръмп фланелка с неговото име и номер 26, като преди това размаха червен картон под носа му. Срещата беше във връзка със съвместното домакинство на САЩ, Канада и Мексико на Мондиал 2026.Световно първенство по футбол не се е провеждало в Северна Америка от 1994 година насам, когато шампион стана Бразилия, а България записа най-успешното си представяне - четвърто място.В разговорите стана въпрос и за това, че футболът в САЩ се нарича все още сокър.\"Може би трябва да сменим името и тук\", предложи Тръмп, а Инфантино с готовност се съгласи въпросът да бъде обсъден сериозно.", "date": "2018.08.29", "title": "Шефът на ФИФА показа червен картон на Тръмп"}
{"url": "https://offnews.bg/politika/desni-bivshata-shefka-na-targovskia-registar-beshe-tam-za-da-otgovar-687080.html", "text": "\"Бившият изпълнителен директор на Агенцията по вписванията Зорница Даскалова беше поставена на тази позиция не за да отговаря пред обществото, а само пред определен кръг хора - пред Делян Пеевски, за да може да прибере каквото може от остатъците от КТБ, пред Бойко Борисов и службите, за да следят кой влиза в регистъра и какво търси там\".Това каза членът на \"Демократична България\" и съпредседател на \"Зелените\" Владислав Панев по повод срива на Търговския регистър, който продължи няколко седмици.Според него Даскалова никога не е имала амбицията да направи базата данни на регистъра, който е застинал от 10 години, по-лесен за работа за потребителите.По думите му е плашещо как се назначават чиновниците на високи постове в държавата. \"Професионализмът отдавна е изместен на заден план. Търсят се единствено послушни и по възможност некомпетентни ръководители на ведомства, които даже не осъзнават каква отговорност носят. Колкото по некадърни и без личностна алтернатива за развитие са, толкова лесни за манипулация, послушни и податливи на влияние са\", коментира той.\"Премиерът си измива  ръцете по схемата „ни чул, ни видял“ при възникналите проблеми в  държавата. Как Волен Сидеров му спуска назначения за ключови постове като Агенцията по вписванията, които Борисов приема без въпроси. Нямаме  човек зад волана. Или ако имаме, това са хора, които не носят никаква отговорност. Като лидера на Атака например. После се чудим защо се случват криза след криза. Какво друго можем да очакваме от Борисов и  Сидеров?\", коментира Панев. Панев разкритикува и опозицията в Народното събрание в лицето на БСП. \"Плашещо е, че имаме и Корнелия Нинова за лидер на парламентарната опозиция, която успешно профанизира всеки дебат с очевидната цел да се хареса на хората с IQ под 50. Истинските политици трябва да водят държвата напред, а не да се занимава с дребни заяждания и да тласкат хората към поредната глупава истерия\", обясни съпредседателят на \"Зелените\".\"Демократична България\" смятат, че няма никакви гаранции, че срива в Търговския регистър няма да се повтори отново. Те са разработили представиха екшън план за устойчиво управление на информационните ресурси в държавната администрация, който ще изпратят до кабинета на премиера Бойко Борисов \"с надежда там той да бъде припознат с надежда да не се стига повече до такива ситуации\".Планът на обединението включва 12 точки, който според тях могат да бъдат изпълнени за по-малко от година и да гарантират, че подобни сривове няма да се повторят. Ето какво предлагат от \"Демократична България\" в своя план:", "date": "2018.08.29", "title": "Десни: Бившата шефка на Търговския регистър беше там, за да отговаря пред Борисов и Пеевски"}
{"url": "https://offnews.bg/obshtestvo/dazd-shte-vrachva-ezhegodno-otlichitelen-znak-az-garantiram-shtastl-687087.html", "text": "Държавната агенция за закрила на детето (ДАЗД) ще връчва ежегодно отличителен знак „Аз гарантирам щастливо детство“ като признание за гарантиране на правата на детето. За отличието могат да кандидатстват или да бъдат номинирани общини, юридически лица, неправителствени организации, граждански организации, доставчици на социални и универсални услуги за деца.Категориите, в които ще се присъжда знакът, са устойчиво развитие, успешна промяна и значима иновация, като всеки кандидат може да представи своята дейност само за една категория. Формулярът за участие и приложенията, удостоверяващи постиженията на кандидата като сертификати, анализи от обработени данни в подкрепа на идеята, документи, доказващи устойчивост и постигнат резултат от въвеждането на иновацията, се приемат на имейл: sacp@sacp.government.bg в срок до 31 октомври 2018 г.Кандидатурите ще се разглеждат и оценяват от седемчленна комисия, назначена със заповед на председателя на ДАЗД. Нейни членове ще бъдат представители на Консултативния съвет, на Съвета на децата, на академичните среди, на НСОРБ, както и публични личности.Отличителният знак „Аз гарантирам щастливо детство“ ще бъде връчен на 20 ноември – Международния ден за правата на детето.Допълнителна информация може да намерите в Насоките за кандидатстване, .", "date": "2018.08.29", "title": "ДАЗД ще връчва ежегодно отличителен знак „Аз гарантирам щастливо детство\""}
{"url": "https://offnews.bg/kultura/helga-i-torvi-ot-vikingi-pristigat-u-nas-prez-septemvri-687092.html", "text": "Един от най-гледаните сериали – „Викинги“, идва с две от звездите си на тазгодишния Aniventure Comic Con. Британските сестри Мод и Джорджия Хърст, които познаваме като Хелга и Торви, ще стъпят на главната сцена на събитието.Мод стартира кариерата си с участие във филмите Crush and Curry (2008) и Nuryan (2009). Oт 2008 г. до 2010 г. Тя влиза в ролята на Kat Ashley в световнопризнатия сериал на BBC The Tudors (Тюдорите). Следва заслужената покана за участие във „Викинги“, където прекарва четири години. Героинята на Мод в историческия драматичен сериал е Хелга – упоритата и лоялна съпруга на проблемния Флоки, която остава с него въпреки всичко.Джорджия е по-малката от двете сестри, която също взема сериозно участие в сериала на History Channel. Тя влиза в ролята на Торви – принцеса на датчаните и воин с неукротим характер. Същевременно тя е грижовна и изключително силна млада жена, спечелила симпатиите на зрителите във всички сезони на сериала. Какво ще се случи с Торви ще стане ясно през ноември, когато предстои да се излъчи втората половина на сезон 5.Феновете на сериала у нас имат неповторимия шанс да срещнат сестрите Хърст на Aniventure Comic Con, да се снимат с тях или да получат автограф. Панелът с тяхно участие ще бъде на 16.09, а модератор ще е родната ТВ водеща Станислава Айви.", "date": "2018.08.29", "title": "Хелга и Торви от 'Викинги' пристигат у нас през септември"}
{"url": "https://offnews.bg/politika/nov-darzhaven-organ-shte-bori-katastrofite-na-patia-687086.html", "text": "Нов държавен орган ще бъде създаден специално да следи за безопасността по пътищата, за да бъдат избегнати тежки инциденти като този край Своге.Това съобщи вицепремиерът Томислав Дончев на брифинг в Министерския съвет след като министрите, ресорни институции и представители на Института по пътна безопасност обсъдиха каква да бъде превенцията срещу подобни трагедии.По думите му по този начин ще се избегне \"типичното, особено в критична ситуация, разделяне на отговорностите\" и няма да изниква въпросът кое от всички ведомства е най-отговорно за нередности и инциденти.\"Логиката не е да изземем функции. Бързам да кажа, че КАТ си остава в МВР. Това ще е звено, което да упражнява силен контрол по отношение на всички останали държавни служби\", обясни още Дончев. Той добави, че това ще бъде изцяло нова структура с концентриране на правомощия. Новото звено - държавна агенция или комисия- няма да бъде на подчинение на нито едно министерство, а вероятно директно на Министерския съвет.Разговори за създаването на контролния орган започват днес. За него няма да бъдат откривани нови щатни бройки, ще се ползват специалисти за сметка на ресорните ведомства, уточни вицепремиерът.Богдан Милков от Института по пътна безопасност приветства стъпката и каза, че проблемът с ПТП-тата не е политически, но може да бъде разрешен с политически средства.", "date": "2018.08.29", "title": "Нов държавен орган ще бори катастрофите на пътя"}
{"url": "https://offnews.bg/futbol/kapitanat-na-levski-s-debiutna-povikvatelna-vizhte-vsichki-izbranitci-687091.html", "text": "Селекционерът на \"А\" националния отбор на България Петър Хубчев допълни групата с футболисти, повикани за мачовете срещу Словения (6 септември в Любляна) и Норвегия (9 септември в София) в новия турнир на УЕФА Лига на нациите.Към вече обявените играчи, състезаващи се зад граница, бяха прибавени и представителите на родната Първа лига. Поради контузия от отбора отпада нападателят Спас Делев. За първи път от много години насам цели 16 играчи от родното първенството попадат сред 23-та футболисти, които ще представляват \"трикольорите\" в първите мачове на новата надпревара.Най-много представители има от ЦСКА - Николай Бодуров, Божидар Чорбаджийски, Кирил Десподов, Кристиян Малинов и Ангел Лясков.Тимът на Берое е с трима представители - Мартин Райнов, Александър Цветков и Борислав Цонев. Черно море има двама - Благой Макенджиев и Радослав Василев.Капитанът на Левски Иван Горанов е с дебютна повиквателна. Шампионът Лудогорец също има само един футболист - Антон Недялков, който може да играе централен защитник и ляв бранител.Вратари: Пламен Илиев (Астра, Рум), Мартин Луков (Локомотив Пд), Благой Макенджиев (Черно море)Защитници: Ангел Лясков (ЦСКА-София), Николай Бодуров (ЦСКА-София), Божидар Чорбаджийски (ЦСКА-София), Иван Горанов (Левски), Антон Недялков (Лудогорец), Страхил Попов (Касъмпаша, Тур), Васил Божиков (Слован Братислава, Слвк)Полузащитници: Георги Костадинов (Арсенал Тула, Рус), Божидар Краев (Мидтиланд, Дан), Симеон Славчев (Карабах, Азер), Мартин Райнов (Берое), Александър Цветков (Берое), Борислав Цонев (Берое), Кристиян Малинов (ЦСКА-София), Тодор Неделев (Ботев Пд), Галин Иванов (Славия), Светослав Ковачев (Дунав)Нападатели: Ивелин Попов (Спартак Москва, Рус), Кирил Десподов (ЦСКА-София), Радослав Василев (Черно море)Дебютният двубой на България в Лига на нациите е гостуването на Словения на 6 септември; три дни по-късно приемаме Норвегия на националния стадион \"Васил Левски\". Билетите за мача на 9 септември са в продажба в мрежата на Eventim.", "date": "2018.08.29", "title": "Капитанът на Левски с дебютна повиквателна, вижте всички избраници на Хубчев"}
{"url": "https://offnews.bg/medii/14-tata-svetovna-sreshta-na-balgarskite-medii-shte-se-provede-v-skopie-687090.html", "text": "Четиринадесетата световна среща на българските медии ще се проведе от 24 до 28 октомври в Скопие, съобщи на пресконференция днес генералният директор на БТА Максим Минчев.Мотото на традиционната среща, организирана от БТА и Асоциацията на българските медии по света, тази година ще е \"Медии и памет\". Сред работните подтеми са \"Различните лица на патриотизма\", \"Бизнес и национален дълг\", \"Пропаганда срещу журналистика\", но поканените ще могат също да правят предложения за теми.Очакванията са във форума да участват представители на около 40 медии от около 25 държави. Минчев се надява, че близостта на Скопие ще даде възможност на много български медии също да се включат в срещата. Има идея и за по-богата културна програма като концерт, изложби, премиери на книги.Генералният директор на БТА коментира още, че са настъпили изключително позитивни промени в отношенията между България и Република Македония. Затоплянето продължава и трябва да бъде използвано, защото е от интерес както за България, така и за Република Македония, допълни той.Основен партньор ще бъде Македонската информационна агенция, като събитието ще бъде подкрепено още от българо-македонската камара и фондът \"1300 години България\".Генералният директор на БТА припомни, че догодина на БТА ѝ предстои също голямо медийно събитие - Шестият конгрес на информационните агенции ще се проведе през юни в София. В него ще вземат участие медии от пет континента.Георги Лозанов, който е директор на Дирекция \"Културни комуникации\" в БТА, заяви, че световната медийна среща е форум, който помага за самооглеждането на медиите - процес, който е необходим за всяка професия.Тази среща успява да превърне българските медии в общност, коментира той. Според него форумът помага за общата толерантност, защото е важно тя да съществува като професионален стандарт.Лозанов отбеляза, че от една година насам българо-македонските отношения започват да се превръщат в позитивен пример как могат да се изтласкват предразсъдъците и хората да общуват тук и сега. Този процес всъщност започна като медиен процес, между български и македонски медии, още преди пет години, и сега и самите политици го правят, посочи той. Тринадесетте срещи, проведени досега в София, Чикаго, Рим, Мадрид, Варна и Бургас, Виена, Амстердам, Букурещ, Пловдив и Велико Търново, Босилеград и Цариброд, Атина, Прага и Кишинев, се превърнаха в национални събития със значим обществен ефект. Освен спояващо събитие за медийната гилдия, те са и своеобразна национална кауза, тъй като провокират диалога между сънародниците ни от всички континенти.", "date": "2018.08.29", "title": "14-тата Световна среща на българските медии ще се проведе в Скопие"}
{"url": "https://offnews.bg/obshtestvo/shofiorite-karali-s-30-po-visoka-skorost-ot-pozvolenata-na-patia-svog-687096.html", "text": "Пътната агенция съобщи, че ограничава до 30 км/ч позволената скорост на път II-16 Своге-София след тежкия инцидент, в който в автобус загинаха 17 пътници.Ограничението е за отсечката от км 54+300 до км 54+600.По тази отсечка редовно се наблюдава превишаване на позволената скорост, допълват от агенцията. Данните от трафик камерите показват, че въпреки ограничението на скоростта и поставените пътни знаци шофьорите карат с 30% по-висока скорост от допустимата.В допълнение, АПИ е отправила искане до „Пътна полиция“ до завършването на ремонта на път I-5 Русе - Бяла в участъка да има полицейски патрул. В момента се ремонтират близо 15 км от път I-5 Русе - Бяла, в участъка от разклона за село Пиргово до отбивката за Две могили. Отсечката е на биндер, предстои полагането на последния асфалтов пласт и поради това е без пътна маркировка. По време на ремонтните дейности е въведена временна организация на движението, която е съгласувана от „Пътна полиция“. Поставени са пътни знаци и скоростта на движение е ограничена до 50 км/ч, която не се спазва от голяма част от шофьорите. В тази връзка Агенция „Пътна инфраструктура“ отправи искане до „Пътна полиция“ до приключването на строителните дейности, които се предвиждат да бъдат до 30 септември, в района на отсечката да има постоянно полицейски патрул, който да следи за стриктното спазване на правилата за движение.Агенция „Пътна инфрластруктура“ апелира шофьорите да спазват правилата за движение и въведената временна организация по време на извършващите се и в момента ремонтни дейности.", "date": "2018.08.29", "title": "Шофьорите карали с 30% по-висока скорост от позволената на пътя Своге-София"}
{"url": "https://offnews.bg/obshtestvo/4-sela-izliazoha-v-podkrepa-na-zadarzhania-shofior-grigor-grigorov-687101.html", "text": "Жители на четири села се събраха в Курило в подкрепа на обвинения за автобусната катастрофа край Своге шофьор Григор Григоров, съобщи .Хората споделиха, че са пътували с него години наред и го описаха като изключително внимателен. Според тях Григоров не кара с превишена скорост.„Гришата не е виновен. Той е изключително скромен и добър човек. Вземаме пенсии, с които само Гришата може да ни вози, за да ходим по екскурзии, той ни прави много отстъпки, много уважава възрастните хора. Нека съдът бъде справедлив към него, нека да не поема негативността на управниците”, призова Стефка Георгиева пред камерата на bTV.\"С Гришата пътуваме от 8-9 г., той е навсякъде с нас. Никога не е карал с превишена скорост”, категорична беше друга жена.„Винаги се возя на първата седалка, толкова е внимателен, изчаква, не разрешава да разговаряме с него, докато шофира. Не сме виждали по-внимателен човек. За тази голяма и тежка катастрофа причините за комплексни – в България некачествени пътища се строят от години, проливният дъжд. Възможно и той да се е разсеял”, добавя тя.Протестиращите споделиха, че се страхуват как Григоров ще понесе тежкия инцидент със 17 жертви и се опасяват, че ще рухне. По-рано днес адвокатът му обяви, че клиентът му се намира в тежко физическо и психическо състояние и дори е мислил за самоубийство.Днес изтича 72-часовата мярка за задържане на шофьора. Прокуратурата обяви, че иска домашен арест.", "date": "2018.08.29", "title": "4 села излязоха в подкрепа на задържания шофьор Григор Григоров"}
{"url": "https://offnews.bg/zdrave/fondat-za-lechenie-na-detca-shte-plashta-na-meditci-ot-chuzhbina-da-le-687098.html", "text": "Фондът за лечение на деца в чужбина ще може да плаща на чуждестранни медици, които при възможност да лекуват децата в България. Това предвижда проект за промяна в Правилника за дейността и организацията на работа на Център „Фонд за лечение на деца“, публикуван за обществено обсъждане. Ако промяната влезе в сила, Фондът ще прави преценка за възможността да организира и да финансира участието на чуждестранни лекари, които да осъществяват лечението на болните деца у нас заедно с български специалисти.\"С това, от една страна, ще се създадат условия децата да бъдат лекувани в страната от висококвалифицирани чуждестранни специалисти, с преодоляване на затрудненията и неудобствата, породени от транспорта и  пребиваването на детето и придружителя му в друга държава, а от друга страна, ще се създадат условия за повишаване капацитета на здравната система в страната ни за лечение на състояния при децата, за които няма към настоящия момент достатъчно познания и опит\", се казва в мотивите към проекта.В проекта за промяна на правилата на работа на Фонда за лечение на деца е предвидено още Фондът за лечение на деца да може да провежда обществени поръчки за медицински изделия и апарати съвместно с Министерството на здравеопазването, като в тези случаи техническите спецификации за изделията и апаратите ще се изготвят от Фонда. Целта е да се преодолее установеното затруднение при осигуряване на медицински изделия, апарати и уреди за индивидуална употреба за одобрените за подпомагане от ЦФЛД деца, става ясно от мотивите на проекта. Проблемите с обществените поръчки за медицински изделия не са от днес. След промяна в правилника в началото на тази година Фондът сам организираше обществени поръчки за медицинските изделия. Преди това правилникът на Фонда за лечение на деца не позволяваше той да плаща за изделия, купени без обществена поръчка. Частните болници обаче не са длъжни да организират обществени поръчки, дори за дейности, финансирани с държавни пари. Така се оказа, че има деца, които заради това не могат да получат финансиране от Фонда за лечението си.Пациентски организации вече изразиха подкрепата си за новите предложения. Пациентски организации „Заедно с теб“ обявиха, че предлаганите промени са удачни и са в интерес на децата. Според \"Заедно с теб\" възможността чужди специалисти да помагат за лечението на деца у нас \"ще осигури, от една страна, качествена медицинска помощ от по-опитни лекари за определени заболявания, от друга страна, ще даде увереност на родителите, че правят най-доброто за лечението на децата си, от трета страна, но не маловажна, ще се повиши капацитета на нашите екипи и в бъдеще тази инвестиция ще се възвърне многократно\".Като удачна те виждат и предложението за съвместно провеждане на обществени поръчки, като според \"Заедно с теб\" по този начин министерството ще може да упражнява контрол върху провеждането на търговете.\"Надяваме се по този начин да бъдат контролирани публичните средства. В момента сме свидетели в Обществения съвет на финансиране на едни и същи медицински изделия на определени фирми след обществена поръчка с цени с до 30 % по-високи\", посочват пациентските организации.", "date": "2018.08.29", "title": "Фондът за лечение на деца ще плаща на медици от чужбина да лекуват деца у нас"}
{"url": "https://offnews.bg/politika/sled-sriva-na-targovskia-registar-do-15-noemvri-shte-ima-hranilishte-687107.html", "text": "До 15 ноември ще заработи централно хранилище за резервни копия на данните от държавните системи и регистри.Това е част от утвърдения днес от правителството план за защита и съхранение на данни на критичните системи и регистри. Решението идва след като Търговският регистър се срина и не работеше няколко седмици заради няколко изгорели харддиска и невъзможност данните бързо да бъдат възстановени от бекъпите на сайта.Новият план, които има за цел подобни сривове да не се повтарят, предвижда разширяване на капацитета и функционалностите на съществуващото хранилище, разположено в Основния център за данни на електронното управление. Там ще се съхраняват резервни копия по утвърдена от всяка администрация процедура. До 10 септември институциите трябва да изпратят на председателя на Държавна агенция „Електронно управление“ (ДАЕУ) изготвените от тях детайлни процедури за създаване на резервни копия и възстановяване на данни.До същата дата председателят на агенцията за електронно управление и отговорните администрации трябва да извършат анализ на потенциалните рискове по отношение на преносния капацитет на Единната електронна съобщителна мрежа (ЕЕСМ). За трансфера на резервните копия към и от хранилището ще се използва именно тази мрежа.До 15 ноември пък ще бъде обезпечен необходимият капацитет за работа на хранилището. Административните органи задължително ще трябва да съхраняват резервно копие по утвърдената от тях процедура. Отговорността за целостта и сигурността, включително криптографска, на резервните копия на данни е на съответната администрация. Агенцията за електронно управление ще осигурява физическата, комуникационната и инженерно-техническата сигурност, необходима за съхраняване на копията в Основния център на е-управлението.", "date": "2018.08.29", "title": "След срива на Търговския регистър: До 15 ноември ще има хранилище за бекъпи"}
{"url": "https://offnews.bg/drugi/spasiteliat-aerton-sena-687094.html", "text": "Вероятно няма неразказана история за легендата на Формула 1 Аертон Сена, но все пак има такава, която е леко позабравена с течение на времето.Бразилецът остана в сърцата на хората с харизмата, добротата, човещината и вдъхновяващият му начин на шофиране по пистите из света. Именно точно такава е и тази история, която го прави още по-велик.Датата е 28 август 1992, пистата е Спа. Пилотите са в процес на тренировка преди състезанието за Голямата награда на Белгия. Състезателят Ерик Кома от отбора на \"Ларус\" губи контрол над болида и се разбива. Французинът губи съзнание от удара.Непосредствено зад него е Сена, който без да се замисля, спира и се втурва да спасява живота на Кома, тъй като по онова време, за разлика от сега, болидите от Формула 1 бяха потенциални бомби. \"Не помня нищо от деня, в който се случи злополуката, защото бях в безсъзнание около половин час. След това гледах по телевизията какво се е случило. Очевидно, спонтанната реакция на Сена е невероятна. Ситуацията беше опасна. Пистата не беше чиста, други коли минаваха от там. Вероятно му е направило впечатление шумът от двигателя ми, тъй като оборотите бяха високи, а болидът ми бе пълен с гориво, рискът бе голям.Не в същия ден, но малко след това аз отидох при него и му благодарих. Не осъзнах веднага, че вероятно той ми е спасил живота, но след като говорих с механиците и видях в какво състояние е болида... Определено това е денят, в който, ако не беше Аертон, сега нямаше да говоря за това\", споделя Кома.Две години по-късно по време на Гран При на Сан Марино Ерик по погрешка е пуснат от пит-лейна, излизайки на трасето при развяни червени флагове, заради фаталния инцидент на Сена. Маршалите на пистата трескаво се опитвали да дадат знак на идващия болид на \"Ларус\" на завоя Тамбурело.Накрая Комас, преминава през медицинския екип и спасители, дори и медицински хеликоптер. Потресен от това, което вижда, Ерик решава да не участва на рестарта, след като вижда как медиците се опитват да съживят Сена.", "date": "2018.08.29", "title": "Спасителят Аертон Сена"}
{"url": "https://offnews.bg/bojni/kubrat-pulev-navliazal-sam-v-rezhim-chudovishte-687083.html", "text": "Звездата ни в профибокса Кубрат Пулев няма търпение да се завърне на ринга и да се бие за първи път от април 2017 година. Мачът за претенденския статут на IBF е на 27 октомври в София, а Хюи е братовчед на бившия световен шампион в тежка категория Тайсън Фюри.\"Той реши да дойде в София, след като други преди него избягаха. Но ще го посъветвам да се приготви за истинска битка. Наясно съм, че той е много мотивиран, защото победата ще му даде шанс да се бие за световната титла.Вече съм навлязъл в режим \"чудовище\" и изгарям от жажда да се върна отново на професионалния ринг\", сподели Пулев пред изданието \"Boxing Scene\".Промоутърът Ивайло Гоцев обеща да предложи на зрителите \"най-голямата галавечер в историята на България\" и разкри, че Тервел Пулев най-вероятно ще се бие с американец.", "date": "2018.08.29", "title": "Кубрат Пулев: Навлязъл съм в режим 'чудовище'"}
{"url": "https://offnews.bg/obshtestvo/resheno-nimh-izliza-ot-ban-687082.html", "text": "Националният институт по метеорология и хидрология ще излезе от структурата на Българската академия на науките. Това може да се случи още на 1 януари 2019 г., прогнозира министърът на образованието и науката Красимир Вълчев.Решението е било договорено днес, по време на заседанието на Министерския съвет, след като близо 200 работещи в НИМХ отново излязоха на протест пред правителствената сграда на \"Дондуков\" с искане за отделяне от БАН, заради мизерията, в която са принудени да работят.Мнозина - дори ръководители в института - получават 575 лв. брутна заплата, младите в НИМХ са малцина - няма как да бъдат задържани при тези условия. Въпреки че естеството на работата им изисква и нощен труд, за такъв няма пари. От липсата на средства за института страдат и прогнозите - при автоматизирана система предупрежденията за опасно време биха пристигали за не повече от минута, а сега това отнема между 20 и 30 мин. Колко пари да получи НИМХ сега решава Общото събрание на БАН.По време на протеста представители на НИМХ бяха поканени на разговор в Министерския съвет и страните са обсъдили възможностите за изход от конфликта, след което министър Вълчев разказа какво е било договорено.\"Обсъдихме двата варианта, които дадохме миналата седмица, като по-приемлив се оказва вариантът за извеждане на НИМХ от БАН. Това решение ще бъде разгледано на Общото събрание на БАН вероятно на 10 септември. Това е най-добрият вариант, който можем да изберем и за БАН, и за НИМХ“, коментира министър Вълчев.До дни от БАН ще оформят предложението.\"Въпросът ще бъде бъде решен на Общо събрание. Ако това е решението на правителството, БАН ще се съгласи”, каза председателят на Академията акад. Юлиан Ревалски.Ако обаче обещанието не бъде изпълнено, ще бъдат внесени законови промени, които ще позволят извеждането на Института от БАН и без съгласието общото ѝ събрание, увери Вълчев. Това обаче би забавило процеса и е възможно той да приключи през есента на идната година.Учените от НИМХ, които искат да останат в БАН, ще могат да го направят. \"Ние сме демократична организация. Учените, които смятат, че мястото им е в БАН, няма да срещнат пречки от наша страна\", увери директорът на НИМХ проф. Христомир Брънзов.", "date": "2018.08.29", "title": "Решено: НИМХ излиза от БАН"}
{"url": "https://offnews.bg/politika/mestan-i-dal-skochiha-sreshtu-dps-zaradi-pametnik-na-vazroditelia-pe-687093.html", "text": "ДОСТ и НПСД обвиниха ДПС, че реабилитира \"дейци на възродителния процес\". Поводът е решение на общинските съветници в Лозница за изграждане на паметник на един от най-видните комунистически функционери Пенчо Кубадински. Той е роден в селото и е участник в т.нар. Възродителен процес. В декларацията на ДОСТ, подписана от лидера Лютви Местан, се подчертава, че ДПС има мнозинство в общинския съвет в Лозница. \"Да реабилитираш участниците в престъплението \"Възродителен процес\" само по себе си е престъпление. Когато това се прави от партия, която на думи се бори за права и свободи, освен престъпление, това е и морално падение, загуба на политическа легитимност\", се казва в позицията на ДОСТ.Формацията на Местан припомня, че подобно решение преди няколко месеца бе взето и от общинския съвет във Велинград, в който ДПС също има мнозинство - да се издигне паметник на ген. Атанас Семерджиев, началник на Генералния щаб на Българската армия по времето, в което тя пряко участваше в потушаването на протестите срещу Възродителния процес. Ставаме свидетели на поредната чудовищна подигравка с жертвите на комунистическия режим, пишат от НПСД. Пенчо Кубадински е висш функционер на БКП, член на Политбюро, и Държавния съвет, народен представител и председател на Отечествения фронт и един от най-приближените до диктатора Тодор Живков. След 1991 г. е подсъдим по делото за Възродителния процес, но за срам на българската демокрация, не е осъден, категорични са от партията на Орхан Исмаилов и Касим Дал. В текста им се казва още: Днес разбираме, че когато ДПС с фалш се разграничаваше от решението на общинските си съветници във Велинград, решението за поставяне на паметник на Пенчо Кубадински в Лозница е било взето. Отказаха се от паметна плоча на Атанас Семерджиев, за да поставят паметник на Пенчо Кубадински - цинизъм. Недоумение буди и фактът защо Областния управител на Разград Гюнай Хюсмен не направил необходимото, за да спре това позорно решение.И с двете решения ДПС заплю в лицето своите избиратели и жертвите на Възродителния процес, които разнася от година на година по партийно възпоменателни митинги на Демир Баба Текке, Джебел, Пристое… Защото именно по време на Майските събития са вземани тези позорящи паметта на жертвите решения.Имайки предвид гореизложеното:1. Изпълнителният съвет на НПСД смята, че решение №202 на Общинския съвет на Лозница за поставянето на паметник на Пенчо Кубадински е в пряко противоречие със Закона за обявяване на комунистическия режим в България за престъпен, приет от 38-то Народно събрание и Декларацията, осъждаща опита за насилствена асимилация на българските мюсюлмани, приета от 41-то Народно събрание.2. Изпълнителният съвет на НПСД настоява за отмяна на това скандално, срамно решение и смята, че възхваляването и/или издигането в култ на активни членове на политически режими, признати от националното законодателство за престъпни, е неприемливо.3. Изпълнителният съвет на НПСД настоява Областният управител на Разград да забрани предвиденото за 06.09.2018 г. откриване на паметника.4. Призоваваме всички граждани, които изповядват демократични ценности, репресираните от комунистическия режим и съюзите, които ги представляват, както и Изселническите дружества, представляващи интересите на българските граждани в Република Турция, да поискат незабавната отмяна на въпросното решение.", "date": "2018.08.29", "title": "Местан и Дал скочиха срещу ДПС заради паметник на 'възродителя' Пенчо Кубадински"}
{"url": "https://offnews.bg/obshtestvo/vremeto-dnes-toplo-idealno-i-za-more-i-za-planina-687062.html", "text": "Днес отново ще e предимно слънчево. Вятърът ще е умерен от североизток. Максималните температури слабо ще се повишат и ще са между 26° и 31°, показва прогнозата за времето на НИМХ.В планините също ще е слънчево. След обяд на места над Западна и Централна България ще се развие купесто-дъждовна облачност и е възможно за кратко да превали. Ще духа умерен до силен североизточен вятър. Максималната температура на височина 1200 м ще е около 21°, а на 2000 м - около 15°.По морето ще е слънчево и топло. Ще духа до умерен североизточен вятър. Максималните температури ще са между 28° и 31°, а температурата на морската вода ще е между 26° - 27°. Вълнението на морето ще е 2 - 3 бала.Слънцето се показа днес в 06:48 часа и ще залезе в 20:06 часа. Продължителността на деня е 13:18 часа.", "date": "2018.08.29", "title": "Времето днес: Топло, идеално и за море, и за планина"}
{"url": "https://offnews.bg/futbol/dimitar-penev-iskashe-mi-se-novoto-tcska-da-ni-se-padne-687089.html", "text": "Легендата Димитър Пенев е искал мач между ЦСКА и ЦСКА 1948, разкри самият той малко след жребия за купата на България.\"Червените\" на Гриша Ганчев ще се изправят срещу Монтана на 1/16-финалите, а втородивизионният тим ще играе с Ботев Пловдив.\"Нека бъдем по-кратки, че е топло. Жребият е нормален. Искаше ми се новото ЦСКА да ни се падне, но ни се изплъзна за десетина сантиметра преди да тегля аз. Монтана винаги са създавали добри школи.Не само във футбола - баскетбол, волейбол, лека атлетика. Имат добра организация към спорта от кметството и ръководството.ЦСКА въобще не трябва да мисли до полуфиналите и финалите кой ще се пада, но не трябва и да ги подценяваме. Желая успех на нашия отбор\", каза Пенев.", "date": "2018.08.29", "title": "Димитър Пенев: Искаше ми се новото ЦСКА да ни се падне"}
{"url": "https://offnews.bg/protesti/meteorolozite-pak-na-protest-iskat-razvod-s-ban-vapreki-uveshtanieto-687049.html", "text": "Работещите в Националния институт по метеорология и хидрология не искат да останат в БАН въпреки преговорите и увещанията.Днес те отново излизат на протест с настояване да бъдат изведени от Академията на науките.Институтът, чиято работа е от национално значение, бе оставен да мизерства и в продължение на месеци никой не обръщаше внимание на протестната декларация, публикувана на сайта му. Затова метеоролозите и служителите на НИМХ излязоха на жълтите павета, обявиха, че спират прогнозите за времето от безпаричие и предизвикаха обсъждането на въпроса на най-високо ниво. При премиера Борисов бе свикана среща между страните в конфликта, заедно с министъра на образованието и науката Красимир Вълчев и вицепремиера Томислав Дончев. Борисов даде срок, в който страните да опитат да се разберат, а просветният министър заяви готовност да предложи извеждането на НИМХ от структурата на БАН - нещо, което в БАН не искат.Преговорите обаче не са дали резултат.\"На 29.08.2018 г., сряда, ние, работещите в НИМХ, излизаме отново на протест. Решението ни е категорично – не желаем повече да сме част от БАН - пишат те на сайта на института. - Повече от две седмици \"преговори\", единствено върху предложението на БАН, ни убедиха окончателно.Настояваме Правителството на Република България да вземе своето категорично решение за бъдещето на Националния институт по метеорология и хидрология. Безвремието за нас трябва да приключи, преди да е станало твърде късно.\"Протестът започва в 9 ч. пред сградата на БАН, до Народното събрание.От 9:30 ч. те ще демонстрират под прозорците на Министерския съвет, който в 10 ч. ще започне редовното си заседание.", "date": "2018.08.29", "title": "Метеоролозите пак на протест: искат развод с БАН въпреки увещанието да останат"}
{"url": "https://offnews.bg/temida/prokuraturata-poiska-domashen-arest-za-shofiora-ot-tragediata-kraj-svo-687099.html", "text": "Прокуратурата поиска домашен арест за шофьора на автобуса, които катастрофира край Своге, а при инцидента загинаха 17 души.Окръжна прокуратура-София е внесла искането за мярката за неотклонение в Софийския окръжен съд.На Григор Григоров е забранено да напуска пределите на страната и му е отнето свидетелството за правоуправление на автомобил.Вчера той беше изписан от болница „Царица Йоанна - ИСУЛ“ и малко по-късно беше арестуван.Григоров e обвинен за причиняване на смърт по непредпазливост на повече от един човек. Той е нарушил правилата за движение по пътищата, като е шофирал с повече от разрешените 40 километра в час, се посочва още в обвинението.", "date": "2018.08.29", "title": "Прокуратурата поиска домашен арест за шофьора от трагедията край Своге"}
{"url": "https://offnews.bg/112/mikrobus-se-vriaza-vav-fontan-v-pazardzhik-shofiorat-pochina-687066.html", "text": "Микробус се вряза във фонтан в центъра на Пазарджик. Шофьорът зад волана е починал на място, съобщиха от полицията в града.По първоначална информация на 74-годишния водач му е прилошало зад волана.В буса, който е собственост на сдружение на хора с увреждания в село Звъничево, не е имало други пътници.По всяка вероятност мъжът е отивал на работа. ", "date": "2018.08.29", "title": "Микробус се вряза във фонтан в Пазарджик, шофьорът почина"}
{"url": "https://offnews.bg/obshtestvo/shofiorat-na-avtobusa-mislel-za-samoubijstvo-687067.html", "text": "Шофьорът на катастрофиралия край Своге автобус е мислил за самоубийство непосредствено след инцидента. Това каза адвокатът на единствения обвинен и задържан за трагедията Григор Григоров Христо Ботев пред Нова телевизия.„Спомените му са изключително объркани. Говорих с него повече за личното му състояние, защото то наистина е много тежко - и психически, и физически”, каза защитникът.Ботев допълни, че Григоров е много объркан, не може да прецени чия е грешката за случилото се, но отрича да е имало разсейване от негова страна по време на злополучното пътуване.Адвокатът е категоричен, че ще иска от съда налагане на по-лека мярка за неотклонение на клиента му. Съдът ще разглежда казуса в сряда.", "date": "2018.08.29", "title": "Шофьорът на автобуса мислел за самоубийство"}
{"url": "https://offnews.bg/obshtestvo/tarsiat-se-kravodariteli-za-postradalite-kraj-svoge-tri-zheni-vse-osh-687068.html", "text": "Организира се кръводарителска акция за пострадалите от тежката катастрофа край Своге. Желаещите да дарят кръв могат да го направят в \"Първа градска болница\" в София и в Университетската многопрофилна болница в Бургас.Трите жени, които са на апаратна вентилация в \"Пирогов\", засега се задържат в стабилно състояние, съобщи директорът на болницата проф. Балтов. Все още съществува риск за живота им. Те са с гръдни травми и първо трябва да бъдат стабилизирани, а след това им предстоят операции.Другите трима пациенти в „Пирогов”, пострадали при същия инцидент, ще останат в болницата поне още седмица.С опасност за живота е и една от пациентките, настанени във ВМА.", "date": "2018.08.29", "title": "Търсят се кръводарители за пострадалите край Своге, три жени все още са с опасност за живота"}
{"url": "https://offnews.bg/kultura/otbeliazvat-100-g-ot-rozhdenieto-na-nikolaj-hajtov-sas-stotnoto-preds-687102.html", "text": "Мариус Куркински ще представи авторския си моноспектакъл “Черното пиле” за 100-тен път на 19 април 2019 г. в зала 1 на НДК от 20.00 ч. С представление номер 100 ще бъде отбелязана и 100-тната годишнина от рождението на големия български писател, публицист и драматург – Николай Хайтов.Спектакълът “Черното пиле” обединява три разказа на Хайтов - \"Мерак\", \"Пазачът на овесената нива\" и \"Черното пиле”.От близо две години представлението се радва на голям интерес и се играе пред препълнени салони, както в България, така и в чужбина. Билети за представлението в зала 1 на НДК можете да намерите в системата на Тикетпортал (в интернет на Ticketportal.bg) и още в Билетен център в НДК, Билетна каса на “Арена Армеец”, Booktrading и ОМВ. Цената им е от 20 до 40 лв., според мястото в залата.", "date": "2018.08.29", "title": "Отбелязват 100 г. от рождението на Николай Хайтов със стотното представление на 'Черното пиле'"}
{"url": "https://offnews.bg/ikonomika/vladimirov-sedni-si-slab-2-ima-i-treti-protest-sreshtu-targa-za-n-687055.html", "text": "Възможно ли е жп превозвач да чака за нови влакове повече от 10 години, да подготвя обществена поръчка в продължение на 2 години, да похарчи над 100 000 за анализи на университетски преподаватели и кантората \"Ърнст енд Янг\" и накрая да сътвори процедура, от която всички да са недоволни?Да, това е напълно възможно, ако жп превозвачът се нарича БДЖ!До вчера следобед националната компания получи възражения по процедурата за покупка на нови влакове от не една, не от две, а от цели три организации. Както OFFNews пръв съобщи, технологичният гигант Сименс, Германия внесе в деловодството на БДЖ писмо с 13 (тринадесет) страници забележки по заданието на търга за доставка на 42 влака с бюджет от внушителните 675 милиона лева.От БДЖ по-късно потвърдиха официално, че освен Сименс и втори производител на влакове е протестирал условията на търга. А в късния следобед на вчерашния ден медията ни научи, че сериозни забележки по процедурата са внесени и от Българо-китайската търговско-промишлена палата. От жп превозвача, управляван от център-нападателя аматьор Владимир Владимиров, обясняват, че съгласно промените в Закона за обществените поръчки (ЗОП) заинтересованите от обявената процедура лица могат в десет дневен срок от обявяването й да изпращат искане с предложения за изменения в условията и че в това няма нищо необичайно и сензационно, но лавината от възражения ясно показва, че има сериозен проблем.В жп бранша още преди обявяването на търга се говори, че подготвената документация е в изгода на точно определен кандидат и че обявените параметри не отговарят на амбициите в България да има по-качествена и модерна железопътна услуга.Според информация на OFFNews голяма част от забележките в трите писма до БДЖ касаят основни елементи на процедурата и шансът документацията да бъде преправена според забележките е нищожен. Един от десетките проблемни моменти според Сименс е начинът на финансиране на сделката за новите влакове и сервизното им обслужване. Според заложените критерии БДЖ ще похарчи 225 милиона лева за поддръжка на новозакупените мотриси. Тези пари според жп компанията ше бъдат осигурени от ежегодната субсидия, която жп превозвачът получава от държавата. Само че влаковете в най-добрия случай ще дойдат през 2024 г., а същата тази година изтича договорът на БДЖ с държавата за осигуряване на превоз на гражданите в България. И изобщо не е ясно дали националният жп превозвач ще продължи да получава пари от хазната или средствата ще бъдат насочени към конкурентна компания. Подобен сценарий в никакъв случай не е за изключване, тъй като много жп компании в Европа разполагат с излишни локомотиви и вагони и нищо не им пречи да стартират превоз на пътници в България и да фалират БДЖ и официално за броени месеци.Сименс и всички останали потенциални кандидати в процедурата със сигурност го знаят.Протестирани са и други основни моменти в обществената поръчка, а именно липсата на интерсити влакове за дълги разстояния в заданието, съкратените състави на композициите, скоростта на новите возила, която бе ограничена до максимум 160 км/ч.  В момента БДЖ до голяма степен е в патова ситуация, от която трябва да намери решение до петък.За пълна промяна на заданието обаче не може да се мисли. Така че продължението на обществената поръчка със сигурност пътува към съдебната зала. Освен ако БДЖ не прояви здрав разум и не спре процедурата, но това със здравия разум е малко вероятно...", "date": "2018.08.29", "title": "Владимиров, седни си, Слаб (2)! Има и трети протест срещу търга за нови влакове"}
{"url": "https://offnews.bg/obshtestvo/uchitelka-si-spomnia-s-dobro-za-shofiora-ot-tragediata-kraj-svoge-mil-687073.html", "text": "Жертвите на катастрофата в Своге не са 17. Поне 18 са, а 18-ата е шофьорът, смята Леда Аврамова - учител по английски език в София. Работата ѝ 58-мо училище, където работи доскоро, няколко пъти я е срещала с водача на автобуса от трагедията - Григор Григоров. Тя се опасява, че с цената на съсипания живот на една изкупителна жертва ще бъдат замаскирани системните проблеми.Към момента водачът на автобуса е единственият обвинен и задържан за трагедията.Случаят може да се окаже симптоматичен. В друг трагичен инцидент, също съпътстван от проблеми в инфраструктурата - , подсъдими се оказаха единствено машинистите на влака. В жп катастрофата при Калояновец, в която имаше един загинал машинист и 13 ранени, цялата вина бе прехвърлена на помощник-машиниста. Това стана въпреки многобройни сигнали за неизправности по ЖП трасето. То бе ремонтирано от консорциум, в който участваше и \"Трейс\".", "date": "2018.08.29", "title": "Учителка си спомня с добро за шофьора от трагедията край Своге: Мил, кротък и съобразителен професионалист"}
{"url": "https://offnews.bg/sviat/orban-na-es-mu-triabvat-nova-komisia-i-parlament-koito-da-sprat-migr-687063.html", "text": "ЕС се нуждае от нова Европейска комисия и нов парламент, които да се обявят в защита на границите и за спиране на миграцията. Това заяви вчера премиерът на Унгария Виктор Орбан след среща в Милано с италианския вътрешен министър и вицепремиер Матео Салвини, предаде БТА.Орбан, чието дясно правителство издигна по южната си граница ограда срещу мигранти, похвали Салвини, че е станал първият ръководител от страна от Средиземноморието, доказал, че \"миграцията може да бъде спряна по море\". На общата пресконференция след срещата унгарският премиер подчерта, че сигурността на Европа зависи от успеха на Салвини.Италианският вътрешен министър прикани Франция да прояви повече \"солидарност и чувство\" по отношение на миграцията и да прекрати политиката си да спира мигрантите, които искат да влязат на френска територия през граничния пункт Вентимиля. Френският президент Еманюел Макрон \"е първият, който трябва да прояви солидарност и чувство, отваряйки наново границата при Вентимиля\", каза Салвини, цитиран от Ройтерс.Италианският вътрешен министър добави, че Берлин и Рим постигат напредък към сключване на споразумение, съгласно което Германия ще може да върне някои мигранти в Италия, предаде ДПА. Но по думите на Салвини сделката ще бъде сключена само при положение че Италия няма да приема повече бежанци, отколкото те са наброявали преди това на нейната територия. Италия стана основна дестинация за мигрантите от Африка, потеглили към Европа. Според действащите правила на ЕС страната, в която първо е влязъл мигрантът, е длъжна да обработва неговата заявка за предоставяне на бежански статут, припомни ДПА.Преди да се срещне със Салвини в Милано, унгарският премиер нарече италианския вътрешен министър \"моят герой\", а френския президент Еманюел Макрон определи като основния си противник в Европа, предаде Франс прес.На пресконференцията след срещата той отново бе попитан за тези негови думи, които той потвърди. \"Сега в Европа има два лагера и начело на единия от тях е Макрон. Той е начело на политически сили, подкрепящи имиграцията. А от другата страна сме ние, които искаме да спрем нелегалната имиграция\", продължи унгарският премиер. На въпрос дали неговата партия ФИДЕС ще излезе от десноцентристката Европейска народна партия - най-голямата в Европейския парламент, Орбан изрази желание ЕНП да \"застане на наша страна и на страната на народите в Европа\".", "date": "2018.08.29", "title": "Орбан: На ЕС му трябват нова комисия и парламент, които да спрат мигрантите"}
{"url": "https://offnews.bg/politika/svetovna-media-pri-bosia-toj-pita-vlastta-ami-sega-ko-sha-prajm-687072.html", "text": "Една от най-големите информационни агенции в света ще дойде у нас да снима днес.Това е написал тази нощ в блога си Николай Колев-Босия, който на 13 юни обяви гладна стачка срещу корупцията в Изпълнителна агенция „Автомобилна администрация“ и продажбата на шофьорски книжки, както и с искане за оставка на министъра на транспорта Ивайло Московски. В, пише Босия. Вече категорично искат оставката на Московски. Но! Забележете каква е причината! Причината била в липсата на коланите в автобусите. А защо не в цвета на седалките? Това е перфектен начин за повод за оставка, който обслужва едного. Бихте ли се сетили кого?, пише Босия по повод позицията на Демократична България от вчера. В негова подкрепа вече започнаха гладна стачка Айдън Бейзет Даил, полк. Радион Попов и подполковниците Кунчо Кунев и Неделчо Неделчев. Гладна стачка ще обявят и мюсюлмани-членове на Комитет \"Босия\", които излязоха с апел в негова защита преди десет дни. Той бе изпратен до всички посланици на страните-членки на ЕС у нас. ", "date": "2018.08.29", "title": "Световна медия при Босия, той пита властта: Ами сега? Ко шъ прайм?"}
{"url": "https://offnews.bg/futbol/zhrebiat-za-kupata-na-balgaria-pogali-levski-687077.html", "text": "Финалистът за Купата на България Левски изтегли лек жребии за старта на новия сезон в преследване на трофея. \"Сините\" ще срещнат на старта представител на зона Югоизток, който ще бъде определен след изиграването на мача Атлетик Куклен/Марица - Созопол.През миналия сезон Славия триумфира в турнира, след като се наложи над Левски с 4:2 след изпълнения на наказателни удари и 0:0 в редовното време.В жребия участваха 32 отбора - 14 от Първа лига, 15 от Втора (без дубъла на Лудогорец) и трите представителя на Зоналните съвети от предварителната фаза, които ще станат ясни до 10 септември.Победителите в този етап на Купата на България се излъчват в един мач на директна елиминация, а при равенство в редовното време са предвидени продължения и евентуално дузпи.Всички двойки:Ботев (Гълъбово) - Витоша (Бистрица)Несебър - ЛудогорецЛокомотив (Горна Оряховица) - Дунав Добруджа - Локомотив (София)Представителят на Зона Югозапад - БероеЦСКА 1948 - Ботев (Пловдив)Арда (Кърджали) - Черно мореЧерноморец (Балчик) - Ботев (Враца)Кариана (Ерден) - Септември (София)Представителят на Зона Север - ВереяПоморие - Локомотив (Пловдив)Пирин (Благоевград) - СлавияМонтана - ЦСКАЛитекс - Етър Струмска слава - Царско селоПредставителят на Зона Югоизток - Левски", "date": "2018.08.29", "title": "Жребият за Купата на България погали Левски"}
{"url": "https://offnews.bg/interviu/meteorolozite-pri-normalen-biudzhet-shte-mozhem-da-predupredim-za-opa-687074.html", "text": "\"Спасете ни от БАН!\" С този призив близо 200 работещи в Националния институт по метеорология и хидрология застанаха под прозорците на Министерския съвет тази сутрин. След , се разбра, че такива не е имало - то не приема предложенията на НИМХ и настоява да се изпълни собственото му виждане - НИМХ да остане в структурата на Академията, с бюджет вписан на отделен ред.Несъгласни, учени и служители днес отново излязоха на протест. Към 9 ч. те огласиха централата на БАН с освиркване и дюдюкания, а след протеста им там продължиха по \"Цар Освободител\" към Ларгото. 30-ина минути преди началото на правителственото заседание застанаха под прозорците на внушителната правителствена сграда на \"Дондуков\".Протестът продължава пет месеца, а причината - институтът е оставен да мизерства, оказа се, че дори не е сигурно дали ще има прогноза за времето през септември, защото парите му може и да не стигнат за плащането на сметките за ток и комуникации. Размерът на финансирането определя Общото събрание на БАН и точно тук е конфликтът със синоптиците. Те са категорични, че критериите, по които това се прави, са несправедливи към тях.Към 10:30 ч. трима представители на НИМХ бяха поканени в сградата на Министерския съвет за разговори. Предстои да разберем какво са договорили страните.По време на протеста разговаряхме с директора по оперативната дейност в НИМХ г-н Валери Николов. Ето какво сподели той:Защо БАН хем не ви дават пари, хем искат да ви държат в структурата си, г-н Николов?Аз имам едно обяснение – вероятно ще прозвучи много неприятно за ръководството на БАН, но нашия институт, така да се каже, е една ракета носител на БАН, той носи приходи на БАН, които БАН разпределя както си иска. По този начин издържа други структури, свои структури, които иначе биха пропаднали. Проблемът е, че това, което БАН преразпределя за нас е недостатъчно за издръжката и дейността на института.Защо не е добро предложението за извеждането на бюджета на НИМХ на отделен ред, но оставането му в структурата на БАН?Защото, така или иначе, ние оставаме под управлението на БАН, а то показа в течение на няколко десетки години, че не е способно да разбере проблемите на нашия институт и да ги решава правилно. Всъщност, това е един пожар, който тлее от 2000 г. насам. Ежегодно припламва при разпределението на бюджета, ръководството на института го потушава чрез разумно използване на средствата, но това просто не може да продължава по този начин.Защо от 2000 г.?В периода около 2006 г. – 2010 г., не си спомням точно, но в течение на няколко години се налагаше хора, които не са пряко ангажирани в оперативната дейност да излизат в неплатен отпуск, за да има пари за тези, които трябва да работят.Колко месеца в годината?По един месец на човек. След 2010 г. не се е налагало това, успявахме по някакъв начин да изплатим заплатите на всички, но проблемът не е от вчера, от тазгодишното разпределение на бюджета. Проблемът е много стар и хората вече не могат да понасят това пренебрежително отношение към тяхната работа.Каква е средната заплата в Института?Това също не мога да Ви кажа.Приблизително?Тази година заплатите в Института бяха приведени към средните за категории „Служещи“ в БАН от миналата година.Какво означава „служещи“?Примерно един специалист с висше образование, който не е учен, трябва да получава заплата 575 лева брутно. Много е ясно, че при това положение голяма част от нашите специалисти с висше образование работят именно в оперативната дейност, в управлението ѝ – ръководители на обсерватории, ръководители на сектори във филиалите ни, изобщо ръководители от различни нива, включително ръководители на филиали, които управляват по 200-300 човека. И всички те трябва да получават 575 лева заплата. Абсурдно.А за ръководството на БАН какви са заплатите?Не мога да Ви кажа – нямам достъп до ведомостите им.Вие работите и нощем. Как се плаща този труд?Да, около 200 служители работят на денонощен режим. Този нощен труд също трябва да се плаща. Но ето, примерно тазгодишният бюджет изобщо не предвиди средства за плащане на този нощен труд.Но неплащането на нощния труд нарушава Кодекса на труда! Точно така. Същевременно, ние трябва да им платим за ободрителни напитки при работа нощем – такива средства също нямаме. Как да ги осигурим тия хора и да ги задържим при нас при това положение?Колко души работят в НИМХ?В целия институт има около 700 щата. Част от тях са разпределени на по няколко човека, защото има дейност, която не изисква голяма заетост. Така че общо около 1200 човека работят в нашия институт.Има ли млади хора, или те се отчайват и си тръгват?Повечето млади хора може да ги видите тук – не са много, пребройте ги.Какъв бюджет ви е необходим, за да работите нормално?Може би два пъти по-голям спрямо сегашния. Сегашният е около 9 млн., няма и толкова.Ако имахте нормален бюджет, какво още бихте могли да осигурявате на обществото?Най-малкото, бихме могли да обновим състава. Да привлечем млади хора, които да имат нови идеи и да имат повече възможности да изпълняват задачите, които са поставени пред института.А в технологично отношение?Бихме могли да обновим мрежата за мониторинг. В момента работим с уреди от средата на миналия век.Те как работят?Слава Богу, общо взето са устойчиви на всякакви влияния. Това са традиционни прибори. Но проблемът е с доставянето на информацията там, където е необходимо, защото те трябва да се отчетат от човек, да се състави съобщение, с което тези данни се предават до местата, където трябва да се обработят. Този процес е сравнително бавен, докато една автоматизирана система би могла много по-бързо да достави информацията и, съответно, по-своевременно да се направят съответните предупреждения, прогнози за опасни явления и така нататък. Разбира се, автоматизираната система за наблюдение не е възможна във всяко отношение, защото има редица процеси и явления, които се наблюдават от човек и няма апаратура, която да може да ги определи, оцени и предаде по съответния път. Това може да направи само човек със своята експертна оценка. Така че, така или иначе, ние хора ще имаме, които да работят в тази мониторингова мрежа, но поне чистите данни – за температура, за влажност, за количество на валежи, за сила, за скорост и посока на вятъра – биха могли много по-бързо да бъдат доставени там, където трябва, за да може да се вземат съответните решения.Казвате „много“. Как се измерва това „много“ във времето?Преди това ще Ви кажа още нещо. Наблюдателят, който трябва да прави тези измервания, в момента ги прави по правилата на Световната метеорологична организация, като прави наблюдения на всеки три часа. Между тези измервания той оценява небето, облачността, следи за явления, опасни явления и т.н. и тази информация също я записва, регистрира, предава. Една автоматична станция би могла да предава поне основните данни с много по-голяма честота, включително в ситуации, когато е необходимо - когато има опасни явления тази честота би могла да се промени и да бъде още по-често, така че информацията за времето да е по-достоверна и по-пълна.Що се отнася до пренасянето на информацията, в момента този процес – от измерването до предаването на информацията – трае около 20-30 минути. При автоматизирано измерване би станало за секунди, в течение на максимум минутка.", "date": "2018.08.29", "title": "Метеоролозите: При нормален бюджет ще можем да предупредим за опасно време не за 20-30 мин., а за секунди"}
{"url": "https://offnews.bg/obshtestvo/darzhavata-dava-po-375-leva-na-blizkite-na-pochinalite-kraj-svoge-687064.html", "text": "Агенцията за социално подпомагане ще отпусне еднократна помощ на близките на починалите и на пострадалите при адската катастрофа край Своге. Сумата е 375 лева – максималната, предвидена от закона. Това обяви социалният министър Бисер Петков в сутрешния блок на Нова телевизия.Той подчерта, че потърпевшите от трагедията няма да бъдат принудени да чакат по гишета, за да получат средствата. Служители на агенцията ще ги посетят по домовете им, където ще бъдат оформени необходимите документи.Социалният министър коментира и наболялата тема за проблемите на хората с увреждания. Той обясни, че отпадането на зашитата им от уволнение е станало по предложение на организациите на самите хора с увреждания.Той подчерта, че ако даден работодател не може или не желае да попълни квотата за назначения на хора с увреждания, то той е задължен да внася т.нар. компенсационна вноска във Фонда за заетост на хората с увреждания. В неговия управителен съвет е предвидено да членува и човек от национално представителните организации на работодателите.Министър Петков разясни и какви ще бъдат все още обсъжданите увеличения на финансовата помощ за хора с увреждания.И допълни, че финансовата подкрепата плюс социалната инвалидна пенсия е предвидено да достигнат до линията на бедност, а за следващата година одобрената от Министерския съвет такава е 348 лева. Допълнително хората с увреждания получават т.нар. добавка за чужда помощ в размер на 94 лева.", "date": "2018.08.29", "title": "Държавата дава по 375 лева на близките на починалите край Своге"}
{"url": "https://offnews.bg/obshtestvo/avaria-spria-toplata-voda-v-chast-ot-mladost-1-v-ovcha-kupel-studen-d-687069.html", "text": "Част от Младост 1 остана без топла вода заради авария. Топлоподаването е прекъснато в карето между ул. \"Александър Моллов\", бул. Цариградско шосе\", ул. \"Йерусалим\", ул. \"Г. Желязков\", ул. \"Андрей Ляпчев\" и ул. \"Андрей Сахаров\", съобщи \"Топлофикация София\" ЕАД.От дружеството уверяват, че незабавно е създадена необходимата организация, като ще се работи до пълното възстановяване на топлоподаването. Поради планов ремонт на „Булгартрансгаз” ЕАД, ще бъде спряно подаването на природен газ към част от топлоизточниците на София. По тази причина от днес до 31 август без топла вода ще бъдат абонатите от квартал „Овча купел“ от 1-ва до 6-та част включително.Екипите на „Топлофикация София” ЕАД ще използват посочения период, за да извършат планови ремонти във всички райони на “Овча купел”. Целта е да се минимизират неудобствата за клиентите и да не се налага повторно спиране на топлата вода в тези райони, уточняват от дружеството. ", "date": "2018.08.29", "title": "Авария спря топлата вода в част от Младост 1, в Овча купел студен душ по план"}
{"url": "https://offnews.bg/obshtestvo/borisov-za-tragediata-kraj-svoge-kam-nikogo-niama-da-ima-zakrila-i-po-687070.html", "text": "Премиерът Бойко Борисов изказа съболезнования към близките и роднините на загиналите в катастрофата край Своге в събота и благодарност към министрите и всички останали, \"които добре си свършиха работата там\". С тези думи Борисов започна днешното заседание на кабинета.\"Уверявам ви, че към никого няма да има закрила и пощада. Много ясно са отрегулирани всички процеси в държавата - има конкурси, строителен надзор и приемателни комисии, където всеки се подписва и носи отговорност. Всяко длъжностно лице, което не си е свършило работата, ще бъде подведено и под съдебна отговорност и ще му бъде поискана и политическа отговорност\", каза министър-председателят. \"Въпрос на дни е да завършат всички експертизи и призовавам и опозицията да изчака няколко дни, докато НСлС и прокуратурата завършат проверките. Мога да ги уверя, че както винаги никога и никого не сме пожалили. Дотам, докъдето е вината, дотам ще се носи и отговорността\", каза премиерът.Преди заседанието премиерът прие представители на протестиращите метеоролози, които излязоха днес на нова демонстрация пред \"Дондуков\" 1. На срещата са още образователният министър Красимир Вълчев и председателят на БАН акад. Юлиан Ревалски.", "date": "2018.08.29", "title": "Борисов за трагедията край Своге: Към никого няма да има закрила и пощада"}
{"url": "https://offnews.bg/kultura/preporachvame-vi-sars-na-zhivo-v-plovdiv-687012.html", "text": "Една от най-любимите сръбски банди, добила широка популярност и у нас - SARS, ще излезе тази вечер пред българска публика. Концертът ще се проведе в летен театър \"Бунарджик\" от 21.00 часа. ", "date": "2018.08.29", "title": "Препоръчваме ви: SARS на живо в Пловдив"}
{"url": "https://offnews.bg/futbol/chakat-dvama-novi-na-balgarska-armia-687079.html", "text": "Двама нови футболисти може да дойдат в ЦСКА до затварянето на трансферния прозорец на 6 септември. Става дума за плеймейкър, който може да играе и като вътрешен халф, както и ляв защитник, информира “Меридиан мач”.В момента спортно-техническото ръководство на “червените” преговаря с няколко набелязани имена и тепърва се чакат новини. Понастоящем Нестор Ел Маестро има само един плеймейкър в лицето на Тиаго Родригес. След неуспешните опити той да играе на крилото, португалецът ще бъде върнат на коренната си позиция, на която е и най-продуктивен.Опцията с Георги Миланов все още съществува. Националът е в преговори с руския Криля Советов, които му дават заплата от 600 000 евро на година, каквато в България едва ли някой може да си позволи. Докато обаче той не подпише с клуба от Самара, опцията да се завърне у нас не е изключена.Ляв бек пък се търси заради контузията на Жеферсон. Той я получи на последната тренировка преди домакинството на Копенхагент от Лига Европа. След направената операция се очаква бразилецът да се завърне на терена в началото на ноември. Така треньорът на “армейците” остава само с Ангел Лясков, който играе добре, но реално е без алтернатива.Съществува и вариант да бъде взет чуждестранен ляв защитник под наем до края на годината. По подобен начин, само че за целия сезон, от Сент Етиен дойде крилото Жоржиньо.", "date": "2018.08.29", "title": "Чакат двама нови на \"Българска армия\""}
{"url": "https://offnews.bg/futbol/aiaks-aek-i-jang-bojs-vliazoha-v-shl-687071.html", "text": "Станаха ясни имената на първите три отбора, които си пробиха път до групите на Шампионската лига, след като преодоляха квалификациите.Това са холандския Аякс, гръцкия АЕК Атина и швейцарския Йънг Бойс. Днес ще станат известни и останалите три тима след изиграването на реваншите от решителните плейофи.Динамо Киев и Аякс не успяха да си отбележат гол на Олимпийския стадион в Киев, а нулевото равенство изпрати холандския тим в групите на Шампионската лига. Първата среща от плейофа завърши с победа на Аякс с 3:1.За последно отборът игра в груповия етап на най-престижния европейски турнир през сезон 2014/2015 и тогава не успя да премине тази фаза.АЕК завърши наравно с отстранилия Лудогорец унгарски МОЛ Види у дома и продължава напред след победата с 2:1 в гостуването, а Йънг Бойс надделя над Динамо Загреб с 2:1 като гост и елиминира съперника си с общ резултат 3:2.", "date": "2018.08.29", "title": "Аякс, АЕК и Йънг Бойс влязоха в ШЛ"}
{"url": "https://offnews.bg/obshtestvo/12-chasa-bez-voda-v-chasti-ot-pancharevo-i-kokaliane-spira-na-oshte-4-687032.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Подмяна на изпускател на водопровод налага спиране на водоподаването от 10:00 до 22:00 часа на с. Кокаляне - карето между : ул. „Самоковско шосе“, ул. „Искър“, ул. „Валозите“, ул. „Тополите“, ул. „Васил Левски“ и ул. „Йованец“, с. Панчарево – карето между: ул. „Самоковско шосе“, ул. „Йованец“, ул. „Курията“, ул. „Беликата“, ул. „Бор“, ул. „Ловджийска чешма“ и ул. „Риляник“ и ресторант „Златната рибка“Изграждане на сградно водопроводно отклонение на ул. „Велчо Атанасов“, кв. „Подуяне“, се налага спиране на водоподаването от 09:30 до 16:30 часа в района на ул. „Велчо Атанасов“ от ул. „Георги Минчев“ до ул. „Острец“Поради подмяна на сградно водопроводно отклонение на ул. „Перник“ жк. „Св. Троица“, се налага спиране на водоподаването от 09:30 до 14:30 часа на ул. „Перник“ от ул. „Враня“ до бул. „Ген. Николай Столетов“, бул. „Ген. Николай Столетов“ от ул. „Майор Векилски“ до ул. „Алдомировска“.Във връзка с подмяна на сградно водопроводно отклонение на ул. „Никола Крушкин - Чолака“, кв. „Кръстова вада“, се налага спиране на водоподаването от 10:00 до 18:00 часа на ул. „Никола Крушкин - Чолака “ от ул. „Асен Найденов“ до ул. „Асен Йорданов“, ул. „Мичман Тодор Саев“. Без вода заради подмяна на водомерен възел на ул. „Майска роза“, местност „Гърдова глава“, ще бъдат от 09:30 до 12:30 часа на ул. „Майска роза“. ", "date": "2018.08.29", "title": "12 часа без вода в части от Панчарево и Кокаляне, спира на още 4 места"}
{"url": "https://offnews.bg/obshtestvo/tcarstvo-na-padpadachite-iajtca-na-fermerskia-festival-dnes-687011.html", "text": "\"В царството на пъдпъдъчите яйца\" е темата на днешния Фермерски фестивал, който ще се проведе пред Министерството на земеделието.Основната демонстрация ще започне в 12 часа. Свои рецепти за ордьоври и коктейли ще ни представи производителят Младен Кузманов, който прави дебют на Фестивала.Младен започва да се занимава с две дузини пъдпъдъци от ноември 2016 г. и днес вече гледа близо 400 – 450 птици. Фермата, в която работи със съпругата си, е в с. Царичина, Костинбродско. Продава в няколко магазина в София.Пъдпъдъчите яйца съдържат повече биологично активни вещества, отколкото в яйцата, на които и да било птици. Те превъзхождат кокошите по наличие на витамин В 12. Рекордно е съдържанието на витамини А, В1 и В2. Съдържат също цинк, магнезий, калий, фосфор, манган и много желязо. Полезни са при големи физически натоварвания и като част от диетично меню.Фестивалът „От нашата ферма – с любов за вас!“ се организира всяка сряда от 10,30 до 18,30 часа пред Министерството на земеделието. Той предлага разнообразни фермерски и занаятчийски храни на малки производители в страната: краве, овче, биволско и козе сирене и кисело мляко, кашкавал, мед и пчелни продукти, сладка и сиропи, яйца, прясно месо, занаятчийски хляб, ядки, печена тиква и тиквени семки, био вино, био оцет, био чай, био гъби шийтаке, сезонни плодове и зеленчуци, пресни и сушени билки и подправки, козметика, цветя. Редовно гостуват производители на сувенири и бижута.Запазена марка на Фестивала са демонстрациите и дегустациите на фермерски храни и рецепти.Проектът „От нашата ферма – с любов за вас!“ се организира от Фондацията за биологично земеделие БИОСЕЛЕНА в партньорство с Район „Красно село“ и Сдружение „За Земята“ , както и с финансовата подкрепа на Програма Европа – 2018 на Столична община.", "date": "2018.08.29", "title": "Царство на пъдпъдъчите яйца - на Фермерския фестивал днес"}
{"url": "https://offnews.bg/na-tozi-den/otbeliazvame-kraia-na-liatoto-sas-seknovenie-664571.html", "text": "29 август се смята за тежък празник и тъжен ден, посветен е на Отсичане главата на св. Йоан Предтеча и Кръстител. Народът го нарича Секновение, Иван Коприван, Църн свети Йоан, Обсечение и ясно показва отношението си към обезглавяването на Кръстителя от цар Ирод след интригите на жена му и доведената му дъщеря.Старите българи вярвали, че това е календарният момент, когато денят и нощта се секат, влечугите и бубулечките тръгват към зимните си леговища, а с тях и незримите пълчища от самовили и змейове.На Секновение не се работи, от него водата в реки, езера и моря става студена и неподходяща за къпане, човек можело да се секне в кръста. Обичаят изисква да се запомни на кой ден от седмицата се е паднал тежкият празник и после цяла година на същия ден не започвали начинания.Денят изисквал строг пост - не вкусвали плодове, зеленчуци и вино с червен цвят, защото напомняли за пролятата кръв на Предтечата. Все пак се позволявало тогава да се събират горски плодове, но... за зимнина.Празник имат Секул и Начо. Значение на имената: Секул - от румънски, \"силен\", Начо - ако е от Анастас, гр.- \"възкръснал\".* На имен ден се ходи без покана, освен ако виновникът за тържеството е изразил изрично желание да не празнува. Някои имена могат да бъдат почетени на различни дати през годината - според избора на именяка.", "date": "2018.08.29", "title": "Отбелязваме края на лятото със Секновение"}
{"url": "https://offnews.bg/temida/i-psihiatar-shte-pregleda-desislava-ivancheva-687078.html", "text": "Психиатър, онколог и съдебен лекар ще извършат съвместен преглед на подсъдимата Десислава Иванчева. Това реши спецсъдът по искане на защитата на бившия кмет на \"Младост\". Иванчева поиска да бъде освободена от килията, заради здравословното си състояние, но заседанието бе отложено до изготвяне на медицинската експертиза. В ареста условията са незаконни - каза още задържаната - и хората, които са по-лабилни, сключват споразумения, само и само да се махнат. Човек може да си признае и това, което не е направил, обясни Иванчева. Тя потвърди, че с бившата си заместничка Биляна Петрова са преместени в Сливенския затвор.Заедно с екс районният кмет Петко Дюлгеров те са обвинени за получаване на подкуп в особено големи размери.  На въпрос дали е склонна да сключи споразумение с прокуратурата, тя каза, че ще се бори до край, за да докаже невинността си.", "date": "2018.08.29", "title": "И психиатър ще прегледа Десислава Иванчева"}
{"url": "https://offnews.bg/obshtestvo/bez-kaska-v-sveta-na-kolite-iz-tciala-amerika-video-686934.html", "text": "Новото шоу по  \"Коли срещу Америка\" се хвърля без каска в света на колите из цяла Америка. Двамата вманиачени по колите водещи - , се втурват в епично пътуване със свирещи гуми от град на град.Във всеки епизод момчетата посещават ново място, където приемат лудо, шумно или опасно (понякога и трите!) предизвикателство и изследват модерната американска автомобилна култура.Поредицата можете да гледате от 22:45 днес по Viasat Explore, както и всяка сряда по същото време.", "date": "2018.08.29", "title": "Без каска в света на колите из цяла Америка (видео)"}
{"url": "https://offnews.bg/obshtestvo/blizo-4000-se-iaviavat-na-matura-2-dnes-naj-mnogo-shte-pishat-po-b-687047.html", "text": "Втората задължителна матура от поправителната сесия се провежда днес.3905 зрелостници са заявили участието си в изпита, който е по предмет по техен избор.От тях най-много са решили да пишат по биология - 1612 души. На второ място е географията с 1373, следват философски цикъл (471) и английски език (272). По-малко от 100 зрелостници са посочили в заявленията си, че ще се явят на изпит по история, под 40 са избралите математика.Изпитът започва в 8 ч. и продължава 4 астрономически часа, а за тези със специални потребности - с два часа повече.Тестовете ще бъдат публикувани след 16:30 ч. днес.Оценките ще излязат до 10 септември.Без успешно положени два държавни зрелостни изпита (по български език и литература и по предмет по избор) завършилите училище нямат право да кандидатстват в университет. Затова и неуспелите да прескочат летвата през пролетта, се явяват втори път.ДЗИ по литература се проведе вчера. Падна се \"Серафим\" на Йордан Йовков.", "date": "2018.08.29", "title": "Близо 4000 се явяват на матура №2 днес, най-много ще пишат по биология"}
