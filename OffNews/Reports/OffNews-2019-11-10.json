{"url": "https://offnews.bg/dw/predi-30-godini-poiskahme-sviat-bez-lazhi-715168.html", "text": "18 ноември 1989 - беше опияняващо, еуфория, радост до сълзи. Това чувство остана от първата проява на гражданското общество в Пловдив през 1989, когато поискахме свят без лъжи.Първият неформален митинг в България след историческите кадри с объркания Тодор Живков в \"По света и у нас\" на 10 ноември 1989-а беше в Пловдив. 30 години по-късно някои подробности са вече забравени, но старите вестници дават важни свидетелства. Само часове преди първия голям неформален митинг на пл. \"Народно събрание\" в София, е бил пловдивският. Денят е 18 ноември 1989-та, събота. И тъй като съм пряк участник, автор на лозунгите и майка на едно от децата, които ги носеха, ще си позволя малко по-лична изповед.Мътно и тревожно времеЦялата 1989-а дотогава беше мътна и тревожна. Горбачов извършваше Перестройката, ние подкупвахме продавачи на вестници да ни пазят \"Московски новости\" и \"Огоньок\", пловдивският поет Петър Манолов даде серия интервюта за \"Свободна Европа\" и бе застигнат от всеобщи организирани проклятия, включително от ТКЗС-та, но и от Дружеството на пловдивските писатели, след което бе напъден... в Париж.Т.нар. Възродителен процес преобърна архивите, пречупи стотици съдби и приятелства, а под сурдинка се споменаваха имената на д-р Тренчев, Илия Минев, отец Амбарев, Румен Воденичаров. Отпуските през лятото на 1989-та бяха забранени, защото на 29 май Живков прати турците на Голяма екскурзия, а всички трудови колективи бяха мобилизирани да събират реколтата. Токът спираше през два часа, по магазините имаше само макарони, властта правеше отчаяни опити да отпуши напрежението.През февруари 1989 Държавен вестник публикува Указ 56 и още същият ден в съда имаше опашка от хора, които искаха работата им най-сетне да излезе „на светло\". В същото време младите искат да пътуват, но могат да стигнат най-далече до Източен Берлин и то с не повече от 30 долара в джоба. Около Пловдив пушат комините на Комбината за цветни метали и другото искане на младите е екологичната чистота. Промените зреят, новините идват една след друга, обстановката се променя, нещо тлее. И въпреки това Десети ноември изненада всички.10 ноември 1989 беше петък. В дните след него цареше радостно оживление, на места пълен хаос и недоумение. На редакционна оперативка една колежка питаше упорито: \"Ами сега какво правим с Възродителния процес?\" и никой не можеше да ѝ отговори. Вдигаха рамене.\"Да върнем смисъла на думите\"Нери Терзиева, тогава журналистка в Радио-телевизионен център Пловдив, водеща на популярното предаване \"За един милиард\", ми се обади по телефона в четвъртък - на 16 ноември: \"Знаеш ли какво се готви в София, дай и ние тук да направим митинг!\". Речено - сторено. \"Искаме свят без лъжи\" и \"Да върнем смисъла на думите\" бяха лозунгите на първия неформален митинг у нас. Знам, защото лично ги измислих и писах. 30 години по-късно разбрах, че Конфуций е казал: \"Ако дойда на власт, най-напред ще върна на думите тяхното истинско значение”. Явно във всички времена в един момент думите започват да придобиват друго значение. Или поне хората осъзнават колко са важни.Насрочихме митинга за събота, 18 ноември, в 11 часа. Събрахме се двайсетина журналисти от РТВЦ и вестник \"Комсомолска искра\", научни работници от Пловдивския университет с децата си. Тръгнахме в импровизирано шествие, обратно на посоката на манифестациите дотогава. Беше слънчево, по Главната улица бе оживено. Бяхме смели, но ни беше неловко. Дотогава никой не го беше правил. Хората ни гледаха и се чудеха. Приканвахме ги да се присъединят. Някои го направиха, други ни поздравяваха, трети ни гледаха мрачно. Походихме малко в едната посока, после свърнахме към пл. „Централен\". Отнякъде се изсипа цял випуск на Руската гимназия - бяха ги водили на кино. Те изобщо не се зачудиха, без никакво колебание се присъединиха бодро към нас.Митингът взе да става все по-масов - без микрофони, без уредба, на стълбите на Военния клуб и точно под прозорците на Окръжния комитет на БКП. Оттам надничаха ядосани физиономии. Който искаше да говори, се качваше на стълбите и говореше. Учениците искаха свобода, други пожелаваха успех на Петър Младенов, защото това беше революцията на този етап - смяната на Първия. На път към Партийния дом мина тогавашният кмет на Пловдив Тодор Петков и също взе думата. Една жена се оплака от лошия си зет. Беше опияняващо просто да се говори. \"Чувството бе като да изкачиш на един дъх висок връх - кислород няма, а радостта е до сълзи\", спомня си Нери Терзиева. Това чувство остана от първата неформална проява на гражданско общество в Пловдив. Още в понеделник, 20 ноември, участниците в този първи митинг се събрахме в редакцията на \"Комсомолска искра\" и учредихме Клуб за подкрепа на гласността и преустройството. Междувременно и властта се бе организирала - във вторник, 21 ноември, ОФ-то събра граждани на официален митинг \"в подкрепа на революционното обновление\".Така започна всичкоСамо че духът от бутилката вече бе пуснат и нещата не протекоха по плана, написан в Партийния дом. Ораторите с предварително написани думи бяха освиркани и прогонени, а единствено журналистът Иван Дионисиев и проф. Георги Кънев получиха одобрението на множеството. Когато от сцената заговори отец Амбарев, нещата съвсем излязоха от контрол - митингът бе прекъснат, уредбата и микрофоните бяха прибрани.Така започна всичко в Пловдив - на същия площад \"Централен\" който в следващите бурни години неведнъж почерняваше от гневни хора и който донесе на града името \"Синята крепост\". Едно от най-искрените свидетелства за това са снимките от броя на в. „Комсомолска искра“ от 20 ноември 1989-та.Почти точно година след тези събития в местните вестници се появиха рекламни карета, призоваващи хората да станат акционери в новоучредяващи се банки. Ентусиазмът отстъпи на желанието за финансови удари, а доста скоро след това банковият балон се спука и остави мнозина без лев. Историята потегли по реда си в този толкова труден и безкраен преход...", "date": "2019.11.10", "title": "Преди 30 години поискахме свят без лъжи"}
{"url": "https://offnews.bg/leka-atletika/balgaria-vze-otbornata-titla-ot-balkanskia-shampionat-po-kros-kantri-715165.html", "text": "Йоло Николов и Елица Тодорова станаха вицешампиони, а мъжете взеха отборната титла на балканския шампионат по крос кънтри в Беране (Черна гора) на 9 ноември.Йоло Николов спечели сребърния медал на 10 км с 30:26, като изпусна титлата за сантиметри от Ютайев Абухау (Израел) – 30:25. Митко Ценов е 6-ти с 30:44 пред Стоян Владков – 7-и с 30:49. Челните позиции на Николов, Ценов и Владков донесоха първото място за България в отборното класиране.При девойките под 20 години Елица Тодорова бе в челото на групата в надпревара на 4 км и се пребори за сребърния медал с 14:15, като отстъпи само на Сила Ергун (Турция) – 14:11. Девора Аврамова също беше в позиция за медал, но в последните метри бе изпреварена от две румънски атлетки и завърши пета с 14:22. Денислава Борисова е 12-а при девойките с 14:52, а Маргарита Радева зае 20-а позиция с 15:40.Маринела Нинева се представи достойно при жените с шесто място на 8 км с 29:20, а при юношите под 20 години на 6 км отборът ни е на 6-о място, като Иван Андреев е 19-и с 20:12, Валентин Вълканов е 24-и с 20:30, Иван Иванов – 27-и с 20:47 и Еркан Низам е 28-и с 20:48.", "date": "2019.11.10", "title": "България взе отборната титла от балканския шампионат по крос кънтри"}
{"url": "https://offnews.bg/nashite-avtori/narodat-kojto-otkradna-sobstvenoto-si-badeshte-715166.html", "text": "Живял в Европа някога народ. Сигурен бил, че катo него втори няма под големия небосвод. Биел се в гърдите, че на континента негова била най-старата държава, че лютите чушки ядял като череши, че либидото му равно нямало, а киселото му мляко било най-великото човешко откритие.Ленивичък бил народът, но инак добряк по душа. В началото бил гостоприемен и с чувство за хумор. И набожен бил, но по своему. Малко себично било разбирането му за собственост. Неписаното му правило гласяло: „чуждото е общо, моето - мое“. Веселбата от край време му била в душата, въпреки че накрая хич не му вървяла.Дали от старост или от друг вид износване, но малко преди да се затрие сенилност покосила народа. Умопомрачил се. Станал си най-голям враг. Но за това ще се разкаже по-късно.През повечето време този народ бил роб или на свои, или на чужди. Биели го. Грабели го. Той обаче оцелявал. Може би успявал, защото тогава бил по-млад и издържал на болка. Превратностите на съдбата дори го калявали. Помъдрявал и устоявал. В тази част от историята му личи геройство – спор няма.Лошото е, че и в периоди, когато я държали чужди, и в периоди, когато била при свои, властта винаги му била душманин. Може би заради това отделният човек в този народ не доразвил усет за държавност, за съпричастност към общо, което прави по-силен, отколкото ако си сам. Не доосъзнал, че да бъдеш гражданин е по-изгодно, отколкото да бъдеш вечен хаймана и хайдутин. Подценявал и често нехаел за общите блага и общите дела. Недоумявал защо въобще в общото да влага усилия, след като е … „общо“, след като не е негово. В жилището си държал чистичко и спретнато, но без колебание изхвърлял боклук през балкона. „Нали навън е общо?“, казвал си. Понякога при среща с общото дори го обземало чувство на агресия. В трамвая разпарял седалки, на обществени чешми изтръгвал чучури, на прясно боядисани фасади изписвал „мъдрости“.Някак си му се случило на този народ, ма и той не разбрал съвсем как, да заживее в демокрация. Какво ли не му поднесла съдбата през дългата му история, та сега и това: да носиш отговорност сам за себе си, че и с другите да не се стига до бой. Хем се радвал, че му махнали хомота, хем го пристрашавало. Поради липса на опит ли, поради друго ли, разкрепостяването си разтълкувал погрешно. Сторило му се, че новата свобода е разрешение за кражба. Дори умозаключил, че кражбата ще да е част от законния репертоар на пазарната икономика, в която го натикали заедно с либералната демокрация.Вследствие на таен „обществен договор“ забраната за кражба окончателно паднала. Хората от този народ не се свенили да присвояват чуждо имущество - най-вече общото. Негласно тази „дисциплина“ дори се превърнала в нещо като всенароден спорт. Нямало ограничения за възраст, пол, етническа принадлежност или образователен ценз. От сутрин до вечер всеки се оглеждал за възможност да открадне. Медиите постоянно давали за пример доказали се крадци. Като че ли в един глас питали всеки от публиката си: „А ти задобряваш ли или ще си останеш беден будала?“. Дори майките започнали да възпитават децата си с „кради, мама, да не работиш!“ вместо остарялото „учи, мама, да не работиш!“.По пътя към плячката грубата физическа сила била в реда на нещата. Тя решавала възникнали спорове, въпреки че се считало за добър тон всеки политик от народа, за който разказвам, поне веднъж седмично да говори с патос за правовата държава и върховенството на закона. Така била устроена държавата на този народ, че практикуващите кражби в големи размери да не се притесняват. Наказания грозели единствено аматьорите и крадците на дребно. Паролата „ние ги хващаме, те ги пускат“ гарантирала на едрите в занаята свобода на действие. Даже, когато задържали някого - най-вече по настояване на други народи - прокуратура, следствие и съд си знаели работата и осъдени нямало.Ни срам, ни религия, ни Европейски ценности, ни елементарен прагматизъм били в състояние да откажат хората на този народ от кражбата. Тя така се сляла с бита им, че на практика спрели да я забелязват като зло. Смятали се за християни - така е, но божият закон „Не кради!“ го разбирали по своему. Спрял да им тежи на съвестта. Така народът „си вършел работата“, а от Бог се очаквало да прояви разбиране. Палели денем свещички в църквата, а вечер в кръчмата със заговорнически намигвания вдигали тост за успешна кражба.Най-сладкото на кражбата било, да покажеш на останалите как си вдигнал стандарта, как си станал желан. Парадирането със скъпи дрехи, накити, коли, къщи, почивки, любовници и т. н. се считало удовлетворение, съпоставимо само с усещането при награждаване на победител в голямо спортно състезание. Същевременно духовността претърпяла такава инфлация, че излязла от обръщение. Какво да се прави – просто търсене нямало. Както вече се разбра, ценз и ерудиция за кражба не били нужни.Не след дълго, противно на интуицията му, кражбата довела народа до безпътица. Един по един се разпадали всички традиционни ориентири. Уменията за оцеляване в свят с императив „Не кради!“, градени с векове, се изгубили. Дори идеята за „нравствена ценност“ с времето ставала все по-мъглява. В настъпилото объркване нямало какво да ориентира хората дори при вземане на най-прости ежедневни решения. Всяка следваща стъпка изглеждала предрешена от ограниченията на живота в кражба. Нямало повече интелектуалци, нито друг вид будители, които да питаш за съвет. Нямало кой да запълни със смисъл плашещата празнина, зейнала на мястото на изхвърлената духовност.Започнал да осъзнава народът, че от авантюра кражбата е станала негова съдба. Плановете за охолство и спокойствие, с които всяко присвояване започвало, завършвали с кошмарни изненади. Тук не разбирайте проблеми с правосъдието. Като че ли всичко на крадливия народ се получавало наопаки. По-начетените говорели за настъпил нихилизъм.Когато народът усетил грешките си, че отдавна всичко е изпуснато, вече се спускал беззащитен по бързеите на живота. От брега други народи му махали с бъдеще, което сами си били създали, а той засрамен и уплашен гледал как вълните го отнасят в небитието.Разминаването в очаквания и действителност озлобило хората от този народ. Лутайки се в търсене на виновник, започнали да подозират всеки и всичко за своето нещастие. Изгубили доверие един към друг. Пренесли кражбата и в личните отношения. Започнали да възприемат другия като плячка. Общуването се превърнало в плячкосване. По-богатите продължавали да си дават вид, че са безрезервно доволни, но само те си знаели какво им било насаме. Не били сигурни нито за притежанията си, нито за живота си, нито за каквото и да било друго. Все по-често развенчавали като лицемери тези, които се представяли за техни приятели. Въобще, като че ли всичко престанало да бъде това, за което било смятано. За да удавят страха и самотата, забогателите крадци продължавали да устройват гуляи, но не постигали целта си. Вместо разведрени се чувствали като в „пир по време на чума“.След като други средства не останали, страха си този народ започнал да разсейва с пропаганда. Тя била насочена към него самия. Гръмко си оповестявал „икономически ръстове“ и крупни инвестиции. Самовнушавал си дълго и светло бъдеще. А агонията отдавна била видима.Накрая мъжете и жените на този народ спрели да създават поколение.Днес този народ вече го няма. Крадял, крадял, улисал се и откраднал и собственото си бъдеще. Единствено народите, населяващи днес земята му, пазят някакъв спомен. За собствено назидание...", "date": "2019.11.10", "title": "Народът, който открадна собственото си бъдеще"}
{"url": "https://offnews.bg/futbol/levski-se-otdalechi-ot-ludogoretc-sled-zaguba-ot-botev-plovdiv-715173.html", "text": "Левски допусна сериозна грешка в преследването си на Лудогорец, след като загуби с 0:1 от Ботев Пловдив в двубой от 16-ия кръг на Ефбет Лига, игран на комплекса \"Ботев 1912\" в Коматево.Двата отбора спретнаха много здрав и равностоен мач, в който твърдата игра в средата на терена преобладаваше. Домакините все пак успяха да стигнат до победата в началото на второто полувреме, благодарение на Александър Тонев (47').Така Левски се прости с второто място и вече е трети с актив от 35 точки, с една по-малко от втория Локомотив Пловдив и 4 от лидера Лудогорец, който по-късно днес може да увеличи преднината си, ако победи Витоша Бистрица. \"Сините\" са с 4 пункта повече от четвъртия ЦСКА. Ботев Пловдив пък се откъсна от изпадащите и вече е на 10-ата позиция с 16 точки.Ботев: Янко Георгиев, Филип Филипов, Кристиан Димитров, Димитър Пиргов, Лазар Марин, Лъчезар Балтанов, Радослав Терзиев, Тодор Неделев (Марко Перван 85'), Станислав Шопов (Антонио Вутов 69'), Александър Тонев, Фернандо Виана (Атанас Стоименов 90+2')Треньор: Ферарио СпасовЛевски: Милан Миятович, Живко Миланов, Нуно Рейш, Холмар Ейолфсон, Иван Горанов (Ивайло Найденов 88'), Хали Тиам (Марин Петков 89'), Мартин Райнов, Станислав Иванов, Паулиньо, Здравко Димитров (Мартин Петков 57'), Дени АларТреньор: Петър ХубчевВ друга среща, която се игра по-рано днес, Арда изненадващо спечели с 1:0 гостуването си на Берое. Голът за тима от Кърджали отбеляза Радослав Василев (42) от дузпа.По-малко от 10 минути преди края на мача домакините също получиха право да изпълнят 11-метров наказателен удар, но Мартин Камбуров пропусна и тимът му записа втора поредна загуба в първенството.Успехът изстреля Арда обратно в Топ 6. Тимът на Стамен Белчев събра 22 точки, с една повече от Черно море и Берое, които са съответно седми и осми. На четвърта позиция е Славия с 23.", "date": "2019.11.10", "title": "Левски се отдалечи от Лудогорец след загуба от Ботев Пловдив"}
{"url": "https://offnews.bg/politika/dsb-den-za-ravnosmetka-e-a-balgaria-ne-otbeliazva-nishto-715167.html", "text": "Ден за равносметка е, искахме избори, за да си върнем държавата, но демокрацията не се роди на 10 ноември, тя дойде по-късно. Това заявиха проф. Екатерина Михайлова и Веселин Методиев в словата си пред конференцията, посветена на \"30 години от свалянето на комунистическия режим в България и ролята на демократичните политически сили в прехода\".Форумът бе организиран от Националния младежки клуб на ДСБ и немската фондация \"Конрад Аденауер\".\"Вчера в Берлин имаше грандиозни тържества, празнуваха се 30 години от падането на Берлинската стена. Там бяха канцлерът Меркел, президентът на Германия,  президентите на Полша, Чехия, Словакия и Унгария. Българската страна присъстваше, но скромно. Там беше само министърът на външните работи\", заяви проф. Екатерина Михайлова. Тя отбеляза, че Ангела Меркел и Франк-Валтер Щайнмайер в словата си говорят за това, че тази свобода и демокрация са дело на хората, които са поискали тази свобода. \"Благодаря ви, че днес отбелязвате началото на свободата в България, защото не виждам институциите, лицата, които би трябвало да организират нещо за тази дата поне до този час на деня, до края на деня може да ме опровергаят, няма да е лошо\", посочи Михайлова. Според нея днешната дата е много спорна и продължава през тези 30 години да получава различни оценки като \"дворцов преврат\", \"начало на свободата\", \"дали ни я подариха\" и така нататък. \"Вярно е, че перестройката, която започна от Съветския съюз, даде отражение на всички останали страни, които се намираха в така наречения социалистически лагер. Макар и по-слабо, дисидентско движение е имало. Протестите на майките от Русе са знаменателен момент. В Русе продължават да се борят за въздуха си\", каза тя. Михайлова се спря на датата 3 ноември, когато \"се случва нещо много важно, а именно тогава става първата голяма демонстрация, която е на екологична тема, но въпреки това българите показват за първи път масово, че искат промяна и тази промяна завършва с репресия от страна на тогавашната милиция\".\"За първи път ние научихме, че се арестуват хора, които са тръгнали да се борят за свободата. Действително 10 ноември отпуши нещата. Този преврат сложи началото на един процес, който се оказа, че няма как да бъде спрян, а той вече беше започнал във всичките страни от Източна Европа\", посочи Екатерина Михайлова. Тя е бивш лидер на СДС, по-късно зам.-председател на ДСБ, а сега чете лекции по теория и практика на парламентаризма и по нормотворчество в Нов Български университет и в Пловдивския \"Паисий Хилендарски\". Тя припомни грандиозния митинг в София от 18 ноември, когато хилядите хора на площада скандираха \"Избори\".\"Вижте как сме забравили какво сме получили за тези 30 години. Искахме избори, защото искахме да си върнем държавата. Искахме ние, а не комунистическата партия да решава какво и как ще се случва в страната ни. Може да критикуваме много качеството на демокрацията, но това, което се случи още на Кръглата маса през първите години след 1989-а, даде началото на политическата свобода. Даде ни правото да имаме избори, да имаме политически партии, даде ни правото да имаме свобода на словото. Дотогава имаше само БНР и БНТ, на които председателят на  Министерския съвет им назначаваше ръководител. Всички тези права, свободи, постигането на пазарна икономика и организацията на държавата подпомогнаха присъединявате ни към двете най-силни, важни и мощни алианса, а именно ЕС и НАТО\", заяви още Михайлова.\"Демокрацията не се роди с падането на Тодор Живков, тя се роди, когато събрахме малко кураж и отидохме на митинга на площад \"Ал. Невски\" на 18 ноември. Всеки по свой начин, аз например бях заведен от баща си\", каза Веселин Методиев,историк, бивш вицепремиер и министър на образованието в правителството на Иван Костов.\"В политологията сега има термин транзитология, която се занимава с прехода. За мен като историк от античния свят до днес всичко е преход от едно състояние в друго. Онова, което се нарича преход след 1989 г., беше един структурен въпрос – да падне диктаторска система и на нейно място да дойде изборна система. Това се случи за няколко месеца, защото комунистите бяха на колене\", посочи той.Методиев уточни, че периодът след това не се нарича преход, а е посткомунизъм. \"Защото ние носим със себе си стереотипи, които живеят до ден днешен. Аз и всички сме посткомунисти и битката през цялото време е с този посткомунизъм в нас\", заяви той. Според него днес трудностите идват от факта, че мнозина са изоставили тази битка и са се вписали в т.нар. политика на тарикатлъка.\"Тя е успешна политика, защото тарикатите са много. В нашето общество, където Андрешко е герой, естествено е андрешковщината да е електорален факт\", обясни той. Методиев изрази недоумение от радостта на хора, спечелили избори и каза: \"Какво сте спечелили, бе, хора? Спечелили сте повече андрешковци да гласуват за вас, това победа ли е? Това е ужас, защото затваря възможностите за развитие на нашето общество. В известен смисъл това не е патриотизъм, не е обич към българите\".Според него проблемът е, че \"у нас липсва голяма група от хора, които да се борят с посткомунизма, малцинството направи реформите през 90-те години, не мнозинството\".\"Аз съм управлявал с хора в едно правителство /в кабинета на Иван Костов 1997 - 2001 г./, в което имаше доста хитреци и тарикати. Няма да им казвам имената, макар някои от тях вече да ги забравихме, което е хубаво. Накрая ще останат онези, които са имали кураж да се развиват в тези години\", подчерта проф. Методиев.Методиев даде пример с Иван Костов, който в началото на политическата си кариера през 1991 г. се представял не като политик, а като експерт по икономика. \"Господин Костов стана експерт. Каза \"аз съм експерт, министър на финансите, не ме занимавайте с вашите политики\". След това стана министър-председател и каза \"аз съм политик, вие не сте експерти и не се дръжте като експерти, аз сгреших през 1992 година\". Това е човек, който прави крачка напред, за да пази позицията на свободата. Той подчинява себе си, за да стане това, което се нарича свобода и демокрация. Днешният ден е ден за равносметка\", подчерта Веселин Методиев.", "date": "2019.11.10", "title": "ДСБ: Ден за равносметка е, а България не отбелязва нищо"}
{"url": "https://offnews.bg/politika/radan-kanev-alchnostta-i-sebichnostta-ne-sa-desni-politiki-evropa-ot-715162.html", "text": "В момента Западна Европа - след кризата на Еврозоната - категорично отхвърля модела на изчистения либерален капитализъм. Отхвърля философията на общество, в което се прави разлика между ценността на индивидуализма и ценността на алчността и себичността. Настроенията в западноевропейските държави са отместени против тази философия, която за нас обаче е икономическата история на прехода. Ние живяхме 20 години с натрапеното съзнание, че да обърнеш гръб на бедните, преследвайки собственото си богатство, е нещо нормално, естествено и едва ли не добро. Това заяви евродепутатът от ДСБ/ЕНП Радан Кънев на конференция в София, посветена на \"30 години от свалянето на комунистическия режим в България и ролята на демократичните политически сили в прехода\".До ден днешен някои хора в България наричат \"дясно\" егоизма, себичността, незаинтересоваността към проблемите на хората, които са в по-трудно положение от нас самите. Нищо такова не можем да наречем \"дясно\" в Европейския парламент. Нито една сериозна партия не поддържа подобна идеология, дори да е залитнала в тази посока. Всички партии в Европейския парламент - от крайната десница до крайната левица, се сблъскват по въпросите как да преодолеем този период на краен прекомерен индивидуализъм, който дълбоко е разкъсал обществата не само на Изток, но и на Запад. При нас се усеща по-болезнено, защото обществата ни са без друго бедни. На Запад има един друг вид болезненост, защото там хората са свикнали, че всички са средна класа. Сега се оказва, че отново една трета от населението, ако не и повече, по на юг, съвсем не е средна класа, ами си е бедно население, каза Радан Кънев.Преход, през който преминава Западна Европа и за който ние не говорим, е преход към икономика, обществено устройство, които са ориентирани към борбата с климатичните промени. Над 90% - от полските консерватори до крайно левите, са съгласни, че климатични изменения има и че обществата ни се намират в криза. Този енергиен преход е сравним за нас със затварянето на Кремиковци, Плама-Плевен или Химко-Враца. Това не е по-малка трансформация от тази, която ние тогава сме преживяли, подчерта евродепутатът от ДСБ/ЕНП.Големият политически въпрос днес е как да направим по-умно тази трансформация, отколкото я направихме ние през 90-те години, как Европа да я направи заедно, за да може наистина тези, които ще пострадат повече, да получат и по-голямо обезщетение. Трябва да мислим за засегнатите региони, така че те утре да се събудят по-богати и конкурентно по-добре поставени, отколкото са били към днешна дата, акцентира Кънев.", "date": "2019.11.10", "title": "Радан Кънев: Алчността и себичността не са десни политики. Европа отхвърля модела на изчистения либерален капитализъм"}
{"url": "https://offnews.bg/futbol/ludogoretc-se-izmachi-sreshtu-tigrite-na-bojko-715177.html", "text": "Футболното ни страшилище Лудогорец едва не стъпи накриво при гостуването си на Витоша в Бистрица от 16-ия кръг на Първа лига.Разградчани, които през седмицата се орезилиха в Барселона като гост на Еспаньол от Лига Европа (0:6), бяха напът да си тръгнат само с точка срещу последния в класирането отбор, известен с факта, че премиерът Бойко Борисов рита за ветераните, но стигнаха до победата в добавеното време.Тогава се разписа Димо Бакалов и донесе осма поредна победа за разградчани. Той засече хубаво центриране от страна на Жоржиньо и разстреля Християн Василев.Така Лудогорец отново възстанови аванса си от седем точки пред третия Левски и 6 пред изненадващия втори в класирането Локо Пд. Бистришките \"тигри\" пък си останаха на дъното с едва 4 т.", "date": "2019.11.10", "title": "Лудогорец се измъчи срещу ' тигрите'на Бойко"}
{"url": "https://offnews.bg/112/piana-plovdivchanka-nahlu-s-kolata-si-v-magazin-po-chudo-niama-postra-715170.html", "text": "Пияна жена влезе с колата си в магазин за хранителни стоки днес по обед в пловдивския квартал \"Коматево\". Водачката не успяла да спре на паркинга и се забила във витрина на търговския обект, съобщава Трафик нюз.Според очевидци, тя излязла клатушкайки се от автомобила и извела навън кучето си, което возела. Видът и поведението предизвикали възмутените реакции на хора от квартала, които в същото време пазарували в магазина.\"Тук майките от района си оставят количките с бебета и влизат да пазаруват. Просто цяло чудо е , че не е имало никой. Това не е безотговорно поведение, това е истинско престъпление\" коментира за изданието млад мъж от Коматево, който извикал полиция, след като видял наквасената дама.Друг минувач - Благовест Кочев пък направил клип, на който се вижда как шофьорката едва свързва изречения, прегръща кучето си и показва среден пръст на хората, които я питат защо рискува живота на пешеходците. Минути след подаване на сигнала, на място е пристигнал полицейски патрул, който е направил проба с дрегер на въпросната жена. Уредът показал бруталния резултат от 2 промила. Пияната жена е отведена във Второ РПУ, където е задържана за 24 часа.Според хора от квартала жената не за първи път е заловена да кара пияна, има и предишни провинения по линия на КАТ. Тя живее в Коматево заедно с майка си. Имала три висши образования, в момента отново е студентка.Поне 10 години психолозите от пловдивското сдружение \"Майки срещу дрогата\" са се занимавали с нея, но явно без успех. ", "date": "2019.11.10", "title": "Пияна пловдивчанка нахлу с колата си в магазин, по чудо няма пострадали"}
{"url": "https://offnews.bg/futbol/legenda-se-zavarna-na-rabota-v-levski-715172.html", "text": "Легендата на Левски Димитър Телкийски се завърна в школата на клуба, информира \"Спортал\". Популярният с прозвището Мечо бивш футболист на \"сините\" заменя Красимир Петров, който бе освободен от своя пост.Петров водеше отбора на U-17 на столичани. Най-вероятно Георги Тодоров ще води тази възраст до края на годината, а през пролетта треньор се очаква да стане Захари Сираков.Телкийски е отказал предложение от Георги Дерменджиев да влезе в щаба му в националния отбор, за да се завърне на \"Герена\".Треньорът на тима до 19 години Йордан Петков също напуска, след като е приел поканата да поеме националния отбор на България в тази възраст. Мечо става фаворит за неговия пост в Левски.Възможно е да има още размествания в школата на \"сините\".", "date": "2019.11.10", "title": "Легенда се завърна на работа в Левски"}
{"url": "https://offnews.bg/futbol/livarpul-saseche-shampiona-manchestar-siti-protiaga-ratce-kam-titlata-715180.html", "text": "Смяна на караула се задава във Висшата лига на Острова. Отборът на Ливърпул даде силна заявка за титлата, след като сломи действащия шампион Манчестър Сити с 3:1 на \"Анфийлд\" в голямото дерби от 12-ия кръг.Фабиньо изведе домакините напред в 6-ата минута. Мохамед Салах удвои в 13-ата минута. Садио Мане направи резултата класически в 51-ата минута. Бернардо Силва върна едно попадение за \"гражданите\" в 78-ата минута, но за повече нямаше време.Така Ливърпул се откъсна на 8 точки на върха пред най-близкия преследвач Лестър, който има 26. Сити е четвърти с 25 и по всичко изглежда, че ще сдаде трофея, макар и първенството да е още в начална фаза.Спечелването на титлата в Англия е приоритет №1 пред Ливърпул през този сезон, като това не се е случвало от 30 години насам. През изминалия сезон \"мърсисайдци\" спечелиха Шампионската лига, но трофея в родината им се изплъзна само за една точка разлика.", "date": "2019.11.10", "title": "Ливърпул съсече шампиона Манчестър Сити, протяга ръце към титлата"}
{"url": "https://offnews.bg/tenis/frantcia-specheli-fed-kap-za-treti-pat-715171.html", "text": "Отборът на Франция спечели \"Фед Къп\" по тенис за трети път в историята си, след като надви Австралия с 3-2 победи в оспорван и интересен сблъсък в Пърт.Вчера първите ракети на двете страни Ашли Барти и Кристина Младенович записаха убедителни победи на сингъл, а днес Младенович постигна ключов успех над световната номер 1 с 2:6, 6:4, 7:6(1), за да даде преднина на французойките.Аля Томлянович остави домакините в играта след успех над Полин Парментие с 6:4, 7:5 и това означаваше, че всичко ще се реши в заключителния мач на двойки.В него Младенович и Каролин Гарсия надвиха Барти и Саманта Стоусър с 6:4, 6:3, за час и 16 минути игра, за да стигнат до крайния успех и да донесат първи триумф на Франция в надпреварата от 2003 година насам.Французойките са печелили турнира и през 1997 година, докато Австралия има седем титли от \"Фед Къп\", но последната е от далечната 1974 година.", "date": "2019.11.10", "title": "Франция спечели \"Фед Къп\" за трети път"}
{"url": "https://offnews.bg/bojni/kubrat-pulev-zashtiti-statuta-si-na-pretendent-1-715146.html", "text": "Звездата ни в тежката категория на професионалния бокс Кубрат Пулев защити позицията си на официален претендент за пояса на IBF, след като победи с единодушно съдийско решение американеца Райдъл Букър на голяма гала вечер във Фресно, Калифорния.Българинът очаквано игра по-предпазливо, тъй като не искаше да предприема излишни рискове предвид големия залог на двубоя. Въпреки това 38-годишният софиянец доминираше в срещата, която продължи пълните 10 рунда, а Букър оцеля и не допусна нокаут.Резултатът в съдийските карти - 99:91, 98:92, 98:92, категорично показа превъзходството на Кобрата.Така Пулев записа победа №28 на професионалния рунд, като единствената му загуба остава тази от Владимир Кличко в двубой за титлата.Двубоят започна с по-активна игра на Букър, който още в началото уцели с ляв прав главата на Кобрата. Българинът вдигна оборотите във втория рунд, когато за първи път притисна съперника край въжетата. В третия Кобрата пое контрола над случващото се на ринга и успя да затвори дясното око на американеца, който до края имаше проблеми с отворилата се аркада. Кобрата търпеливо контролираше мача до края и заслужено се поздрави с успеха.\"Контролирах целия мач. Бях по-добрия боксьор. Просто съм различна класа. Показах на всички какво е световното ниво. Респект за моя противник. Сега очаквам да се бия за световната титла на IBF срещу победителя от битката Антъни Джошуа - Анди Руис младши\", бяха първите думи на Пулев след успеха.Сега на българина предстои да изчака реванша между Антъни Джошуа и Анди Руис младши в началото на декември, за да разбере дали ще се боксира с победителя. От IBF са категорични, че такъв мач трябва да има до края на май догодина, а в противен случай титлата ще бъде отнета и Пулев ще има нов съперник.", "date": "2019.11.10", "title": "Кубрат Пулев защити статута си на претендент №1"}
{"url": "https://offnews.bg/politika/krum-zarkov-vapreki-represiite-bsp-napravi-probiv-na-izborite-715169.html", "text": "В общонационален план се наблюдава отстъпление на ГЕРБ, БСП увеличава влиянието си в местната власт, репресиите продължават и след изборите, заяви зам.-председателят на ПГ на БСП Крум Зарков.\"Успехът на БСП в Русе е пример за всички, които се занимават с политика без да притискат хората, без да използват сила и говорят за ясни идеи. Кметът на Русе Пенчо Милков години наред работи активно и като адвокат, и като общински съветник, и като народен представител, за да защитава тази визия за политика. Дори между двата тура, когато беше залян с всевъзможна помия, той не изрече нито една нападка към който и да е било. Напротив, защити своята програма, която вървеше от Русенската корабостроителница през бъдещето на университета до това как да върне хората в Русе\", посочи той.Зарков беше и ръководител на предизборния щаб на левицата за Русе на изминалите местни избори.\"Моите изводи са, че БСП днес има повече влияние в местната власт, отколкото вчера. В следващите месеци и година най-вероятно ГЕРБ ще продължи да отстъпва, а БСП ще трябва да продължи своята промяна и да води политическия си курс така, както хората го очакват, за да може на следващите избори да поемем отговорността, която ни приляга“, коментира Зарков.Той поздрави Мая Манолова за резултата, който постигна на изборите в София. \"Поздравявам я най-вече за смелостта да напусне поста си, на който имаше успех, за да се изправи пред избирателите и да се опита да олицетвори необходимата промяна в столицата.Тя изнесе брутална битка и показа,че има характер\", допълни той.Колкото до подкрепата за десницата в някои райони на София, Крум Зарков заяви : \"Избирателите на БСП не могат да бъдат подкарвани в една или друга посока, това са мислещи и разумни хора. Давам ви моя пример - на балотажа в моя район \"Оборище\" подкрепих кандидата на \"Демократична България\", защото другият кандидат, издигнат от ГЕРБ, предишните 3 мандата е бил заместник-кмет. Смятам, че кандидатът, който идва с нови и свежи идеи ще донесе повече промяна от кандидата, който в последните 3 мандата е бил в управлението\".Той коментира и купения вот, както и намесата на институциите в изборите.\"Тези избори бяха все едно гостуващият отбор да играе с начален резултат 1 на 0 за домакина. Така се правят изборите в България\", посочи Зарков. Той допълни, че репресиите продължават и след изборите. \"Ще продължим да оповестяваме такива случаи, защото властта като валяк се опитва да смаже всеки порив на свободомислие. Изправени сме срещу една машина, която убива политическия разговор на първоначален етап и не можем да стигнем до съществените политически разговори. От това страдат нормалните хора\", каза социалистът. Той подчерта, че въпреки огромния натиск и купения вот, БСП е постигнала добри резултати и пробив в областните градове.БСП ще иска касиране на изборите в Шумен, където, освен че разликата е 70 гласа, има и огромен брой невалидни бюлетини. В София ще подкрепи решението на Мая Манолова, ако тя поиска касиране на изборите. От ПГ на \"БСП за България\" е изпратено писмо до всички парламентарни групи за спешна среща още тази седмица, за да се реши проблемът с невалидните бюлетини.\"Тези 600 000 недействителни гласа на тези избори бяха около 15% от всички гласували. Искаме решение и за избирателните списъци, където в София изведнъж между първи и втори тур изчезнаха 100 хиляди души. Отново ще възобновим онзи дебат, който водихме нееднократно - за изчистване на избирателните списъци, за машинно гласуване, което да премахне недействителните бюлетини и в крайна сметка да постигнем по-честни избори\", заяви Зарков.\"Огромната част от българските институции, в това число съдебните, до голяма степен не изпълняват Конституцията на страната, а се взимат решения в други сгради.Това важи и за сегашното правителство. Нека да започнем да изпълняваме Конституцията е моят апел\", отбеляза Крум Зарков.", "date": "2019.11.10", "title": "Крум Зарков : Въпреки репресиите, БСП направи пробив на изборите"}
{"url": "https://offnews.bg/nashite-avtori/tova-beshe-vasko-razkaz-s-prodalzhenie-ot-zdravka-evtimova-715133.html", "text": "Над нивите с царевица се пъчеха само две къщи на Старо село. След тях се ширеха глог и магарешки трън, всичко с бодли. Ако минеш оттам, шише ракия трябва да изхабиш – тръни вадиш, дезинфекцираш, затова по-добре не минавай. Ако ловиш зайци – друг въпрос, може и да станеш милионер. Тук дивият заек е повече от листата на глога, и нагъл – зимата се навира в двора ти и яде корите на ябълките като дървояд. Круши и череши - всичко под зъб слага дългоухият престъпник. Ако окопаваш овошките, той стои на десет метра от тебе и те гледа тъй, щото ти си му подчинен, а той е шефът по тези места.Затова хората в Старо имаха ловджийски пушки и ако някой дългоух се прави на много интелигентен, го думват в главата. Народът обаче мрази да хвърля пари за сачми и патрони. Мята камък, заекът отскача настрани и пак те гледа като шеф. Тия хора в последните къщи до царевицата, гъста като грах супа, често виждаха едно тънко, високо и кльощаво момче. То стискаше нещо лъщящо и жълто. Какво е това? – задаваха си въпрос хората и надигаха вратове досущ като зайците.Хлапето, проходило ножче за бръснене, блъскаше направо през шубрака и кой знае колко тръни щеше да вади и колко ракия за дезинфекция щеше да похаби майка му. Това беше Васко, момчето на Мария. Ясна е работата. Там, при младите борчета растат само масловки. Голяма разправия са те – много бързо червясват, можем и без тях. Но тоя глупчо не беше тръгнал гъби бере. След минути – тук минутите кой ги брои за две стотинки – може би само старият доктор Драганов или халтавата билкарка Елена, щото при тях минутата решавала дали още ще дишаш, или ще те ровят и поп Стефан ще пее упокой на погребението.Та след не знам си колко минути един тънък писък изригна сред борчетата - някой чакал ли бе гръмнат в гърба, или дете си бе разляло врял чай на крачето, та реве? Бебе ли беше, дето му растат зъби, или баба му бе изтървала най-дълбоката тенджери на плочките – ей такива дивотии спускаше през тромпета си момчето на Мария, лека земя на баща му. Силен мъж беше. Сланина наблягаше да закусва и вечеря, затуй го отнема.Синът на човека се мотаеше, вдигнал тромпета като знаме – но не беше знаме, а келяв инструмент, стар като зъбите на доктор Драганов, издраскан, надупчен, с вид на желязо, което е блъскало много глави.Полека от рева на чакала, от трясъка на изтърваната тенджера и плача започна да се усуква нещо. Звуците приличаха на борче, което пробива нападалите борови игли, на таралеж, на бебе, чието зъбче накрая е поникнало и сега памперсчето се усмихва, и бръщолеви „ма-ма- ма“. След няколко дни, а може би седмици, тук деня кой ли го брои за две стотинки - от стария очукан тромпет се появи мелодия, а след месец ли, повече ли, народът от къщите до царевичната нива взе да надига глава. Слуша. Да се чудиш как тоя тромпет се очовечава. Започна да плъзга песни и даже младежта ги познава. ”Я дойди либе, я дойди”, „Аз съм сънчо”, дори „Стани, стани, юнак балкански“ – това излетя от тромпета, но някак така по-усукано излетя, като че искаше да ти нареже сърцето на парчета и после пак да го зашие. Но хич даже не боли.Абе то защо казват по тоя див край „Кобилата няма да роди гущер“! Ситният комар беше внук на Васо, а ти чул ли си Васо какъв тромпет надува – ще речеш, че на Господ свири, не на мене и на тебе. Но се чувстваш така, щото за десет секунди и ти си станал господ. Е, тук секундите никой не ги брои ... но е хубаво, широко е - няма да си цапаме кръвта с лъжи. После това момче, дето е внук на дядо си от каскета до подметката на обувката, взе да мъчи тромпета с нещо, което нито хората, нито царевиците не бяха чували досега. Отначало тихо, после като че някой подпали здравето на хлапето и оня тромпет се спусна да рита и скача. Чудиш се къде иска да иде мелодията, ти искаш да дойде следобедът, да е тихо и да вали. Хлапето взело, та изправило тромпета като пищов. Муши се сред трънаците - вече пътека е пробило през борчетата, застава все на едно място и започва – веднъж тромпетът доведе слънце, друг път ще речеш, че човек се удавил в Мъниш- бара и те подпре тъга. Така час ли, половин ли, това хилаво хлапе свири на изпотрошения тромпет и си мислиш дали край него, както става с дядо му Васо, Господ е приседнал да слуша.Кой му плаща на този глупчо? Никой. Ама хората от двете къщи разправят – слушат тънкия скакалец и за минута може да е, но и те ставали Господ. Пари няма, а измъквали петдесетачка– такива разкошни колелета са докарали във Втората употреба, окълцани тук-там, но и да се купи ново, синът веднага ще го окълца. Нали така. Ето това носел тоя блъскан кой знае в чия глава тромпет. Олекваш с петдесетачка, но като видиш лицето на сина, си казваш:- „И петдесет милиона да имах, пак ще ги хвърля за този велосипед.“През май дойде рожденият ден на Димо Загорялото – от Перник до Петрич го знаят човека. Удар го удари, но жена му ербап излезе и го спаси, измоли му дни от Господ. Та жената на Димо опекла агне на Гергьовден и казала: – Ела, Димо. Децата са гладни. Да ядем. А Димо стиснал тромпета и дай, дай, дай - може да се е подпомогнал с някоя и друга чаша, това никой няма да ти го каже честно, на като засвирил – жена му и синовете му забравили, че се пече нещо във фурната. Агнето загоряло. Оттогава викат на човека Димо Загорялото, но никой капка сръдня не направил за прегорялото месо. Синове и жена – макар че за жена му човек трудно ще повярва, стисната стафида е тя - го разцелували и чак после агнето изяли.Та сега Васо, точно на рождения ден на Загорялото, грабнал внука комар за ръката и го повлякъл на някъде. - Къде си повел ситния, бай Васо? – питали комшиите от двете къщи до царевичната нива. - При майстора – обяснил Васо. - Кой майстор, бе? - Димо Загорялото. Само той е майстор тука. - Ти си майстор, та оттатък, бай Васо – посочил комшията. - Ти нали си виждал гьол на улицата, Петко – казал бай Васо. - А океан виждал ли си? - Не съм виждал. - Добре – рекъл бай Васо. – Море си виждал. Значи аз съм гьолът на улицата, а Димо Загорялото е океанът, дето и аз не съм го виждал, но знам че край няма. Ще водя внука при Димо да чуе какво е майстор. Разправят – мършавото хлапе и Васо отишли да се видят със Загорялото. Не знам какво са дали да яде на малкия, какво са пили двамата дърти мъже, какво им текнало да свирят и какво са изсвирили – цялата махала Калхас на Перник излязла на улицата да слуша.Ти разбираш ли какво значи перничанин от Калкас да го изкараш без пари за нещо? Ти просто не знаеш, че без пари перничанин - дори и да не е от Калкас - няма да плюе дори. А ония от Калкас наскачали и грабнали на ръце Димо Загорялото. Бай Васо вдигнали на ръце и викнали: - „Още!“ Но съвсем не е за вярване, че онова ситното, гущерчето, малкото Васе, и него дигнали на ръце хората от Калкас. Не знам колко пари са събрали, но всичко дали на една жена с три деца – мъжът й умрял ей така, хем бил здрав като мене и тебе.- Това аз не го видях с очите си - разправяше мъж от къщите край царевиците. - Но един приятел го снимал с телефона. Тия хора от строшен тромпет правят страхотия. Направо ти сипват в чашата от ракията на Господ....Хлапакът крачеше край зида – твърде нисък, несериозен зид, че да се вижда какви цветя дивеят и цъфтят в градината на Елена билкарката. Но цветята ги окопаваше не дългата билкарска точилка, а мъжът й. Затова жените си обясняваха защо неговото лице е побрало товар красота – защото човекът рози окопава. Иначе бива ли пък мъж да е толкова красив. Но момчето вървеше не откъм асфалтираната улица, а от долната страна на зида, притиснат от коприва колкото човешки бой. Под копривата се промушваше Мъниш – не можеш да го наречеш река, че ще излъжеш, но и ручей не беше. Заедно с ноември прииждаше, пълнеше ливадите с тиня и клони, но сега, през май, просто си вървеше мирно и кротко, като жена, приспала с голяма мъка бебето и най-после се отпуснала да подремне малко. Там се набута момчето, дребно като сянка на врана, точно в най-гъстите коприви, около брега на скования от жегата Мъниш. Момчето стискаше тромпет – окълцан и жълт, без троха блясък в сянката на зида.Момчето засвири. Отначало тромпетът зашептя – сигурно си спомни кога е бил малко тромпетче; после веднага тръгна на друго място да расте. Беше песен с думи, но как да ги каже този тромпет, като не беше човек? Мелодията пристъпи на пръсти между копривите - тиха като дете, което се учи да ходи и държи само един пръст на майка си.После изведнъж песента затича и й стана много весело, така весело, че момичето - от другата страна на зида запляска с ръце. Иначе то бе много кротко дете в розова рокля, почти нова, направо съвсем нова от хубавата Втора Употреба. Тромпетът хареса роклята от Втората и я завъртя в лунна въртележка. Не, не беше въртележка, на Виенско колело качи тромпетът мелодията за момичето, а горе беше хем страшно, хем хубаво – виждаше се полето, пъчеше се баирът Прехвърляч, но само ако спуснеш око надолу към копривата, те хваща голям страх. Ако го нямаше тромпетът и тази топла песен, ако ги нямаше смелите покриви на къщите в Старо село, момичето миг нямаше да може да се задържи на страхотното Виенско колело. Накрая трепетът изведнъж млъкна, сякаш се беше сблъскал с електрически стълб и вече не виждаше момичето, което стоеше замаяно зад този нисък, несериозен зид.- Даме Дамянке! – извика момчето. Още няколко мига момичето остана неподвижно. После гласът му се върна, но още беше смаян като бебе, което съвсем неочаквано е паднало, макар и да си мисли, че се е научило да ходи. - Васко! - избъбри момичето. Момичето в почти новата розова рокля приближи към зида и протегна ръка. Пръстите й легнаха върху камъните, които оставяха пролуки помежду си, за да могат цветята да дишат по-дълбоко.Момчето, дълго и тънко бръснарско ножче, не обърна никакво внимание на копривите. То изтърва тромпета, пристъпи напред и ръката му - и тя тънка, но яка, в нея нито цвете, нито дори един от най-евтините шоколади в кафе „Соларис“ – се отпусна бавно и много внимателно върху камъка, който бяха докоснали пръстите на момичето. Камъкът беше горещ. Камъкът знаеше всичко.", "date": "2019.11.10", "title": "Това беше Васко: разказ с продължение от Здравка Евтимова"}
{"url": "https://offnews.bg/nashite-avtori/za-30-godini-postignahme-bojko-borisov-chestit-10-noemvri-715174.html", "text": "Когато през 2009 г. попитаха Владимир Буковски какво й липсва на българската демокрация, той обясни: „На вас като страна ви трябва лустрация, трябва да скъсате с комунистическото минало, да го осъдите. Не можете да се придвижите напред, докато не се разплатите с миналото…”Не успяхме да се разплатим с миналото. Но то ежедневно се разплаща с нас. Вече почти се е разплатило, де… Кому дядова тепърва да лустрираме, да ме прощавате… За осъждане, осъдихме комунистическото минало. Приехме дори специален закон – Закон за обявяване на комунистическия режим в България за престъпен, обнародван в ДВ през май 2000 г. Та на книга осъдихме комунизма. Но не осъдихме комунистите. И затова те днес ни учат на антикомунизъм. И затова днес вече трудно различаваме комунисти от антикомунисти. И затова наглеци като Борисов си позволяват да прехвърлят партийното си минало на другите и да се правят на антикомунисти. „Много съм огорчен от нашите приятели, вика Борисов за Демократична България, но трябва да спрем да ги наричаме десница. Това са децата, внуците на червената номенклатура.“Дето казва поговорката, дръж ми, мари, копелето, да се посмея на оназ курва.Из социалните мрежи се размята една статистика за това колко от ръководствата на ГЕРБ и БСП са били членове на БКП. Бившите комунисти (бивши друг път!) в ръководния орган на ГЕРБ са 75%, а в БСП – само 50%. При това положение може би трябва да се преосмисли кой е автентичният наследник на БКП.75% антикомунисти начело с Бойко Методиев Борисов!Но така е то: антикомунист може да се направи само от комунист, защото няма от какво друго!Да сте чули или прочели Бойко Борисов да е отбелязал по някакъв начин Международния ден за почитане паметта на жертвите от тоталитарните комунистически, фашистки и нацистки режими (23 август)? Или да сте го видели пред Паметника на жертвите на комунизма в градината на НДК в деня за признателност и почит към жертвите на комунистическия режим?Ех, гиди лицемерни антикомунисти!Ето два разказа на Борисов за неговото партийно минало, направени в различно време:Разказ № 1:„Приемането ми в партията бе много интересно. В деня на партийното събрание, когато трябваше да ме приемат в БКП (това бе задължително, защото бях командир на курс като курсант), имаше контролен мач на “Левски”. Аз влязох и казах на партийния секретар: “Ако може моята кандидатура да мине първа, защото има мач”. Той пък се ядоса и започна да се възмущава. Аз му казах: “За мен “Левски” е по-важен!” и отидох на мач. В резултат на което не ме приеха. След 2 г. партийният комитет на школата направи запитване защо не съм член на БКП. И ген. Кипров, тогавашният шеф на института, чиито деца тренираха при мен карате, ме извика и ми каза: “И без това покрай дядо ти има проблеми, а сега и това изказване. Отивай да се извиняваш, че лошо!”. Аз отидох и ме приеха. (“Монитор”, 03.09.2001)Разказ № 2:«В Симеоново тогава имаше седем или девет щатни партийни секретари. Събраха ни в салона и ни казаха – другари, до днес бяхме комунисти, а от утре сме деполитизирани. Станах и казах: Айде ние, офицерите, щем не щем, ходехме на партийни събрания, ама вие, дето с това си вадехте хляба – поповете, да кажете, че от утре си хвърляте калимавките, нямате ли малко срам и очи. Тогава им заявих, че понеже това е голяма глупост, няма да се деполитизирам. И напуснах. Иначе и аз трябваше да хвърля калимавката като всички останали.» («Стандарт», 21.03.2006)И си остана с калимавката и до днес.Митоманията е болестно състояние, психическо разстройство, което се изразява в болезнена склонност на болния да изкривява действителността, да лъже и разказва измислени истории. Склонността към лъжа е характерна за истероидната личност (форма на психопатия), която най-често разказва за своите „необикновени приключения“, как е проявила смелост, решителност, съобразителност и др.Идентичен случай в наше село! Казал на командира си, че един контролен мач на „Левски“ за него е по-важен от приемането в партията! За такова нещо не само ще го изключат от школата, ами и в затвора ще лежи. Чак се питам при тази фантазия как досега не се е писал дисидент?!Болният от митомания има постоянна потребност да лъже, да изкривява действителността. Започва с малка лъжа, но след това кръгът от лъжи се разширява до такава степен, че той започва да живее живота на този измислен персонаж. В съзнанието на митомана границата между реалните факти и измислиците е заличена.Малката лъжа – дядо убит от комунистите. Този дядо беше откопан, за да неутрализира един дядо комунист и един баща полковник от МВР! И да обясни защо отличникът от гимназията в Банкя е успял да влезе само в пожарникарския факултет.„В действителност става дума за неговия прадядо и не са били комунистите, а обикновени престъпници”, писа “Франкфуртер рундшау”. Цитирам германски вестник, поради липса на български. Българските медии и до днес работят с автобиографията на Борисов. “В преходните епохи, казваше Марко Ганчев, за какъвто се представиш, за такъв минаваш.”Странното е, че при безбройните лъжи, които Борисов изрича всеки ден, все още не му расте носът, нито ушите, нито пък краката му стават по-къси. Но за съжаление, тези, които го слушат и му вярват, се превръщат в магарета точно както в приказката…Много магарета…, пардон, българи все още се връзват на лъжите му. Слабоумно е да се бърка антикомунизма с Борисов. На неговата кратуна са й нужни поне 10 г. системно образование и още толкова години социализация в нормална демократична среда, за да й се избият сърповете и чуковете. Вероятно и на голяма част от избирателите му им трябва толкова, ако не и повече.В зората на демокрацията пророкувах, че ще започнем да се оправяме, когато изчезне и последният свидетел на Априлския пленум. Днес вече не съм толкова сигурен. Днес, като гледам резултатите от поредните спечелени от ГЕРБ избори, си мисля, че вярна излезе прогнозата на Станислав Стратиев: „По пътя за Европа засега сме стигнали само до Четвърти километър.“И уж вървим, а все сме си там. Защото се оказа, че Четвърти километър е на всеки километър…През 2009 г., когато Борисов заидва на власт, социалистите бяха напълнили гащите от страх. Георги Гергов дори стана руски гражданин, подплашен от заканите на Борисов. Другарите и не подозираха, че при Борисов ще си живеят толкова добре, колкото и при Станишев. В някои отношения и по-добре. Потомственият комунист Станишев не пожела да брои 45 млн. лв. за Дупката на Гергов във Варна, но антикомунистът Борисов му ги наброи.На филмовия фестивал в Рим през 2016 г. Том Ханкс каза: „Във филма „Терминалът” исках да отдадем почит на тъста ми, който е избягал от България през 1949 г. по време на комунизма… Той е убеден, че Америка е най-великата държава за живеене в света…Успял е да купи къща за семейството си само с бакшишите от бара, в който е работел.”Така погледнато, България е по-велика. Цветанов купи на семейството си шест апартамента, а последният е със собствен асансьор!Но въпросът е в друго. Че днес, 70 години след 1949 г., бягството си остава единственият начин да се спасиш от комунистите. Те са вечни и все са на власт. Направо са като сръбската рамонда, години могат да лежат в хербария в състояние на анабиоза и, ако ги посадиш, пак се съживяват. Терциерен реликт, съвременник на динозаврите. Рамондата, не комунистите… Ходил съм специално да я гледам в Природонаучния музей в Белоградчик.Вечни и все на власт. Ако не като комунисти, като антикомунисти.Честит 10 ноември!За 30 години постигнахме Бойко Борисов!И пак ще кажа: Бягайте, деца! Бягайте от тази страна на фалшиви герои и истински престъпници. Потърсете си друга родина! Слагайте една снимка на Бойко в джоба и като ви домъчнее, я изваждайте… Ако останете тук, ви е съдено да натрупате тъжно социално познание. Ние се заблуждавахме, че при демокрацията дали ще си беден, или богат, си зависи само от тебе. На вас е съдено да разберете, че и бедността, и богатството се предават по наследство.", "date": "2019.11.10", "title": "За 30 години постигнахме Бойко Борисов. Честит 10 ноември!"}
{"url": "https://offnews.bg/sviat/devet-ruski-biznesmeni-sa-zapodozreni-v-namesa-v-britanskata-politika-715178.html", "text": "В секретен доклад за незаконните руски активности във Великобритания фигурират имената на 9 руски бизнесмени.Обнародването на доклада бе блокирано миналата седмица, съобщава днес „Сънди таймс“ /The Sunday Times/.В документа се посочва, че руснаците са финансирали Консервативната партия във Великобритания. Някои от тях са близки до премиера Борис Джонсън.Един от предполагаемите спонсори – Александър Темерко, който е свързан с министерството на отбраната на Русия, през последните 7 години е отделил за финансирането на партията 1, 2 млн.паунда. В миналото бизнесменът е бил заместник-председател на ЮКОС (руска нефтена компания, банкрутирала и ликвидирана в края на ноември 2007 г., бел.ред.), напуснал Русия и установил се във Великобритания. Темерко често и топло се изказвал за британския премиер, и го наричал приятел.В доклада е посочен Александър Лебедев, който притежава акции от вестник „London Evening Standard“. Синът му Евгений е собственик на компанията Lebedev Holdings Ltd, която издава „London Evening Standard“ и „The Independent“. Той е поканил на вечеря Борис Джонсън в семейното имение в Италия недалеч от Перуджа през април 2018 г. Тогава Джонсън беше министър на външните работи.През 2015 г. Джонсън /тогава кмет на Лондон/ заедно с Лебедев-младши участвали в акция за помощ на бездомни ветерани и пренощували на улицата.Като най-голям руски спонсор е определена Любов Чернухина, съпруга на председателя на Външно-икономическата банка на Русия Владимир Чернухин и бивш зам-министър на финансите. През юли 2017 г. Тя платила 160 000 паунда на търг за игра на тенис с тогавашния премиер Дейвид Камерън и с лондонския кмет Борис Джонсън. А само през последната година тя е пожертвала над 450 000 британски лири.„Сънди таймс“ пише, че парламентарната комисия по разузнаването, изготвила доклада, е била в ярост заради отлагането на публикуването му, тъй като вече са били приети мерките за защита на конфиденциалната информация. В публичната част на доклада е можело да не се посочват имената на спонсорите.В 50-страничния доклад се съдържа информация за това, че финансираната от Кремъл дейност вероятно е оказала влияние и върху резултатите от референдума за членството на Великобритания в ЕС от 2016 г.Миналата година в качеството си на външен министър Джонсън казваше, че след Брекзит е възможно Лондон да засили санкциите срещу редица страни, опитващи да се намесват в политиките на Великобритания, в това число и против Русия.", "date": "2019.11.10", "title": "Девет руски бизнесмени са заподозрени в намеса в британската политика"}
{"url": "https://offnews.bg/obshtestvo/dazhdovna-nedelia-do-23-gradusa-dnes-715150.html", "text": "Днес облачността от запад ще продължи да се увеличава и вплътнява. На места в Западна и Централна България ще превали дъжд.Ще духа слаб, в Източна България и планинските райони – до умерен юг-югозападен вятър.Максималните температури в по-голямата част от страната ще бъдат между 18 и 23 градуса, в София - около 14.Над Черноморието облачността ще е променлива. Ще духа до умерен юг-югозападен вятър. Максимални температури на въздуха: 19-22 градуса. Вълнението на морето ще е около 2 бала.Над планините ще е предимно облачно, с превалявания от дъжд, над 2400 м - от сняг. По-значителни ще са валежите в южните райони на Рило-Родопския масив. Ще духа до умерен, по високите и открити части - силен югозападен вятър.Максимална температура на височина 1200 метра - около 12 градуса, на 2000 метра - около 4.", "date": "2019.11.10", "title": "Дъждовна неделя, до 23 градуса днес"}
{"url": "https://offnews.bg/politika/resheno-maia-manolova-utre-iska-kasirane-na-izborite-v-sofia-715176.html", "text": "Утре, 11 ноември 2019 г., от 15.00 ч., Инициативният комитет за издигането на Мая Манолова за граждански кандидат за кмет на София ще внесе жалба в Общинската избирателна комисия, в столицата, на ул. „Московска” 33, съобщиха от пресцентъра й.В жалбата са посочени доказателства за груби нарушения на изборните правила на местните избори за кмет в столицата.Пред ОИК Мая Манолова ще направи изявление пред медиите по повод искането за касиране на изборните резултати.На същото място, в 14.30 ч., нейният инициативен комитет слага началото на петиция за оспорване на резултата от изборите в София и с предложения за промени в изборните правила, сред които и въвеждането на машинно и електронно гласуване.След първия тур на изборите Манолова сезира прокуратурата за купуването на ромски гласове, но жалбите й не бяха уважени заради липсата на доказателства.След като станаха известни окончателните резултати от вота, на пресконференция тя заяви, че властта е стигнала \"дъното в организацията и манипулацията на тези избори\". ", "date": "2019.11.10", "title": "Решено: Мая Манолова утре иска касиране на изборите в София"}
{"url": "https://offnews.bg/evropa/v-rumania-glasuvaha-za-prezident-rekorden-vot-zad-granitca-715179.html", "text": "Румъния гласува днес на първи кръг за избор на президент през следващите пет години. 14 кандидати са се включили в надпреварата, предадоха БНР и БГНЕС.Над 42% от румънците са упражнили правото си на вот до 18 ч. местно време по време на първия тур от президентските избори, съобщи Централното избирателно бюро, цитирано от агенция Асошиейтед прес.Рекордна активност демонстрират румънските избиратели, живеещи извън границите на страната - своя глас са подали вече близо 560 хил. избиратели, които тази година за първи път имат на разположение три дни, през които могат да гласуват за президент на страната в 835 избирателни секции на различни места по света.Традиционно оспорваната надпревара този път беше засенчена от политическата криза, довела до встъпване в длъжност на правителство на малцинството само преди няколко дни, отбелязва Асошиейтед прес.Социологическите проучвания сочеха, че настоящият десноцентристки президент Клаус Йоханис води с около 40 процента.Залогът сега е по-скоро битката между следващите трима кандидати за влизане във втория тур: левия кандидат - Виорика Дънчила, която до октомври беше премиер на страната, Дан Барна, оглавяващ третата по големина партия в страната - десноцентристкия Съюз за спасение на Румъния, и независимият бивш актьор и директор на театър в Букурещ Мирча Дякону. Между тях тримата сондажите показват разлики в рамките на статистическата грешка.Социалдемократическото правителство на Дънчила беше принудено да се оттегли след вот на недоверие в парламента миналия месец.Йоханис е бивш лидер на Национално-либералната партия, която в понеделник сформира правителство, оглавявано от премиера Лудовик Орбан.Румънците, живеещи в чужбина, могат да гласуват в продължение на три дни - в петък, събота и неделя, но на територията на Румъния гласуването започва днес.Ако никой от кандидатите не събере над 50%, следващият кръг ще бъде на 24 ноември.Над 18 милиона души имат право на глас. Това са най-скъпите избори в историята на Румъния - вотът ще струва на данъкоплатците около 35 милиона долара.", "date": "2019.11.10", "title": "В Румъния гласуваха за президент, рекорден вот зад граница"}
{"url": "https://offnews.bg/politika/borisov-poslednite-30-godini-sa-naj-hubavoto-neshto-koeto-se-e-sluch-715154.html", "text": "Последните 30 години са най-хубавото нещо, което се е случило на страната ни в новата ни история. С много работа и усилия днес България е различна и тук се живее много по-добре, коментира по повод 10 ноември премиерът Бойко Борисов.По време на Прехода преминахме през редица трудности - хиперинфлация, масови фалити на банки, пенсии и заплати по няколко долара, опашки пред магазините, празни щандове, блокиране на цялата държава, безнадеждност. Днес това са спомени от миналото. България е член на НАТО и на ЕС, пътуваме свободно по света, БВП бележи ръст всяка година, а безработицата е на историческо рекордно ниско ниво, твърди Борисов.Извървяхме дълъг път и днес България се развива. Най-важното днес е, че резултатите се постигат с работа и зависят от всеки един от нас, каза още премиерът.", "date": "2019.11.10", "title": "Борисов: Последните 30 години са най-хубавото нещо, което се е случило на страната ни"}
{"url": "https://offnews.bg/112/vse-oshte-ne-e-zaloven-shofiorat-ubil-velosipedist-na-krastovishteto-715152.html", "text": "Все още не е заловен шофьорът, блъснал и убил велосипедист на кръстовището при стадион \"Локомотив\" в София. Издирват се очевидци.На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е блъснат от автомобил.Шофьорът е избягал и е оставил пострадалия тежко ранен на пътя.Въпреки усилията на лекарите в \"Пирогов\" Касабов почина от тежките травми.От СДВР апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.11.10", "title": "Все още не е заловен шофьорът, убил велосипедист на кръстовището при стадион Локомотив"}
{"url": "https://offnews.bg/politika/radan-kanev-vss-e-izbran-ot-vsichki-vidove-bsp-ta-v-balgarskia-parlam-715153.html", "text": "Кой какво мисли за Румен Радев е едно на ръка, едни го харесват, други - не, но мотивите му са сериозни и отговорни, заяви пред БНТ евродепутатът от ДСБ/ЕНП Радан Кънев по повод решението на президента да върне на ВСС предложението за назначаване на Иван Гешев за главен прокурор.Този състав на ВСС беше избран единодушно от ГЕРБ, БСП, ДПС и т.нар. патриоти. Това е един състав, който представлява целия български сегашен парламент. Този състав на ВСС има мнозинство да си избере, каквото си иска. Това е партийно мнозинство на всеобщия консенсус, на всички видове БСП-та в българския парламент, начело с управляващите от ГЕРБ,  каза Радан Кънев.Дали те ще се вслушат в мотивите на президента Радев, които са сериозни, дали ще има процес на преоценка в този политизиран ВСС, или ще има автоматично бетонно гласуване наново - аз не мога да гадая, заяви евродепутатът.\"Ако Бонев беше излязъл на балотажа, щеше да спечели\"Кънев коментира и резултатите от местните избори и обвиненията на Борисов и Плевнелиев, че Демократична България е подкрепила Мая Манолова на вота в София: \"Аз съм доста ядосан - в качеството си на гражданин и избирател - от тези коментари: Ние от Демократична България не сме подкрепяли никой на втория тур в София.\"Скандалът е в това, че отговорни политици, хора, които носят отговорност по какъв начин се управлява държавата, бюджетът, образованието, здравеопазването, най-болезнените проблеми на хората, си позволяват да обвиняват гражданите за това как са гласували, да се сърдят и гневят на избирателите, каза евродепутатът от ДСБ/ЕНП.Той е категоричен, че ако Мая Манолова се беше вслушала в предложението му да се откаже на балотажа в полза на Борис Бонев, сега София щеше да има нов кмет.Ако Бонев беше излязъл на балотажа, той щеше да спечели, заяви Радан Кънев.", "date": "2019.11.10", "title": "Радан Кънев: ВСС е избран от всички видове БСП-та в българския парламент, начело с ГЕРБ"}
{"url": "https://offnews.bg/izvan-terena/zdraveniachka-nagrabi-kobrata-sled-pobedata-toj-ostana-sdarzhan-715159.html", "text": "Звездата ни в професионалния бокс Кубрат Пулев не остана без женско внимание след победата над Райдъл Букър във Фресно, Калифорния.Българинът спечели с единодушно съдийско решение и защити статута си на претендент №1 за титлата във версия IBF. След мача Пулев получи много поздравления и бе търсен за селфита от феновете си в залата.Сред тях бе и американката Кристин Лопес, която следи отблизо боксовия живот в САЩ. Колоритната дама се представя за боксов треньор, блогър, влогър и инфлуенсър, като поддържа страниците \"На ринга с Кристин\" в популярните социални мрежи.\"Поздравления, Кубрат Пулев за победата!!! Радвам се да те видя обратно на върха\", написа Кристин в своя профил в социалната мрежа Twitter.Този път обаче нямаше размяна на целувки и други спонтанни жестове от страна на Пулев, който остана сдържан до последно. Българинът получи горчив урок след успеха през март над Богдан Дину, когато беше обвинен в сексуален тормоз от репортерката Джени Суши. Българинът я целуна след интервю, което й даде, като обясни действията си с адреналина от боя.", "date": "2019.11.10", "title": "Здравенячка награби Кобрата след победата, той остана сдържан"}
{"url": "https://offnews.bg/politika/tcvetanov-gerb-ne-mozhe-da-obizhda-demokratichna-balgaria-iskam-da-p-715155.html", "text": "Прогнозата, която дадох две седмици преди стартирането на предизборната кампания, се препокри 100%. ГЕРБ е печелившият в тези избори, но със сериозно отстъпление от областните центрове - шест от тях са загубени. БСП има прираст и той е факт, а ДПС бяха най-организираната партия, която си провеждаше изборите в смесените региони, заяви пред bTV председателят на Евро-атлантическия център за сигурност Цветан Цветанов.Има определен страх в ГЕРБ и не всеки може да изрази своето мнение. Страх от различното мнение, което можеш да дадеш пред Изпълнителната комисия или пред хората, които взимат решения. Когато няма диалог, се получават такива резултати. Премиерът не трябва да се сърди, когато чува различни мнения. Искам да му помогна в тази посока, защото той е подвеждан ежедневно от това, което му се съобщава, твърди Цветанов.Аз съм убеден, че ако премиерът даде възможност реалните членове да говорят там, където са констатирали това, което е като слабост, мисля, че нещата ще бъдат много по-добри и няма да бъде така подвеждан. Защото тук не трябва да се сърдим на премиера. На него му се дават едни цифри, дават му се едни резултати и той казва: , каза бившият зам.-председател на ГЕРБ.Аз бях човекът, който през всичките тези месеци съм успокоявал членове, които или искаха да си тръгнат, или искаха да участват като независими кандидати за общински съвет, заяви той.Не можеш да се сърдиш на ДБ, Данчето Фандъкова не трябва да е агресивна В София ние правим отстъпление с 80 000 гласа. На втория тур Мая Манолова успя да повиши своя електорален дял с 67 000 гласа, а Фандъкова – с около 47 000 гласа. Не може да се сърдиш на тези хора, които - не че харесват Мая Манолова - това е една много силна аларма, която трябва да свири в ГЕРБ, защото това е отрицателен вот. Ако имаше друг кандидат на балотажа, нещата можеха да бъдат много по-различни. Защото много хора не излязоха да гласуват, защото нямаше за кого да гласуват, заяви Цветанов.В София не можеш да се сърдиш на Демократична България. Не можеш да обиждаш електората на една коалиция, която може да ти бъде партньор. Това е несериозно. Не можем да виним столичани за това, което се случи. Ние трябва да търсим грешките в себе си. Аз това, което направих, е да подам оставка като зам.-председател на партията и да напусна парламента поради обективни причини. Но това е формалният повод, който беше намерен, има и други причини, които ме мотивираха да го направя. Но аз все още съм редови член на ГЕРБ и смятам, че една демократична партия трябва да има дебат. Ние сме като щрауса - забиваме главата си в пясъка, но проблемът остава, коментира бившият зам.-председател на ГЕРБ.Данчето Фандъкова в момента - с подобно изказване, с такава агресивност - ние минираме възможността да се работи прагматично, разумно и в полза на гражданите, каза Цветанов.Разкрития за клипа с Атанас КамбитовТой твърди, че са се взимали прибързани решения и са се обслужвали други интереси, но не и на партийните. Даде пример с Русе, където е разбита \"една организация, която била брилянтна\":\"Тя работеше в страхотен синхрон. Убеден съм, че Пламен Стоилов щеше да бъде избран на първи тур, ако беше номинираният кандидат. В Благоевград всичките бяха подложени на много манипулативно поведение спрямо тях и дискредитирането им\"Цветанов разкри и подробности за появилия се в интернет видеоклип, в който се вижда как той, бившият кмет на Благоевград Атанас Камбитов и евродепутатът Андрей Новаков танцуват на чалга:\"50-годишнина на Атанас Камбитов, която беше преди 2 години. Трябва да ви кажа, че това, което видях на този клип, нямам спомен да съм го видял с очите си. Всички бяхме на дансинга - всички гости.\"Цветанов работи за американска фирма, собственост на българиОт днешното интервю на бившия зам.-председател на ГЕРБ стана ясно, че в момента той работи за американска фирма, собственост на българи. Ето какво каза Цветанов за последното си посещение в САЩ:\"И в Чикаго, и във Вашингтон имах и чисто служебни ангажименти с дейността ми като работещ в една фирма, която е свързана с двама от най-успелите българи в Чикаго. Работя към тяхната компания.\"Добре за страната ни е, че премиерът ще отиде във Вашингтон. Това е признание за политическите решения, които взехме във връзка с модернизацията на българската армия - закупуването на F-16. Мисля, че трябва да се говори за енергийната диверсификация, защото в момента това е една от темите, която е актуална, както за ЕС, така и за САЩ, заяви още Цветан Цветанов.", "date": "2019.11.10", "title": "Цветанов: ГЕРБ не може да обижда Демократична България. Искам да помогна на Борисов"}
{"url": "https://offnews.bg/112/dvama-mazhe-i-edna-zhena-sa-arestuvani-za-ubijstvo-v-kiustendil-715160.html", "text": "47-годишен мъж, 38-годишна жена и 19-годишен младеж са задържани за съпричастност към убийство в Кюстендил, съобщават от МВР.20 минути след полунощ е възникнал конфликт между двама мъже на възраст 45 и 47 години в квартал „Герена“ в града. 45-годишният е закаран в болница с прободна рана, където екип на спешния център е установил смъртта му.Установено е, че 47-годишният е нансесъл прободната рана.Заедно с него са арестувани жената и младежа - изяснява се съпричастността им към престъплението.", "date": "2019.11.10", "title": "Двама мъже и една жена са арестувани за убийство в Кюстендил"}
{"url": "https://offnews.bg/futbol/shefat-na-bfs-zashtiti-futbolnite-sadii-715156.html", "text": "Временно изпълняващият длъжността президент на БФС Михаил Касабов проведе работна среща с министъра на вътрешните работи Младен Маринов, съобщава официалният сайт на футболната централа. На нея той е защитил съдиите с аргумента, че репутацията им не би трябвало да бъде уронвана на базата на съмнения. На разговорите са присъствали още главният секретар на МВР Ивайло Иванов, министърът на младежта и спорта Красен Кралев, както и временният председател на Съдийската комисия при БФС Костадин Стоичков.Основната тема на дискусията е била осигуряване на необходимото спокойствие и адекватни условия за работа на съдиите на всички нива от футбола ни. \"Представителите на държавните органи отново изразиха подкрепата си към водената от БФС политика спрямо арбитрите и администрацията на футбола ни като цяло и преподчертаха готовността си да сътрудничат на съюза с цел нормално протичане на първенствата.От своя страна г-н Касабов увери събеседниците си, че Българският футболен съюз ще продължи да съдейства на изпълнителната власт при евентуални сигнали за нередности, като същевременно защити съдийската гилдия с категоричното становище, че репутацията на реферите у нас не би трябвало да бъде уронвана на базата на съмнения и недоказани хипотези\", пише още сайтът на БФС.", "date": "2019.11.10", "title": "Шефът на БФС защити футболните съдии"}
{"url": "https://offnews.bg/futbol/vlado-stoianov-gledam-napred-blagodaria-na-sobstvenitcite-na-ludogor-715158.html", "text": "Вратарят Владислав Стоянов се завърна на терена след 966 дни. Стражът се възстанови от тежка контузия в коляното и пази за втория отбор на Лудогорец при загубата с 0:3 от Хебър във Втора лига.\"Вече съм го забравил. Миналото - било лошо, било хубаво, не можем да го върнем и да го променим. Във всяка една ситуация човек трябва да влага позитиви. Аз винаги намирам и в най-лошото нещо позитивно. Трябвало е така да стане, може би е за добро. Изобщо не се връщам назад. Какво можело да бъде, как можело, защо можело - станало е, минало е. Фокусът ми е напред, да бъда здрав и да радвам феновете и самия себе си с изявите на терена.Наистина се чувствах все едно за първи път играя футбол изобщо. Наистина чувството беше много приятно, напрежението беше много голямо, но се радвам, че успях да се завърна на терена. Независимо от головете, радостен съм, че успях да изиграя мача, да се чувствам добре и чисто физически да завърша мача здрав, без проблеми.Дори докторите се учудиха на моята упоритост и воля, но аз съм позитивен човек и винаги съм гледал позитивното. Казах им още първия ден, че ще се завърна. Това, което ми даваше сили, определено е жена ми, която беше до мен при всяка ситуация.Също така искам да благодаря на ръководството на Лудогорец и на собствениците, които не са ме оставили и за един ден. Във всеки един момент някой от ръководството ми е звънял, помагал с каквото може. Не съм оставен на произвола на съдбата, така че им благодаря.Също така на моите приятели, които ме подкрепиха. И на тях искам да благодаря. Това ми даваше сила да продължа напред и да се завърна, тъй като за мен футболът не е само работа, а страст. Футболът е една игра и аз отново искам да изпитвам удоволствието от нея.Коментирали сме с ръководството, с треньорския щаб на първия и втория отбор. Пред мен перспективата е до зимата да изиграя максимален брой срещи. Ако съм в добро състояние, да се намери и мач за първия отбор. След това да направя една силна подготовка и да имам реален шанс да се боря за място\", заяви Стоянов пред bTV.", "date": "2019.11.10", "title": "Владо Стоянов: Гледам напред, благодаря на собствениците на Лудогорец"}
{"url": "https://offnews.bg/bojni/kobrata-pribira-250-000-dolara-bukar-30-000-715149.html", "text": "250 000 долара е хонорарът на Кубрат Пулев за боя с Райдъл Букър. Двамата излязоха на ринга във Фресно, Калифорния, като българинът спечели категорично победата с единодушно съдийско решение.Парите за боксьорите бяха разкрити от популярния боксов журналист Ланс Пъгмайър в Туитър. Според неговите данни Букър ще прибере 30 000 долара.Американецът напълно си ги заслужи, след като оцеля 10 рунда и не допусна да бъде нокаутиран от мощния Кубрат.Най-високият хонорар е за Джамел Херинг младши, който ще прибере 800 000 долара след централния двубой на вечерта срешу Ламонт Роуч.", "date": "2019.11.10", "title": "Кобрата прибира 250 000 долара, Букър - 30 000"}
{"url": "https://offnews.bg/futbol/real-madrid-i-barselona-poeha-komandvaneto-v-primera-715157.html", "text": "Отборите на Реал Мадрид и Барселона се завърнаха на победния път в Ла Лига, след като записаха изразителни успехи в 13-ия кръг на първенството.Мадридчани бяха убедителни при гостуването си на Ейбар, като още до 30-та минута поведоха с три гола след две попадения на Карим Бензема и едно на Серхио Рамос от дузпа. В 61-та минута Федерико Валверде оформи крайното 4:0 в полза на Кралския клуб.Малко по-късно Барселона победи Селта Виго с 4:1 на „Ноу Камп“. Над всички за каталунците за пореден път бе звездата Лео Меси, който се отличи с хеттрик, а едно попадения добави Серхио Бускетс. За гостите от Виго се разписа Лукас Оласа в 42-та минута.По този начин Барселона и Реал продължават да делят първото място в класирането с 25 точки, като тимът на Ернесто Валверде има два гола по-добра голова разлика.", "date": "2019.11.10", "title": "Реал Мадрид и Барселона поеха командването в Примера"}
{"url": "https://offnews.bg/sviat/germania-pak-se-razgranichi-ot-pozitciata-na-frenskia-prezident-za-nat-715182.html", "text": "Германската канцлерка Ангела Меркел и външният й министър Хайко Маас отново се разграничиха от мнението на френския президент Еманюел Макрон, че НАТО е в състояние на мозъчна смърт, предадоха Франс прес и БТА.\"НАТО, Атлантическият алианс е централният стълб на отбраната ни\", увери Меркел в седмичния си подкаст, посветен на 64-ата годишнина на германските въоръжени сили.\"Става обаче все по-ясно, че ние европейците, страните членки на ЕС в НАТО, ще трябва да поемем повече отговорности в бъдеще\", добави Меркел, която днес вечеря в Берлин заедно с Макрон и германския президент Франк-Валтер Щайнмайер.\"Това означава, че трябва да подсилим ръководството на европейската част на НАТО. За целта имаме структурното сътрудничество в политиката на отбраната на ЕС (ПЕСКО)\", заяви Меркел.Хайко Маас пък заяви в статия в седмичника \"Шпигел\": \"Искаме и се нуждаем от НАТО.\"\"Ще е грешка да допуснем НАТО да се раздроби. Без САЩ нито Германия, нито Европа са в състояние да се защитят ефикасно\", написа Маас.В четвъртък Еманюел Макрон заяви, че НАТО е в състояние на мозъчна смърт и изтъкна липсата на координация със САЩ и военната намеса на натовската членка Турция в Северна Сирия.\"Трябва да си изясним кои са стратегическите цели на НАТО\", заяви френският президент.Ангела Меркел още тогава реагира с думите, че не споделя \"радикалното\" становище на Макрон. \"Не смятам, че такова неуместно мнение е необходимо\", каза тя.", "date": "2019.11.10", "title": "Германия пак се разграничи от позицията на френския президент за НАТО"}
{"url": "https://offnews.bg/futbol/bunt-na-futbolni-fenove-v-plovdiv-zaradi-nespazeni-obeshtania-715163.html", "text": "Феновете на Ботев (Пловдив) организираха днес мирен протест, след като стана ясно, че даваните щедро обещания стадионът на клуба да бъде завършен до 18 месеца няма да се сбъднат.Ремонтните дейности по \"Колежа\" бяха стартирани в края на август, като лично премиерът Бойко Борисов, представители на правителството и общината участваха в церемонията.\"Дългоочакваният от всички нас момент настъпи. Ръководството кани всички привърженици на клуба на събитието\", написаха тогава от Ботев Пловдив.Два месеца по-късно стана ясно, че стадионът скоро няма да бъде завършен, въпреки даваните през лятото обещания.Стотици фенове на Ботев (Пловдив) се събраха днес пред строежа и блокираха движението по бул. Източен с песни \"Искаме си Колежа\". Те заявиха, че както днес събирането е мирно, то следващият път ще прерасне в протест. От \"Колежа\" феновете на Ботев се отправиха към Общината.Подобни на Пловдив казуси има и в други места от страната, след като предизборно бяха давани различни обещания към футболни клубове и феновете им.", "date": "2019.11.10", "title": "Бунт на футболни фенове в Пловдив заради неспазени обещания"}
{"url": "https://offnews.bg/politika/prezidentat-za-10-noemvri-rezultatite-ot-dalgia-pat-kam-demokratcia-b-715151.html", "text": "Резултатите от дългия път към демокрация и пазарна икономика все още будят повече тревога, отколкото успокоение, коментира днес президентът Румен Радев в публикация във Facebook профила си, посветена на 10 ноември.", "date": "2019.11.10", "title": "Президентът за 10 ноември: Резултатите от дългия път към демокрация будят повече тревога, отколкото успокоение"}
{"url": "https://offnews.bg/sviat/erdogan-desetki-strani-po-sveta-uvazhavat-osmanskia-period-balkanite-715181.html", "text": "„Опитите да бъде оскърбено и принизено значението на многовековната Османска държава са недопустими. Това е признак на невежество, безразсъдство или злонамереност. Друго обяснение за това не може да има“, заяви президентът Реджеп Ердоган.Той говори по време на възпоменателната церемония за годишнината от смъртта на основателя на републиката Мустафа Кемал Ататюрк, предаде Анадолската агенция.Ердоган определи като лъжа и изопачаване на историческите реалности твърденията на редица политици за това, че в османската държава не е имало отбранителна промишленост.Той акцентира на факта, че гражданите на десетки страни по света и днес с уважение си спомнят за Османския период на историята. „Накъдето и да погледнете, дали в страните на Африка или на Балканите, непременно ще се натъкнете на любовта и уважението към периода на османското управление. Това е наследство, което ние сме длъжни да приемем и отчетем“, каза Реджеп Ердоган.Според него Турция ще продължи да се противопоставя на опитите за изкривяване на историята и културата й със същата решителност, с която води борбата си с тероризма.„Турция е готова да постигне целите си, заложени за периода до 2023 г. /100-годишнината на републиката, бел.ред./ и да влезе в числото на водещите държави в света. За това ни задължават заветите на Ататюрк“, подчерта Ердоган.Той заяви, че гражданите на Турция са длъжни да мислят за благото и интересите на държавата, сложното геополитическо разположение на страната ги задължава за това.Президентът каза, че антитурските кръгове са задействали всичките си налични ресурси за осъществяването на плановете, нанасящи вреда на интересите на Анкара в региона. Той акцентира на заплахата, идваща от сирийска територия.„Турската армия не можеше да бездейства на фона на провокациите и обстрелите от сирийска територия. В рамките на три антитерористични операции, реализирани с подкрепата на Турция в Сирия, от терористи е прочистена площ с общ обем 8 100 квадратни километра. До момента 365 000 бежанци са се завърнали в Сирия. Но ние считаме този показател за недостатъчен“, заяви Ердоган.Той допълни, че Анкара е разработила план за стимулиране на завръщането на бежанците в Сирия. Според него или Анкара ще свика Международната конференция на донорите за Сирия, или сама ще реализира проектите си.Турският лидер обърна внимание на нежеланието на редица чуждестранни партньори на страната да подкрепят плановете й.„Отказваха ни да придобием въоръжения и тогава ние започнахме наша собствена отбранителна промишленост, в това число и ракети“, отбеляза Ердоган.", "date": "2019.11.10", "title": "Ердоган: Десетки страни по света уважават Османския период, Балканите също"}
{"url": "https://offnews.bg/leka-atletika/stefka-kostadinova-sred-100-te-zheni-ostavili-traen-otpechatak-v-chov-715164.html", "text": "Стефка Костадинова бе най-аплодираният гост на тържеството, с което бе отбелязана 100-годишнината на най-влиятелната неправителствена организация в защита правата на жените – Зонта Интернешънъл, информираха от Българския олимпийски комитет.Още при влизането на световната рекордьорка в скока на височина в Аулата на Софийския университет „Св. Климент Охридски“, препълнената зала се разтресе от продължителни аплодисменти в чест на великата българка. Костадинова е първата жена и първата олимпийска шампионка – председател на Български олимпийски комитет.По време на тържеството журналистът и тв продуцент Георги Тошев представи книгата „Аз съм…“, описваща съдбите на 100 жени, оставили траен отпечатък в човешката история – Стефка е определена за една от тях.Костадинова благодари на всички, отдадени от години на една изключително отговорна и важна за човечеството кауза, след което раздаде стотици автографи.Същевременно Зонта Интернешънъл отличи бившия премиер на България Ренета Инджова с Националната награда за принос в подобряване статута на жените в обществото. На тържеството присъства и Валентина Цветкова - единствената у нас и в света жена - пилот на правителствен самолет.-----------------", "date": "2019.11.10", "title": "Стефка Костадинова сред 100-те жени, оставили траен отпечатък в човешката история"}
{"url": "https://offnews.bg/sviat/nelegalnite-migranti-veche-imat-nov-balkanski-marshrut-715183.html", "text": "Нелегалните мигранти имат нов балкански маршрут, алармира Федералната полиция на Германия. Маршрутът минава през Турция, Гърция, Албания, Сърбия, Босна и Херцеговина, Триест-Италия, Франция, Германия, предаде БГНЕС.“За сигурни външни граници не може и да става дума”, предупреждава президентът на германската федерална полиция пред в. „Велт ам Зонтаг“. И германското вътрешно министерство гледа “с голяма загриженост” към балканския маршрут Турция – Гърция – Босна.Нелегалната миграция през Турция, Гърция и Балканите нараства. Според вътрешна оценка на германското вътрешно министерство, с която в. “Велт ам Зонтаг” разполага, „всички индикатори за миграция“ като нелегално преминаване на границата и молби за убежище „във всички страни от балканския регион“, в момента са по-високо ниво в сравнение същия период през 2017 и 2018 г.В момента според оценката в Балканския регион има 12 000 мигранти, само в Босна и Херцеговина са 7000. Заради развалянето на времето през следващите месеци се очаква „влошаване на положението с настаняването и положението на бежанците в Босна и Херцеговина“. От началото на годината в тази малка страна са настанени 25 000 бежанци. 18 000 от тях са преминали в други европейски страни.Федералната полиция на Германия е заявила за в. „Велт ам Зонтаг“, че „мигрантите вече използват нова разклонена мрежа от маршрути през страните балканския регион, за да достигнат Централна и Западна Европа“. Централна възлова точка е кантонът Уна и Сана в Босна и Херцеговина“.През т.нар. тънка ивица на Хърватия нелегалната миграция се осъществява предимно в посока Италия и от там в други страни като Германия. Президентът на германската полиция Дитер Роман заявява за в. „Велт ам Зонтаг“: „От времето на Кол и Митеран основите за премахване на контрола на вътрешните граници са сигурните външни граници. Днес не може да се говори за сигурни външни граници“. Според оценката на германското МВР, “степента на нелегалната миграция по така наречения балкански маршрут значително зависи от пристигането (на мигранти) в Гърция”. Ето защо „ние гледаме с голяма загриженост за текущото развитие в Гърция и Турция“.Според вътрешен доклад на Европейската комисия, с който “Велт ам Зонтаг” също разполага, “пристигащите в Гърция продължават да се увеличават”. През настоящата година са пристигнали по суша и море 57 182, което е с 37 процента повече, отколкото през предходната година. 28 952 от тях са били докарани от островите в континенталната част и въпреки това 35 630 повече мигранти се намират в лагерите на островите, след споразумението между ЕС и Турция от пролетта на 2016 г.Като се позовава на кръгове от Министерството на вътрешните работи в. “Велт ам Зонтаг” съобщава, че делегация от експерти от Федералната служба за миграция и бежанци (BAMF) скоро ще пътува до Сараево, за да обсъди “различни начини за подкрепа на Босна и Херцеговина”.Политикът на ХДС Мариан Венд заявява пред “Велт ам Зонтаг”, че натискът по балканския маршрут отново значително се е увеличил поради незаконната миграция през Турция към Гърция. „Ако не искаме да изживеем втора Будапеща, сега трябва да подкрепим Босна и Херцеговина и да се погрижим за мигрантите в техните страни, за да не тръгнат на големи групи отново на север“, заявява Венд.", "date": "2019.11.10", "title": "Нелегалните мигранти вече имат нов балкански маршрут"}
{"url": "https://offnews.bg/obshtestvo/prep-arsenij-kapadokijski-izvarshil-mnogo-chudesa-715147.html", "text": "Църквата почита днес светите апостоли Ераст, Олимп и Родион, както и преп. Арсений Кападокийски. Те били от 70-те апостоли, които свети ап. Павел споменава в посланието си до римляните.Ераст бил отначало иконом на Йерусалимската църква, а след това епископ на Пенеада. Олимп и Родион неотклонно следвали свети Павел и споделили с него смъртта в Рим по времето на император Нерон. За изключителни заслуги към хората и Бога някои от другите били избрани за епископи на различни градове и предано служили на хората. Многобройните чудеса на свети Арсений, които той извършвал приживе, продължили и след смъртта му. Това довело до канонизацията на преподобния в лика на светиите през 1986 г.", "date": "2019.11.10", "title": "Преп. Арсений Кападокийски извършил много чудеса"}
{"url": "https://offnews.bg/evropa/ekzitpol-nastoiashtiat-darzhaven-glava-klaus-johanis-pecheli-parvia-t-715184.html", "text": "Румънският държавен глава Клаус Йоханис печели първия тур на президентските избори днес и вероятно ще се изправи на балотаж срещу бившия премиер Виорика Дънчила на 24 ноември.Това сочат данни от допитвания на излизане от избирателните секции в Румъния, съобщават румънските и световните информационни агенции, предаде БТА.Според екзитпол на социологическите агенции Курс и Авангард Клаус Йоханис е спечелил 39% от гласовете, а Виорика Дънчила - 22,5 на сто.На трето място с 16,4% се класира лидерът на третата парламентарна сила \"Съюз за спасение на Румъния\" Дан Барна, а на четвърто - независимият кандидат Мирча Дякону със 7,9 на сто.Според екзитпол на агенция ИРЕС, цитиран от Ройтерс, Йоханис е получил 38,7 процента, следван от Дънчила с 22 на сто. Дан Барна отново е на трето място с 16,1 процента.Данните на Централното избирателно бюро, което се очаква да съобщи първи официални резултати от вота в понеделник сутринта, показаха избирателна активност от 48 процента. Румънците, живеещи в чужбина, демонстрираха висока активност - около 660 000 души са гласували през трите дни, в които можеха да направят това. Ройтерс отбелязва, че гласовете на диаспората не са включени в данните от екзитпол.", "date": "2019.11.10", "title": "Екзитпол: Настоящият държавен глава Клаус Йоханис печели първия тур на президентските избори в Румъния"}
