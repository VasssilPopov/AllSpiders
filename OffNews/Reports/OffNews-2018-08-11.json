{"url": "https://offnews.bg/leka-atletika/ivet-lalova-ostana-izvan-medalite-na-ep-v-berlin-686115.html", "text": "Топспринтьоркатани Ивет Лалова-Колио се размина с медал и зае пето място във финала на 200 метра на Европейското първенство по лека атлетика в Берлин.34-годишната софиянка даде време 22.82 секунди.Шампионка стана британката Дина Ашър-Смит с най-добър резултат в света за сезона - 21.89 секунди. За среброто се пребори холандката Дафне Схипърс с 22.14 секунди, което е и най-добро нейно лично постижение за сезона.Трета се нареди друга състезателка на Холандия - Джамил Самюъл, която даде време 22.37 секунди, което е изравнен личен рекорд.", "date": "2018.08.11", "title": "Ивет Лалова остана извън медалите на ЕП в Берлин"}
{"url": "https://offnews.bg/112/tezhka-katastrofa-blokira-patia-varna-burgas-686103.html", "text": "Тежка катастрофа блокира пътя Варна-Бургас, видя на място репортер на OFFNews.Пътно-транспортното произшествие е станало малко след село Старо Оряхово в посока Бургас.При сблъсъка има ранени, а на мястото на инцидента има две линейки. Заради катастрофата се образуваха колони от автомобили дълги няколко километра. Преминаването е невъзможно.Петима души са пострадали при катастрофата, съобщават от МВР. Движението в участъка на инцидента се извършва само в едната лента.В тежко състояние в болница са настанени 2 деца, бременна жена и двамата шофьори.", "date": "2018.08.11", "title": "Тежка катастрофа блокира пътя Варна-Бургас"}
{"url": "https://offnews.bg/tenis/nadal-stigna-do-polufinalite-na-toronto-sled-obrat-nad-chilich-video-686098.html", "text": "Световният №1 Рафаел Надал достигна полуфиналите на турнира от сериите \"Мастърс 1000\" в Торонто. Матадора успя да стигне до пълен обрат срещу Марин Чилич след 2:6, 6:4, 6:4.За място във финала испанецът ще спори с Карен Хачанов. Двубоят продължи 2 часа и 20 минути. Общо Надал вече има шест полуфинала в надпреварата и е спечелил три от тях.В същото време Карен Хачанов е дебютант в подобна фаза на \"Мастърс 1000\". Дотук Надал води с 3:0 в преките им мачове и не е губил нито сет.Интересното е, че за Матадора това е първи полуфинал на твърди кортове през 2018 година. С тази победа Надал си осигури още от сега място на финалния турнир на АТР в Лондон през ноември.Той се класира за състезанието за 14-и път. В момента Надал се бори за 33-та си титла от \"Мастърс 1000\".", "date": "2018.08.11", "title": "Надал стигна до полуфиналите на Торонто след обрат над Чилич (видео)"}
{"url": "https://offnews.bg/bojni/hiui-fiuri-otivam-v-balgaria-za-da-spechelia-s-nokaut-sreshtu-kubrat-686099.html", "text": "Съперникът на звездата ни в профибокса Кубрат Пулев - Хюи Фюри, се закани да си тръгне като победител от София. Британецът, който е носител на пояса на Острова в тежка категория, ще се изправи срещу Кобрата на 27 октомври в \"Арена Армеец\".Победителят ще стане задължителен претендент за световната титла на IBF, която е притежание на Антъни Джошуа. Фюри има актив от 21 победи и едно поражение, което дойде в битка за пояса на WBO с Джоузеф Паркър миналата година.\"Това е мачът, който искам. Тренирам за него и нямам търпение. Не ме притеснява, че боят ще е в България. Аз съм много по-различен боксьор, чисто психически, спрямо това, което бях преди година. Отивам в България, за да спечеля, при това с нокаут, защото не искам да се доверявам повече на решение на съдиите.Чувствам се добре, имам много силен отбор около себе си. Сигурен съм, че ще бъда в най-добрата си форма за този мач. Не ме е страх от нито един съперник. Знам, че мога да стана световен шампион и няма да си губя повече времето. Ще видите един много различен Хюи Фюри от това, което показах срещу Джоузеф Паркър\", коментира той, цитиран от \"Тема Спорт\".\"Моят живот в момента е бокс, ядене и бокс. Не ме вълнуват социалните мрежи, не ме вълнува нищо друго. Обичам предизвикателството, ще ми бъде по-лесно и ще бъда по-уверен да боксирам с Пулев в София, отколкото той да дойде тук при мен. Виж, резултатът ще е един и същ - нокаут в моя полза\", каза още Хюи Фюри.", "date": "2018.08.11", "title": "Хюи Фюри: Отивам в България, за да спечеля с нокаут срещу Кубрат"}
{"url": "https://offnews.bg/zdrave-i-krasota/minimum-grim-li-e-novata-moda-pri-zvezdnite-svatbi-686043.html", "text": "След сватбите на Меган Маркъл и Карди Би, на които булките заложиха на минимално или никакво количество грим, всички в модния свят заговориха за връщането на естествения вид на жените.Според звездния гримьор Даниел Мартин минималното количество грим показва истинския човек, а не някой непознат.Карди Би, която шокира феновете си със съобщението, че се е оженила тайно през септември миналата година също коментира избора си да не ползва грим. Сред дамите от Холивуд, които предпочетоха да бъдат естествени на сватбата си, са още актрисите Кийра Найтли и Джой Брайънт.", "date": "2018.08.11", "title": "Минимум грим ли е новата мода при звездните сватби?"}
{"url": "https://offnews.bg/112/sled-goliamata-aktcia-mvr-spria-231-koli-za-proverka-i-otkri-614-naru-686102.html", "text": "Успешно приключи първата част от проведената специализирана операция за контрол по основните пътища, съобщават от МВР.От старта й вчера сутринта до 20 часа вечерта няма регистриран нито един тежък инцидентВ рамките на операцията екипите са проверили 231 моторни превозни средства и 316 водачи и пътници. Констатирани са общо 614 нарушения, като най-голям е броят на тези за скорост - 512.Регистриран е един случай на управление на моторно превозно средство в аварийната лента на магистралата и случай, при който чуждeнец е пътувал без регистрационни табели.В хода на проведения контрол са издадени 67 фиша, съставени са 27 акта за установено административно нарушение и 8 заповеди за принудителни административни мерки. Освен това са връчени 31 електронни фиша на водачи за техни предишни нарушения, а на 3-ма са отнети свидетелствата за управление, поради неплатени задължения по Закона за движение по пътищата.В рамките на операцията служителите са установили и 15 лица от криминалния контингент.Операцията започна вчера сутринта. В нея се включи и вертолет на ГДГП, който да следи за спазването на правилата за движение от въздуха. Тя е за контрол по основните пътни направления у нас и е насочена към агресивното шофиране по пътищата. Паралелно с това се извършват проверки за употреба на алкохол, наркотични вещества и правилно превозване на огнестрелно оръжие и боеприпаси.", "date": "2018.08.11", "title": "След голямата акция: МВР спря 231 коли за проверка и откри 614 нарушения"}
{"url": "https://offnews.bg/offtopic/reviuta-na-vafli-i-kotarakat-rumen-fejsbuk-stranitcite-koito-da-lajk-686066.html", "text": "Някои използват платформата за работа, но със сигурност всички я ползват за забавление - поне за няколко минути. А Фейсбук изобилства от възможности за смях със съдържание, което изобщо не ни интересува, но въпреки това даваме \"лайка\" си за него. Хиляди български страници в мрежата бълват смехории на килограм, но доста малко от тях могат да се похвалят с истински фенове. В следващите няколко реда представяме най-доброто от българските страници във Фейсбук, за което си струва да дадете едно синьо палче, ако искате да се позабавлявате:Чудили ли сте се какъв вкус има вафла \"За жълти стотинки\", а изобщо чували ли сте за вафла \"Kismet\"?Един български ентусиаст се впуска в изследване на сладките съкровища по щандовете на магазините из страната и ни запознава с най-странните открития, като дори ги оценява. Страницата е нова, но се усеща, че от нея може да излезе информация за цяла дисертация, ако имаше наука \"вафлология\". В допълнение към ревютата на хрупкавите сладости ще откриете и доста смешни коментари, които звучат досущ като излезли от устата на някой комедиант.Да си футболист не е лесно. Нито пък да си известен. Ако направиш грешка, със сигурност ще бъде запомнена, а някой може до получи материал и за цяла страница, в която ежедневно да напомня на Фейсбук за това какво си казал или направил преди време.Такъв е случаят с Валери Божинов и култовото му изказване \"Човек само когато знае какво му е, само аз си знам какво ми е\".Логическата небивалица, произнесена от футболиста преди време, намери десетки вариации, споделени във Фейсбук страницата \"Божинката\", която натрупа хиляди последователи.Определено има попадения.Иванка Курвоазие - една велика героиня с леко перо, която дава коментари и задава въпроси по актуални теми, размишлява върху житейски ситуации мъдро от някой балкон в ж.к. \"Надежда\" или просто ни разказва истории, които напомнят за сцена от черно-бял филм.", "date": "2018.08.11", "title": "Ревюта на вафли и котаракът Румен: Фейсбук страниците, които да лайкнем за кеф"}
{"url": "https://offnews.bg/obshtestvo/desetki-shtarkeli-zaginaha-ot-voltova-daga-kraj-elhovo-686104.html", "text": "Десетки щъркели загинаха от високоволтова дъгa, след като са кацнали на необезопасен далекопровод в Елховско. Въпреки спасителната операция оцеляват едва четири птици, съобщи бТВ.Сигналът е подаден от гранични полицаи. На нощно дежурство до село Малко Кирилово те виждат как високото напрежение убива птиците.„Сигналите бяха за убити щъркели от високоволтова дъга. Веднага се обадихме на колегата, който е в района на град Елхово и се отзова на място”, обясни Иван Гагов от РИОСВ – Стара Загора.Оцеляват само четири птици. Откарани са в Спасителния център за диви животни в Стара Загора. Все още не е ясно дали те ще могат отново да летят.Всяка година има единични инциденти с ударени от волтова дъга птици, но подобен масов случай е прецедент, твърдят от Спасителния център.", "date": "2018.08.11", "title": "Десетки щъркели загинаха от волтова дъга край Елхово"}
{"url": "https://offnews.bg/sviat/aviotehnik-otkradna-prazen-samolet-za-da-se-samoubie-686107.html", "text": "Авиотехник открадна самолет без пътници от международното летище Такома в Сиатъл, в северозападната част на САЩ, и излетя без разрешение, предадоха световните агенции, цитирани от БТА.Малко след излитането авионът се е разбил в залива Пюджит.Откраднатата машина е била двумоторен турбовитлов самолет \"Бомбардие\" Q400 на авиокомпания \"Хърайзън еър\".Самолетът бил последван от два изтребителя Ф-15, казаха от полицията, която отрича случаят да има нещо общо с тероризъм, отбелязва Франс прес.\"Това не е терористичен инцидент. Информацията е потвърдена. Става въпрос за самоубийство на сам човек. Знаем за кого става дума. Няма друг замесен\", посочи в Туитър полицията в окръг Пиърс, щата Вашингтон, без да даде подробности.Американската брегова охрана е изпратила свой кораб на мястото на катастрофата, след като очевидци казаха, че са видели в небето да се издига стълб от дим.Летището временно е спряло работа, но сега то отново работи нормално. Властите изясняват случилото се.", "date": "2018.08.11", "title": "Авиотехник открадна празен самолет, за да се самоубие"}
{"url": "https://offnews.bg/politika/bsp-poiska-prokuraturata-da-podhvane-dejnostta-na-babh-686106.html", "text": "Прокуратурата да се самосезира и да провери дейността на БАБХ, включително какви и как са били обявявани обществени поръчки през последните години, каза днес във Варна народният представител от ПГ \"БСП за България\" Кристиан Вигенин. Според него, ако това не стане до няколко дни, ще бъде внесен нарочен сигнал, за да бъде задействано държавното обвинение.Той допълни, че някой трябва да понесе политическа отговорност за ставащото в БАБХ.Депутатът каза още, че през следващия политически сезон в парламента трябва да бъдат взети мерки за отстраняване на пропуските в законодателството, защото сега няма контрол върху дейността на БАБХ.", "date": "2018.08.11", "title": "БСП поиска прокуратурата да подхване дейността на БАБХ"}
{"url": "https://offnews.bg/sviat/9-dushi-zaginaha-pri-katastrofa-na-spasitelen-helikopter-686108.html", "text": "Японските власти потвърдиха смъртта на девет души на борда на спасителен хеликоптер, разбил се вчера в централната част на страната, предадоха световните агенции.Радиовръзката с хеликоптер Бел 412 ЕП е прекъснала около час след излитането, след което машината катастрофира. На борда му е имало седем спасители от централната префектура Гума и двама пилоти. Представители на префектурата казаха, че днес е било открито деветото тяло.Хеликоптерът трябвало да извърши двучасов полет, за да наблюдава откриването на планински път. Поради катастрофата префектурата отмени събитието.Властите разследват причините за трагичния инцидент.Според очевидци машината е летяла ниско в условия на мъгла, съобщават японски медии, цитирани от Асошиейтед прес. По данни на властите хеликоптерът е бил на 20 години. От април до юни тази година двигателят му е бил на ремонт, но не са били открити дефекти, посочва ДПА, цитирайки агенция Киодо. През ноември в префектура Гума се разби друг хеликоптер на същата въздухоплавателна компания. И четиримата членове на екипажа загинаха, съобщава БТА.", "date": "2018.08.11", "title": "9 души загинаха при катастрофа на спасителен хеликоптер"}
{"url": "https://offnews.bg/offtopic/politciata-v-karlsrue-spasi-mazh-ot-bebe-kateritca-686109.html", "text": "Германската полиция спаси мъж, преследван от… бебе катерица. Служителите на реда в югозападния германски град Карлсруе се отзовали на сигнал за помощ и пристигайки на място видели, че животинчето преследва собственика на имота, в който се настанило, съобщава Би Би Си, цитирана от БГНЕС. От полицията съобщиха, че катеричката е била „задържана” и отведена в ареста, където заспала.В „Туитър” органите на реда публикуваха снимки на нарушителката, която е добре и за нея се полагат грижи в специализирана ветеринарна клиника.Катеричката е била кръстена Карл – Фридрих и е била предложена за талисман на полицейското управление.Катериците обикновено се привързват към хора и започват да ги преследват, когато имат нужда от храна или помощ. Подобни „атаки” често са безобидни, но има случаи и на агресивни нападения. През юли миналата година властите в Ню Йорк, САЩ, предупредиха посетителите на Проспект парк да внимават за особено агресивна катерица, успяла да нарани петима души. 3-годишно момченце в Корнуол, Великобритания, пък през 2016 година бе нахапано от шест враждебно настроени катерици. ", "date": "2018.08.11", "title": "Полицията в Карлсруе спаси мъж от... бебе катерица"}
{"url": "https://offnews.bg/112/mvr-razdava-patni-listovki-na-gastarbajterite-686105.html", "text": "Стартира раздаването на листовки по граничните контролно – пропускателни пунктове у нас, съобщи МВР.Брошурите се раздават по граничните контролно-пропускателни пунктове на влизащите у нас транзитно преминаващи чужди граждани и туристи. В тях се съдържа информация за най-важните и нови моменти от Закона за движението по пътищата, кои разпоредби в никакъв случай да не се пренебрегват и възможните санкции, ако бъдат нарушени.Листовките са отпечатани на 4 езика – български, английски, немски и турски. Те са предназначени основно към транзитно преминаващите през нашата територия чужди граждани (т. нар. гастербайтери) и туристи, чийто поток се активизира в този период на годината.В листовките е обърнато внимание на това, че за неплатена винетна такса, водачът рискува да му бъде спряно превозното средство за срок от 1 месец и глоба между 300 и 3000 лева, в зависимост от вида му. Напомня се на шофьорите, че на наша територия трябва да се движат и през деня с включени светлини. Специално внимание е обърнато и на това, че в аварийните ленти на магистралите е забранено движението или спирането, освен в случай на повреда на моторното превозно средство или по здравословни причини на водача. Отбелязани са и санкциите за управление на моторно превозно средство след употреба на алкохол.Създадена е организация и листовките ще се раздават още при паспортния контрол, като в документа на водача ще се поставя и изготвената брошура. Това ще се случва на почти всички гранични пунктове - Калотина, Капитан Андреево, Маказа, Лесово, Кулата и др.На ГКПП \"Калотина\" например са оставени 100 хиляди листовки, уточни началникът на граничния пункт Светослав Костадинов. Той обясни, че бройката е толкова голяма, защото само през неделния ден през пункта са преминали около 40 хиляди души.Акцията на полицията ще продължи до края на активното преминаване на шофьори през България в посока Западна Европа.", "date": "2018.08.11", "title": "МВР раздава пътни листовки на гастарбайтерите"}
{"url": "https://offnews.bg/tenis/spetcialisti-v-tenisa-razkritikuvaha-grigor-dimitrov-686101.html", "text": "Специалистите на медийния гигант Sky Sports и бивши топ тенисисти Грег Русецки и Анабел Крофт не скриха критиките си по адрес на българската звезда Григор Димитров.В анализа си след категоричната загуба на хасковлията от Кевин Андерсън, двамата не спестиха мнението си за лошата година, която Димитров има.Според Руседски, Григор трябва да работи по цял ден на тренировъчните кортове, тъй като \"няма идея какво се случва\". Анабел Крофт пък е на мнение, че проблемът е психологически и Григор има специализирана нужда. Иначе и двамата изразиха съжаление, че българинът не успява да надгради над това, което показа през 2017-а.\"Ако работех с Григор, щях да му кажа: Хайде, успокой се един час и после отиваме да тренираме. Отиваме да тренираш сервиси цял ден, цяла нощ, на другия ден. Това е важното. Увереността му е компрометирана, защото във всеки важен момент той прави двойни грешки.Виждаме го в три поредни мача. Трябва да стигне до момент, в който вярва в това, което прави. Но проблемът е, че той бърка на дължина, бърка на широчина, бърка на мрежата. Няма само един компонент, в който бърка, той няма идея какво се случва\", каза Руседски.Крофт обаче смята, че само тренировки няма да помогнат. \"Той трябва да тренира, но това няма да оправи проблема. Има нужда от психолог, психотерапевт. Има нужда от психологическа помощ.Психолог може да помогне за сервиса. Трябва да промени мислите си, защото нещо се случва, когато хвърли топката за сервис. Ако играе така, ще загуби в първи кръг в Синсинати.Той е сянка на тениса, който видяхме в О2 Арена. В Синсинати също сервисът бе страхотен, използва перфектно слайс бекхенд. Беше физически много добре подготвен, продължи, спечели в Лондон.Всички очакваха да надгради през тази година, а не се случва. А е жалко, защото е толкова приятен човек, искаш да се представя добре. Той е много несигурен на корта, постоянно гледа към Дани Валверду\", каза Крофт.", "date": "2018.08.11", "title": "Специалисти в тениса разкритикуваха Григор Димитров"}
{"url": "https://offnews.bg/futbol/epidemia-ot-kontuzeni-v-levski-686100.html", "text": "Отборът на Левски не върви добре и една от причините за това са постоянните контузии на основни футболисти.Поредният, който попадна в лазарета е бранителят Давид Яблонски, който ще отсъства поне 3 седмици. От началото на сезона с травми са Хали Тиам, Филипе Нашименто, Паулиньо, Ривалдиньо, Серджиу Буш, Иван Горанов, Антони Белмонт, Деян Иванов и Ивайло Найденов, които отпадаха от сметките на треньорското ръководство за различен период от време.На практика за всеки мач Левски остава без половин отбор заради травми. На \"Герена\" търсят причината за тази епидемия и колкото по-скоро я намерят, толкова по-бързо отборът ще заиграе така, както феновете искат.Днес \"сините\" гостуват на Дунав в Русе и при успех временно ще се изкачат на върха в класирането преди мача на лидера ЦСКА със Славия в неделя.Ето и цялата група на Левски за гостуването в Русе:Митрев, Полачек, Белаид, Горанов, Цветкович, Ейолфсон, Найденов, Мариани, Тиам, Гомес, Кабрал, Папазов, Костов, Обертан, Юруков, Ст. Иванов, Кабов, Петков, Ривалдиньо.", "date": "2018.08.11", "title": "Епидемия от контузени в Левски"}
{"url": "https://offnews.bg/obshtestvo/patriotichno-li-vi-e-vandali-s-nosii-nagaziha-v-babreka-686110.html", "text": "Снимка на танцьори в народни носии, нагазили в езерото Бъбрека, разгневи стотици хора в социалните мрежи.Моментът е запаметен от известния етно-фотограф Асен Великов:Днес в парк \"Рила\" се изви най-голямото планинско хоро с носии от 7-те етнографски области у нас, а организаторите от националната инициатива \"Нашият дом е България\" избраха голямата поляна край петото от Седемте рилски езера -Бъбрека, където да се опитат да поставят рекорда.По всичко личи, че действително е издигнало \"националното самочувствие\" на група участници в събитието. Те са решили, че е добра идея да се потопят в ледените води на езерото Бъбрека.Правилата на парк \"Рила\" обаче строго забраняват \"къпането в реките и езерата\". Това е така не само заради ниската температура на водата, но и защото планинските езера нямат този капацитет да се самопречистват и всяко замърсяване може да окаже ефект върху екосистемата.Друг кадър, публикуван от Кирил Гроздев във Фейсбук, показва как част от гостите на парка са решили да се придвижат до уреченото място: И двата кадъра предизвикаха лавина от гневни коментари в социалните мрежи.", "date": "2018.08.11", "title": "Патриотично ли ви е? Вандали с носии нагазиха в Бъбрека"}
{"url": "https://offnews.bg/sviat/visshi-chinovnitci-sa-arestuvani-za-koruptcia-pri-stroitelstvoto-na-zh-686114.html", "text": "Кенийските власти арестуваха ръководителя на агенцията, управляваща държавните земи, и шефа на националната жп компания по подозрение в корупция при разпределението на земи за новата жп линия Найроби-Момбаса, предаде Ройтерс, цитирана от БТА. Жп линията на стойност 3 млрд. долара трябва да свърже кенийската столица с основното пристанище в Източна Африка.Проектът е финансиран от Китай и е сред най-важните инфраструктурни планове на президента Ухуру Кениата, чието правителство започна антикорупционна кампания. ", "date": "2018.08.11", "title": "Висши чиновници са арестувани за корупция при строителството на жп линия за 3 милиарда долара"}
{"url": "https://offnews.bg/offtopic/i-pevtci-pesni-za-nego-peiat-valerkata-ajde-idvaj-da-napravime-prove-686113.html", "text": "Проверките на вицепремиера с ресор шума в заведенията на плажа в Слънчев бряг Валери Симеонов бяха възпети в ново музикално парче, което има всички шансове да стане новия летен хит.Творбата на Даниел Недялков - Danny L и Stanx е съвсем прясна. Хумористичното видео е качено в YouTube буквално преди три дни и в него са миксирани съвсем реално изречени думи на вицето Симеонов.Парчето се нарича \"Какаовия плаж\". Така заместникът на Бойко Борисов нарича заведението Cacao Beach.Припевът на творбата призовава вицето:", "date": "2018.08.11", "title": "И певци песни за него пеят: Валерката, айде идвай да направиме проверката"}
{"url": "https://offnews.bg/obshtestvo/agentciata-po-zaetostta-dade-3-mln-lv-za-ohrana-na-firma-upravliava-686016.html", "text": "Агенцията по заетостта е сключила договор за невъоръжена охрана и СОТ на обекти на ведомството, който е на стойност 3 187 944 лв. с ДДС. Фирмата, спечелила обществената поръчка, е \"Мултифорс А.С\" ЕООД. Това е и единственото дружество, подало документи за поръчката, става ясно от публикуваната документация.Изпълнителят се задължава да осигури физическа невъоръжена охрана, да осъществява регламентиран пропускателен режим в обектите на агенцията и да реагира по всяко време с автопатрул при получен алармен сигнал. Фирмата трябва още да извършва профилактика, ремонт и поддръжка на вече изградените СОТ системи в административните сгради.Договорът за охрана е за 36 месеца и предвижда на изпълнителя да се плаща на равни месечни вноски от 73 795 лв. без ДДС.Управител на \"Мултифорс А.С\" ЕООД е Магдалена Пеева, съпругата на Станимир Пеев.Станимир Пеев е председател на Държавния резерв и военновременни запаси. Той оглавява ведомството през 2009 г., а преди това е бил кмет на район \"Панчарево\" в Столична община. През 2007 г. Пеев прехвърля създадената от него \"Мултифорс\" на своята съпруга.Това не е първата обществена поръчка за охранителна дейност, която \"Мултифорс\" печели. През годините фирмата е получила над 27 млн. лв. обществени пари. Тя е сключвала договори за охранителни услуги с Министерството на земеделието и храните, Министерството на транспорта, Министерството на отбраната, Министерството на икономиката, НЕК, Софийската областна администрация, \"Топлофикация София\", Националния военноисторически музей, УНСС, и \"Булгартрансгаз\".Първенец по плащания за охрана е Университетът за национално и световно стопанство, който е сключил договори с \"Мултифорс\" на обща стойност 7 138 000 лв. без ДДС.", "date": "2018.08.11", "title": "Агенцията по заетостта даде 3 млн. лв. за охрана на фирма, управлявана от жената на шефа на Държавния резерв"}
{"url": "https://offnews.bg/obshtestvo/krastovishteto-pri-sofijskia-e-zatvoreno-dnes-i-utre-686001.html", "text": "Кръстовището при Софийския университет „Св. Климент Охридски“ е изцяло затворено за движение през уикенда. Участъкът ще бъде цялостно фрезован и асфалтиран, като ще се положи и нова пътна маркировка. Очаква се движението при кръстовището да бъде възстановено в понеделник. Веднага след това започват пътни работи по бул. „Васил Левски“, в посока от университета до паметника на Васил Левски.За близо месец там трябва да се ремонтират пътните платна и тротоарната настилка от страната на Националната художествена академия. Предвижда се цялостно преасфалтиране на платната и обновяване на единия тротоар.Работата ще се извършва поетапно и движението няма да бъде спирано.", "date": "2018.08.11", "title": "Кръстовището при Софийския е затворено днес и утре"}
{"url": "https://offnews.bg/obshtestvo/vremeto-shte-e-idealno-za-plazh-no-moreto-sardito-686086.html", "text": "Днес ще е слънчево, а следобед над източната половина от страната ще има временни увеличения на облачността.Ще духа слаб до умерен изток-североизточен вятър. Максималните температури ще са между 29 и 34 градуса, в София - около 29 градуса.По Черноморието ще бъде слънчево. След обяд ще има временни увеличения на облачността, но валежи не се очакват. Ще духа умерен вятър от изток-североизток. Максималните температури ще са 27 - 29 градуса. Температурата на морската вода е 26 - 28 градуса. Вълнението на морето ще е 3 - 4 бала.Над планините също ще бъде слънчево. След обяд над масивите в Източна България ще има временни увеличения на облачността. Ще духа слаб до умерен вятър от изток. Максималната температура на височина 1200 метра ще е около 23 градуса, на 2000 метра - около 15 градуса.", "date": "2018.08.11", "title": "Времето: Ще е идеално за плаж, но морето - сърдито"}
{"url": "https://offnews.bg/sviat/oon-nad-milion-ujguri-sa-zadarzhani-v-lageri-v-kitaj-686089.html", "text": "Смята се, че над един милион души са задържани в \"центрове за борба с екстремизма\" в Западен Китай, заяви Комисията на ООН за премахване на расовата дискриминация, съобщи БТА, позовавайки се на ДПА и Асошиейтед прес.Комисията изрази сериозно безпокойство по сигналите за задържане на етнически уйгури и членове на други мюсюлмански малцинства, които \"в името на борбата с религиозния екстремизъм и поддържането на социалната стабилност са превърнали Синцзян-Уйгурския автономен район в нещо приличащо на огромен концлагер, обвит в тайнственост\", заяви заместник-председателката на комисията Гей Макдугал в Женева.Повечето от задържаните нямат повдигнати обвинения, нито са били изправяни пред съд, отбеляза тя.Макдугал не посочи източниците си, но споменатите от нея бройки отговарят на тези в доклад на Мрежата на китайските правозащитници, който е предоставен на комисията на ООН. Други организации обаче дават далеч по-ниски числа, отбелязва ДПА.Според Хюман райтс уоч в китайските центрове за политическо превъзпитание има \"най-малко десетки хиляди\" души, а според Амнести интернешънъл в Китай са задържани \"най-малко десетки хиляди, а според някои източници стотици хиляди\" уйгури.", "date": "2018.08.11", "title": "ООН: Над милион уйгури са задържани в лагери в Китай"}
{"url": "https://offnews.bg/obshtestvo/gospod-spasil-sv-suzana-ot-dve-iznasilvania-naredeni-ot-diokletian-686004.html", "text": "Църквата почита днес света мъченица девица Сузана. По време на царуването на императорите Диоклетиан и Максимиан в Рим живеел презвитерът Гавиний, роден брат на римския папа Гай (папа от 283 г. до 22 април 296 г). Презвитерът Гавиний имал дъщеря на име Сузана. Той я възпитал в истински християнски дух и й дал добро светско образование.Сузана се отличавала с ум и телесна красота, която била превъзхождана от духовната й красота. Тя с цялото си сърце обичала Господа Исус Христос.Когато чул за красотата на Сузана, Диоклетиан поискал да я направи жена на своя Максимиан. Диоклетиан изпратил при Гавиний знатен мъж - своя братовчед Клавдий, да поговори с него да даде дъщеря си Сузана за съпруга на неговия син Максимиан. Тя отказала и била затворена под стража. След петдесет и пет дни, Диоклетиан заповядал на съпругата си да вземе при себе си Сузана, за да я склони да се ожени за сина му. Когато водели Сузана при царицата, последната веднага й се поклонила - тя почитала в Сузана Христовата благодат и целомъдрието. След това света Сузана също паднала пред царицата на земята, но тя ласкаво я вдигнала с думите: За теб се радва нашият Спасител Христос. Диоклетиан, след дълго чакане, изпратил за царицата и я попитал: Съгласи ли се Сузана на брак със сина ми? Склони ли към любовта на Максимиан? Аз не забелязвам в Сузана и следа от такива мисли и намерение, които дават възможност да се мисли, че някой може по някакъв начин да я принуди към това, отговорила царицата.Диоклетиан силно се разгневил и дал позволение на сина си Максимиан да опозори Сузана и да извърши над нея гнусно насилие, но не в двореца - нека да я отведе в дома на баща й и там да я обезчести, покорявайки се на своята срамна похот.Когато света Сузана била доведена в дома си от две жени, тя паднала на земята в стаята си и тук с ридание и плач се молела на своя Избавител Христос за помощ. Максимиан влязъл тихо в стаята, където се молела света Сузана, и видял над нея ангел Божий. Максимиан силно се уплашил. Той не се осмелил да се приближи до света Сузана, а бързо се върнал в двореца, където разказал всичко на баща си.Диоклетиан изпратил един от своите приближени - Куртий, да разузнае какво прави Сузана в дома си. Но и Куртий, щом влязъл в дома, веднага почуствал силен страх и в ужас побягнал при царя.Тогава той заповядал на Македоний - ревностен езичник, известен със своята жестокост - да отиде при Сузана и да я принуди не само чрез заплахи, но и с мъчения към идолопоклонство.Македоний отишъл при света Сузана, носейки със себе си малък златен идол, изобразяващ бога Дий. Той го показал на светата и й заповядал да му се поклони. Света Сузана духнала върху идола с думите: Господи мой, Христе Иисусе, нека очите ми да не виждат дяволското оръдие.И веднага идолът, който се намирал в ръката на Македоний, станал невидим, сякаш някой го дръпнал. Тогава влязъл слугата на Македоний и докладвал, че идолът е изхвърлен от дома на пътя. Македоний силно се разгневил и разкъсал дрехите на света Сузана и започнал да я бие безжалостно с пръчки. Македоний доложил на царя за неизменното и твърдо стоене на Сузана във вярата и как е поругала идола. Царят заповядал да бъде убита в дома с меч и главата на Христовата невеста била отсечена.Когато узнала за убийството на света Сузана, царицата взела през нощта честното тяло на светата мъченица и събрала кръвта й, пролята на земята, в покривалото на главата си. Тя обвила тялото на мъченицата с платно, напоено с аромати, и го положила в гробницата на свети Александър, където били погребани много мъченици, а кръвта й, събрана в покривалото, поставила в сребърен ковчег, който скрила в стаята си, където обикновено тайно се молела и денем, и нощем.", "date": "2018.08.11", "title": "Господ спасил св. Сузана от две изнасилвания, наредени от Диоклетиан"}
{"url": "https://offnews.bg/ikonomika/targovskiat-registar-oshte-ne-raboti-dnes-i-utre-ne-mogat-da-se-podav-686090.html", "text": "Търговският регистър продължава да не работи. Сайтът се срина вчера заради технически проблем.Достъпът до информационната система на Търговския регистър и регистър на юридическите лица с нестопанска цел, е временно преустановен.В съобщение на Агенцията по вписванията се посочва, че за проблема са ангажирани всички поддържащи фирми, както и IT експерти от ведомството.Първоначално бе обявено, че работата по възстановяване на регистъра ще отнеме минимум 8 часа. Те минаха отдавна, но проблемът все още не е преодолян.", "date": "2018.08.11", "title": "Търговският регистър още не работи, днес и утре не могат да се подават онлайн документи"}
{"url": "https://offnews.bg/nashite-avtori/dori-ottatak-razkaz-ot-zdravka-evtimova-686057.html", "text": "Този ден я оставих да ме боксира. Този ден бях сънувала Шушомир и през нощта, когато го видях насън, стана празник. Шушомир, най-умното дете на света, най-силното, пъргаво почти колкото мене.- Пак си в тая мръсна черна фланелка. Тя смърди. Ти смърдиш – посегна да ме удари, аз въобще не се преместих встрани, ей до тука ми дойде от тази руса постелка за кучета. Но аз съм едно справедливо дете – ако лъжеш, ще ти счупя левия лакът, Анче. После ще ти счупя десния – казва ми Дарина и аз имам ли избор? Кой иска счупени лакти? Ща не ща, пораствам честно дете.Затова още преди да ме беше отупал юмрукът ѝ, аз ѝ казах:- Ако само ме пипнеш с пръст, ще ти счупя левия лакът, а ако ме удариш, ще те намеря, дори Перча и Айвън да наемат всички хеликоптери от телевизията да те охраняват. И корабите няма да те опазят. Ще те пипна, рус червей. За лакътя знаеш, казвала съм ти го.Май малко се изхвърлих, никога не съм се била с хеликоптери, де да знам дали мога да смъкна перките им, ама на този рус гарван така му секнаха червата, клюмна като отрязана глава на петел, юмруците ѝ се сплескаха - варени картофи, смачкани на пюре.- Що ходиш все в тая грозна фланелка? Мазнислава нали ти купи дрехи - да не се излагаш, селянка такава.- Казваш, че мама е Мазнислава, но то е, защото в главата си имаш не ум, а мас.- Майка ти е Мазнислава. Тя лази на колене пред моята майка.- Майка ми беше умряла, но намери пътя от смъртта към мене. Малко хора могат да се върнат от смъртта при техните момичета. Ако на такава майка казваш Мазнислава, тогава твоята майка каква е? Ти си толкоз мазна, че ако беше кайма, и кучетата нямаше да те ядат.- Фланелката ти е грозна. Пукни! Ще те хвърля на Хънтър, моя булдог, да те изяде.Носех тая фланелка, защото беше на Шушомир – майка му Вяра ми я изрови от една торба заедно с черните панталонки. Имах най-хубавата рокля, купи ми я мама Дарина. Вечер си я обличах и ѝ казвах: – „Мамо Дарино, ела да ме прибереш. Кой ти носи въжето сега, с кого ходиш да поливаш чушките? Мамо Дарино, ела. Тука има един Джи ес ем Андроид – това значи, че се каза Андрей - на масата е. Звънни ми на него. Ела да ми кажеш една нова буква. Искам да ти напиша писмо. Написах ти - всичките седем букви, дето ме научи, една до друга ти ги наредих, мамо Дарино. И те означават – „Ела!“. Ще ти викам винаги „майко“. Ако разхвърлям стаята у нас, ти няма да ми счупиш десния лакът, само така си приказваш. Понякога дори и добрите жени само си говорят. Понякога умните жени като тебе се объркват и отиват при моя баща. Той е лош човек. Само пие и ти прави лоша любов. Във всички филми, дето съм си губила времето да гледам, от любовта човек умира. Но ако не се беше объркала, мамо Дарино, как щеше да дойдеш у нас и как щеше да ми станеш майка? Добре че си се объркала. Добре че ме научи да бия крадци, лъжци и гадняри. Добре че ми показа да се навеждам бързо, та шамарите на врага удрят не мен, а оня, дето духа по баира. Аз ритам на мястото, дето ми показа, че най боли. Важното е да знаеш къде човека го боли най-много. Можеш там да заведеш смъртта. Но можеш да изчистиш пред човека, да му дадеш вода и ще спре да го боли.Мамо Дарино... на най-дълбокото място в сърцето ме боли. Сънувам Шушомир и тебе сънувам. Ела.Както я виках, с най-дълбокото в сърцето усетих как зъбите на червея, рус от маратонките до челото, се забиват в гърлото ми. Заболя ме. Заболя ме, както кучето го боли, когато умира. Аз ще умра, но дали като мама ще намеря пътя от смъртта назад към Старо село? Към реката и Дарина? Мама се върна, значи и аз ще се върна. Легнах да мра, но раната прогони смъртта, но ми остави болката - остра и зъбата, седи до мене и боли.- Какъв дух, Елизабет! – гласът на Перча се промъкна като гущер под камък – Браво, моето дете! - и русите зъби още по-дълбоко потънаха в гръкляна ми. Така заболя, че виждах само черно пред мене. Не можех да мърдам, защото зъбите ме водеха напред към смъртта, но не ми миришеше на печени бадеми. Тогава си припомних какво ми приказваше Дарина – ритникът е по-голям от болката - и ритнах червея където най боли. Червеят не е мъж, но пак го боли на това лошо място. Коляното ми е със здрава направа, червеят писна да пищи, аз се измъкнах от зъбите му както яйце се измъква от кокошката, докато го снася. Тогава, ах тогава кръвта – топла и всичката моя - изцапа фланелката на Шушомир, и панталонките му, чистите бузи на червея, червените маратонки на червея, всичко боядиса моята голяма кръв. Щом кръвта ти попие в нещо, то става твое. Мама Дарина казваше: \"Ей тука, в тая земя е попила българска кръв, затова тази земя е наша\".Моята голяма кръв беше попила в маратонките, ризката, потника, панталонките и гащите на русото яйце, което приличаше на момиче. Значи те бяха станали мои.- Айвън! – извика Перча.Белият дойде и не изчака да го удря дето боли, беше си купил мрежа за шарани – живарник от тел - и с него ме захлупи към пода. От раната кръвта ми течеше като ракия. Мама Дарина ми беше казала – „Гушата е направена от гласни струни“. Сигурно сега и струни, и гуша бяха изтекли. Сега сигурно нито можех да говоря, нито да стана. Значи можех да умра завинаги. Огледах се за нещо като за струни наоколо, но не ги видях.Перча извади един сноп пари, дебел като филия, и каза:- Браво, моето момиче. Така винаги трябва да побеждаваш. Бий и побеждавай. В събота ще те заведа на почивка в Швейцария. Гордея се с тебе.Елизабет взе парите, приближи се до живарника, под който ме беше захлупил Айвън, и ги размаха на ветрило пред мене.- Виждаш ли? Пукни от завист. Умри.- Кога ще ме пуснете от живарника? – попитах аз.И Перча и Айвън се разсмяха.- Ако не спрете да се кикотите, докато преброя до седем - мога да броя само до седем – ще ви счупя – и започнах равно като тел, с която у дома баща ми връзва скъсаната мрежа, за да не влизат козите на Шушомирови да изгризат ябълките ни. Тел и кръв се смесиха в едно, докато казах четири, пет... после не зная, само черно беше около мене. Стана светло. Бяха вдигнали живарника, аз лежах в леглото си и оная, дето лъжеше, че ми е баба, мажеше раната в гръкляна ми с още по-гадна воня от онези в нейното шише. Тя не беше човек, а миризма.- Жено - казах ѝ аз. – Облечи ми роклята на мама.Миризмата ми донесе някаква рокличка, цялата съшита от дебел като асфалт плат, целият розов. Розовото е лигав цвят, Дарина ще се остриже до череп от яд, само да го види.- Искам роклята на мама, жено.- Но майка ти купи тази рокличка преди два дни.- Не тая майка, която отиде до смъртта и се върна назад да лази пред твоята Перча – болеше ме докато приказвах. Две-три струни сигурно се бяха скъсали в гласа ми и сега трябваше да ги връзвам по някакъв начин. Трудна работа.- Дай ми оная рокличка, най-хубавата, на мама Дарина.- Не я ли изхвърлихме отдавна на боклука?Казах ѝ, че ще умра. И започнах да умирам. Колко дни стоях оттатък - не зная. Сигурно на сън съм намерила оня път, по който майка ми се е върнала, за да сервира кафето на Перча и да говори с Елизабет така, сякаш устата ѝ е пълна с баластра. Когато устата ти е пълна с баластра, говориш на английски.Аз още не го мога. Извадих няколко камъка от стъклената каца с рибите, за да си направя баластра, налапах камъчетата и казах: – „Шушомире, къде си?“ на английски с много пясък в устата, но как да ме разбере Шушомир, като не говори английски?Камъчетата бяха дребни, но приказваха английски до едно – как да ме разбере Шушомир, макар и да бе най-умното дете на света? Жалко, че щях да умра. Така исках да видя Шушомир, но то, черното нещо, отново ми се спусна около главата и край - забравих баластра, английски, дори болката сви опашка между задните си лапи и се махна някъде да боли друго дете. Ходих до смъртта. Как се върнах от нея - не зная. Бях в рокличката на мама Дарина - такава хубава, купена с нейните последни пари в портмонето, и разбрах веднага. Ще оздравея. Ще оздравея, Шушомире, и ще те науча да се биеш. Защото без бой човек е като без деца, мисли само как да се пропие.- Гладна ли си? – попита ме Ана, дето ми се пишеше баба. Тя пак си миришеше на миризмата, от която ме сърбяха ръцете.- Да.Но като ми даде да ям, отново потънах в оная дупка, където растяха бъзовете между нашия двор и двора на леля Вяра и Шушомир. Добре че бях облечена в рокличката на мама Дарина. Майка ми, която на времето бе загинала в големия си куфар и знаеше да лази пред Перча, седеше над главата ми като свещ. Искаше да спечели много пари, за да ми купува скъпо мляко. Готвеше се да ми покаже четири нови букви, обеща да ме научи да приказвам с баластра в устата, за да ме разбират англичаните. Но настояваше и аз да лягам като нея пред Перча.Мама и смъртта започнаха да ми дават супа и полека-лека, непоносимо полека-лека се оправих. Но не от супата. Заради тази прекрасна морска и синя рокличка на мама Дарина се вдигнах, първо на лакти, после на колене, на пети, защото мама Дарина беше силна. Смъртта бягаше от нея, както русата гъсеница Елизабет бягаше от маратонките ми. Супата ме приспа и сънувах Шушомир.Като се събудих, в стаята бях само аз и страхотната рокличка на мама Дарина. Миришеше на печени бадеми. Те идваха направо от фурната за мен.- Ако не дойде мама Дарина да ме види, ще изгоря заедно с тях.- С кого ще изгориш? – попита ме миризмата, която се заблуждаваше, че ми е баба.- С печените бадеми.Ана, макар че сега държеше на тъмно в шкафа си всичко ценно, подскочи.- Подушила си смъртта.- Бадемите се пекат за мене, Ано.Дълго време се пекоха те за мене - колкото една каручка се търкаля, та пътува от София до Старо село, но нали не пускат каручки да се движат в София? Сигурно затова смъртта се бавеше толкова дълго.Ана, дето си беше внушила, че ми е баба, каза:Той дойде.Мислех, че сънувам, напоследък, докато бях при смъртта насън, все си играех се него.- Сънувам ли те, Шушомире? – попитах го, защото беше пред мене така, както си го познавах – но не точно както го познавах. С нова фланелка, по краката му никакви синини, панталонки от най-хубавите в нашия магазин, по главата му толкова малко коса, щото сигурно бяха платили двойно на Цвятко бръснаря да го остриже и под костта, за да не се вижда морков-червената му коса. За рижите всички знаехме, че са големи кавгаджии.- Анче.Сънувам ли, не сънувам ли, не се знае, но чувам – „Анче, Анче!”.Оставих смъртта да си почива, изправих се на леглото, но одеялото много ми тежеше. Беше шест тона това одеяло, но аз мога да броя до седем. Аз тежа седем тона. Станах. Шушомир тръгна към мене. И аз – малко и страхливо - тръгнах към него. После той, остриган като термос, ме гушна. И аз го гушнах и така стояхме седем тона време. Ах, защо не можех да броя до десет, за да останем повече тонове време така!- Ела си, Анче.- Добре.- Нося ти – но аз не му дадох да каже какво ми носи – гушнах го още по-здраво. Можех да го държа така, до най-новата ми хубава рокличка на мама Дарина, докато косата му, барут-рижа, порасте до петите ми и започна да я настъпвам.- Шушомире, тате не дава да си говоря с тебе – но го гушках толкова здраво - както земята гушка корените на ореха, за да не то измъкне бурята от нашия двор.- Стой при мене, Анче.Корените на ореха са толкоз дълги, колкото е високо дървото - от тревата до небето, дори оттатък.", "date": "2018.08.11", "title": "Дори оттатък: разказ от Здравка Евтимова"}
{"url": "https://offnews.bg/sviat/kuba-posreshta-vse-poveche-turisti-vapreki-opitite-na-sasht-da-ograni-686087.html", "text": "Броят на туристите, които посещават Куба бележи ръст въпреки \"кампаниите\" на САЩ да ограничат най-големия икономически сектор на острова, обявиха кубинските власти, цитирани от Франс прес.От 1 януари до 9 август Куба е посетена от 3 милиона туристи, а прогнозите за цялата 2018 година са за 5 милиона посетители спрямо 4,5 милиона през 2017 г., съобщава БТА.Този резултат е постигнат \"въпреки организираните и ръководени от правителството на САЩ кампании за намаляване на потока от американски посетители в нашата страна\", се казва в изявление на министерството на туризма.Куба привлича всяка година милиони туристи с плажовете си, колониалния чар на градовете си, красотата на природните си обекти, но и със сигурността, с която се ползват туристите на острова.От края на септември обаче тази репутация е атакувана от САЩ, които призовават гражданите си да избягват посещения в Куба.През 2017 г. Куба е посетена от 619 523 американци, което е над тройно повече от 2016 г. (+217 процента).Освен предупрежденията, които отправя към американците администрацията на Тръмп, хотелиерството на острова пострада и от урагана Ирма в началото на септември.", "date": "2018.08.11", "title": "Куба посреща все повече туристи  въпреки опитите на САЩ да ограничат посещенията на острова"}
{"url": "https://offnews.bg/analizi-i-komentari/zashto-okovaha-desislava-ivancheva-686054.html", "text": "За отстранения кмет на район Младост - Десислава Иванчева, независимо дали е на протест, в кметство, в съдебна зала, килия или болнична стая, със сигурност може да се каже едно: тя е това, което е имал предвид народът ни с думите \"шило в торба не стои\". Едва ли някой може да преброи хората, които Иванчева успя да изненада и разгневи с действията си, докато беше кмет. Откакто е арестувана за подкуп обаче методите й за общуване, в това число и стилът й на изразяване, буквално шашнаха куп магистрати в няколко съдебни състава, гледали мярката й за неотклонение и отстраняването й от длъжност. И не малка част от обществото чрез репортажите от съдебната зала.На едно от заседанията на съда Иванчева бе глобена с 200 лева за нарушаване на реда - след като огласи залата с викове Това е преврат в местната власт. И не спря да говори високо въпреки отчаяните опити на съдийката да я прекъсне. Може и да е наследствено - майката на Иванчева, която присъства на всички заседания, веднъж отправи от първия ред в залата символичен ритник към гърба на един от прокурорите, недоволна от обвиненията му към дъщеря й.  Ако предполагаме, че аз съм кмет, значи моята заповед е законна. А ако не съм, а Румен Русев е кмет, значи аз съм една безопасна игла. Ако г-н Русев е кмет аз ще съм принцесата, която в момента няма никакви функции. Ще си дрънкам глупости, ще си ходя на фризьор, ще си ходя на маникюр – и така ще ми е по-лесно, обясняваше Иванчева на шашнатите съдии в друг момент от делата срещу нея. Без особени притеснения Иванчева оповести пред пълна съдебна зала, че не може да носи сутиен в килията. Когато пък поиска да излезе от ареста, за да си довърши процедури ин витро, обясни на всички подробности за женските детеродни органи и връзката им с възрастта.Съдебните охранители се въртяха притеснено при споменаването на матката и т.н. на Иванчева, най-пострадал обаче на  финала се оказа прокурорът - вие сте убиец на моето неродено дете, заяви му тя. Междувременно и бившата кметица на Младост, и обвиняемата зам.кметица на района Биляна Петрова, нападнаха прокуратурата, че подменя доказателства, съдът, че не е обективен, а охраната - че условията в ареста са отвратителни, че отношението към тях е лошо и т.н. Всички тези обиди вероятно донякъде обясняват защо срещу Иванчева беше приложена една рядко използвана наредба, която позволи тя да бъде конвоирана до болницата по ендокринология с белезници на ръцете, прикрепени към кожен колан, и пранги на краката.Тъпо - стараейки се да си върнат на Иванчева, заради поведението й в съдебната зала и множеството оплаквания в ареста, отговорните се вторачиха да спазват буквата на всеки документ, съществуващ в страната ни по темата арестант. Впрегнаха се да се надпреварват с Иванчева на принципа \"ти така, ама и ние така\", което едва ли е най-смисленото действие от страна на съдебните институции. Ако разбира се, им пука дали имат авторитет в обществото. Както се видя след изписването на Иванчева от болницата - правилата за арестанти ще се променят. Дали Десислава Иванчева е виновна за това, в което я обвиняват, ще решава съдът наесен, когато се очаква да стартира делото срещу нея, Петрова и третия обвиняем Петко Дюлгеров.Редно би било тримата да бъдат пуснати - след вече почти 4 месеца арест, защото няма как да повлияят на едно приключило разследване, каквото беше основанието за задържането им зад решетки досега.  ", "date": "2018.08.11", "title": "Защо оковаха Десислава Иванчева"}
{"url": "https://offnews.bg/futbol/chorbadzhijski-gori-za-tri-macha-italianetc-ot-iuventus-umuva-nad-o-686095.html", "text": "Защитникът на ЦСКА Божидар Чорбаджийски, който получи червен картон в края на първото полувреме в мача срещу Копенхаген от Лига Европа (1:2), най-вероятно ще бъде наказан за 3 мача от евротурнирите.Това е обичайната практика при директен червен картон за удар без топка, какъвто бе случаят с бранителя. Така Чорбаджийски не само ще пропусне реванша в Дания през идната седмица, но и следващите си два мача в Европа, без значение дали ще са тази година, или следващия сезон, дори и да смени клубната си принадлежност.Същото наказание отнесоха Николай Бодуров и Кристиян Малинов за изгонванията си в реванша срещу Рига. Клубът обжалва санкцията на Бодуров, но това не беше уважено от УЕФА. И двамата обаче ще са на линия за мача в Копенхаген, тъй като вече си изтърпяха наказанието.Междувременно стана ясно, че желаният от ЦСКА италиански плеймейкър Стефано Белтраме все още не е решил къде да продължи кариерата си. Популярният италиански журналист Джанлука ди Марцио обяви, че Ювентус, който държи правата му, е получил оферта от \"армейците\".Освен от родния гранд 25-годишният Белтраме е желан и от втородивизионния холандски Ден Бош. Стефано вече е играл под наем в този клуб – през 2016/17 г. А вчера Ден Бош привлече централния защитник на Славия Стефан Велков.Белтраме е отрязал шотландския Сейнт Мирън, като мениджърът на клуба Алън Стъбс обяви, че играчът няма да продължи кариерата си на Острова. Стефано е бил част от италианските Бари, Модена, Про Верчели и Порденоне, а през изминалия сезон записва 32 мача, 5 гола и 7 асистенции за Гоу Ахед Ийгълс във втора холандска дивизия.", "date": "2018.08.11", "title": "Чорбаджийски \"гори\" за три мача, италианец от Ювентус умува над оферта от ЦСКА"}
{"url": "https://offnews.bg/horoskop/horoskop-za-11-17-avgust-ot-antonia-mechkova-683182.html", "text": "Периодът е за отдих, а вие поемате нови ангажименти в службата и пред ваши познати, до вторник ще се почувствате преуморени. Доста Овни упорстват по амбициозни планове, преодоляват сериозни трудности, но все пак да преценят дали не се изхвърлят прекалено в деловата сфера. Ако имате идеи за изява на екипа, в сряда бъдете много сдържани, а и първо мислите за себе си. Дано не лежите на чужд гръб, реакцията на околните ще бъде остра, а в четвъртък вие имате условия да укрепите взаимоотношения, да привлечете по-силна закрила.Вместо да мислите за отдих и тонизиране, понеже се чувствате доста уморени, вие насочвате цялата си енергия към дела и кариера. Някои Телци обаче трябва да актуализират плановете си, да се прицелят по-внимателно. Понеделник носи изненадващи трудности, не си го изкарвайте на близки, винаги ви подкрепят. В сряда намалявате доста темпото, но няма да споделяте нови идеи, следващите дни ще се държите в сянката на колеги и партньори, ще отстъпвате в името на сътрудничеството. Дамите са гъвкави, господата се косят и заради лични неща.Това 7-дневие кара и вас да гоните кариера. Група Близнаци ще упорстват по задачите, но да не подценяват и грижите за тонуса си, понеделник е тежък, а те се нагърбват с какво ли не. Във вторник ще привлечете вниманието на шефове с нови идеи, от сряда разпределяйте по- точно времето за работа и контакти. Мнозина гонят високи постове, но нека покажат ясно и че са заинтересувани от напредъка и печалбите на целия си екип. В петък не прибързвайте с думи и жестове, хората първо проверяват кой колко е искрен, чак после се сдружават.За вас периодът носи много делови ангажименти, но колкото и да ви се ще да си намерите бързо партньори, трябва да подбирате по-внимателно помощници, за да не ви подведат през тези дни. Доста Раци са сигурни в ценността на свои идеи, само да бъдат по-старателни при реализацията, дреболии може и да ги изложат. А имате и силни опоненти. Ако трябва, изчакайте с проект, включете се в екипи. В понеделник, вторник и четвъртък получавате точно каквото си заслужите, та изпипвайте всеки детайл. Някои се престарават и така май губят.Тези дни изискват от вас голямо търпение и аналитичност. През уикенда група Лъвове да внимават с харчове и нови компании, пречките пред плановете им са сериозни. От понеделник до петък е редно да намалите хъса, да проучвате обстоятелствата и да не напирате с идеи за изява, за които не е дошло време. Едно, че ще си спестите риск и грешки, второ - критиците ви са готови за още атаки, трето – във вторник близки ще ви обещаят подкрепа. Самодисциплината ви е завидна и за лични неща, но решавате проблема и постигате свои желания.Сезонът е за отдих, а вие бързате ли бързате да изпълните задачи, да прокарате идеи, да промените нещо в деловата сфера. Я по-кротко, иначе едни Деви ще са каталясали в петък, вместо да се почерпят с приятели. Втори пък в компания на маса прехвърлят мяра. Още в понеделник изяснете с такт детайлите, вашата позиция не е силна, а и не бива да отблъсквате евентуални помощници. От вторник до четвъртък направете каквото можете, стабилизирайте съюзите си, старанието ви ще бъде възнаградено. Не рискувайте доверието на близки хора.Хубаво 7-дневие, а не мислите точно така, изявите ви са свързани с по-големи усилия. Вярно, още от понеделник възникват ненадейни пречки, а вие искате повишаване на доходи, престиж. Везните да уреждат стриктно ангажиментите си в сряда, иначе партньорствата им няма да са ефективни, колеги и приятели ще ги изненадват с какво ли не. Можете да балансирате отношения с шефове, а и критични ситуации, ала се запасете с такт - в петък ви се струва, че влачите цял екип на гърба си. В любовта нещата се уреждат бавно, но както ги искате...Периодът ви ентусиазира за изяви и печалби, ала дали за всичките ви идеи е назрял моментът? През уикенда Скорпионите залагат на самостоятелни задачи и трудолюбие, в понеделник може да се върнат и към стари ангажименти, та да ги довършат. Изпипвайте детайлите, но се пазете да не проявите дребнавост във вторник. В сряда амбициите ви са големи, а резултатът говори убедително, може да привлечете и хора за нов проект. Започнете ли го, трудностите ще са повече, но вие няма да отстъпите назад. Поне си планирайте някаква почивка...Това 7-дневие изглежда по-спокойно, но няма да ви откаже от делови амбиции. Част от Стрелците имат да уреждат лични неща, искреността им е безспорна, а пречките не са непреодолими. Така че отделяйте време и за отдих, общуване с най-близките. От събота до понеделник даже може да се подчините на нечии идеи и капризи, нека е с подобаващо благоразумие, има да уговаряте и бъдещи начинания. В сряда изненадващи трудности ще ви подскажат да не се месите в чуждите спорове, а от четвъртък е добре да прокарвате гъвкаво желанията си.Момент за стабилизиране на делови и лични връзки. Козирозите ще си дадат и малка пауза до понеделник, може да имат поводи за празнуване. Важно е, че следвате сърцето си. Ако обсъждате служебни неща с приятели, на Голяма Богородица ще заложите на самостоятелни изяви или ще се включите в екип на авторитетен лидер, но няма да останете в сянка. Едно, че сте работливи, второ, в четвъртък и близки ви обещават подкрепа, от полза е за дейността и сътрудничеството. Бъдете по-гъвкави, трябва време, за да утвърдите ролята си.През уикенда имате хубави идеи за изява и печалби, важно е, тъй като някои от знака навлизат в друг делови етап и няма защо да се осланят на старите лаври. Водолеите тепърва ще изясняват конкретни условия, оферти за партньорство и пр. в понеделник, във вторник правят програма за дейността. Обаче си пестете силите, мнозина ще се върнат към стари уговорки, за да са сигурни за своя доход. Четвъртък и петък носят ненадейни срещи и шансове, ще ви подтикнат в бъдеще да се устремите към неща и хора, към които наистина ви тегли сърце.Динамично 7-дневие, проблемите вдигат градуса на емоциите, ще ви срещнат и сближат с нови хора. Рибите да не забравят правилото: помогни си сам, за да ти помогне и Господ. Очертава се доста работа, ако й се посветите със сърце, резултатът ще радва и вас, и клиентите, и шефа. В понеделник не бързайте да говорите за нови идеи, във вторник недовършени неща ще предизвикат остри спорове, в сряда може да се върнете към предишни уговорки. Подреждайте всичко както се грижите за дом и обичаните, но щадете силите и кесията си.", "date": "2018.08.11", "title": "Хороскоп за 11- 17 август от Антония Мечкова"}
{"url": "https://offnews.bg/dw/pochakaj-da-vidish-skoro-bezhantcite-shte-ni-prevzemat-686091.html", "text": "На улица „Гаврило Принцип\" в Белград майка казва на дъщеря си: „Ние раждаме по две деца, а те - по двайсет и две. Само почакай, скоро ще ни превземат.“ Докато изрича тези думи, жената гледа към две бараки, които от 2016 г. са част от бежански център, организиран от частни инициативи и неправителствени организации. На фасадата е нарисувана торта с европейски звездички, заградена от бодлива тел. На това място са подслонени предимно мигранти от Близкия и Среден изток, тук те получават храна, информация и малко спокойствие. В центъра живее и Амира М. – кюрдка от Ирак, която е в Сърбия от 5 месеца. Жената се опитва да стигне до Западна Европа заедно с мъжа си Сарбас и четирите им деца.Родното място на съпруга ѝ се намира между Киркук и Ербил, където дълго време се водеха ожесточени боеве:Братът на Сарбас, който живее в Западна Европа, помогнал на семейството да откупи живота си. После започнали бомбардировките на американците. За да се спаси от бомбите, семейството побягнало към Западна Европа. Прекосили Турция и България, но не успели да напуснат Сърбия.На развален английски те разказват, че седем пъти стигали до Хърватия и всеки път хърватската полиция ги връщала обратно в Сърбия.„Единият път полицаите ни взеха SIM-картите. Обикновено ни ескортират до границата, а оттам вървим пеш,“ споделя жената. „Нямахме късмет\", добавя съпругът ѝ Сарбас. Дали е плащал на каналджии? „Аз съм беден човек и нямам пари за подобно нещо. Ако някой се съгласи да ни превози без пари – добре, иначе вървим пеш.“Дияна Корач-Мандич от „Хуманитарния център\" е координатор на бежанските проекти на организацията в Сърбия. Според нея, броят на мигрантите в страната към днешна дата не е никак голям, особено в сравнение с цифрите отпреди две години.Никой не иска да остава на БалканитеПовечето от тях са се отправили към страните от Западна Европа.„Идват в Белград и се регистрират като бежанци. Това е първата стъпка към подаване на молба за убежище. Ако не се регистрират, попадат в правен вакуум.“ Данни на Агенцията на ООН за бежанците потвърждават думите на Корач-Мандич: през юни 2018 г. в Сърбия са регистрирани 739 нови бежанци. Едва 22 от тях са подали молба за убежище. Останалите чакат да им се открие възможност да продължат пътя си към Западна Европа, защото никой не желае да стои в чакалнята на Европейския съюз.Амира и Сарбас също искат да продължат към Западна Европа. Семейството се е отправило към Германия, където живеят техни роднини. Какви са впечатленията им от балканските страни, през които са преминали?„Със сърбите не сме имали проблеми, а хората в Босна бяха особено сърдечни и готови да се притекат на помощ – независимо каква вяра изповядват. Може би, защото знаят колко лоша е войната. В Хърватия им направило впечатление, че полицаите са особено недружелюбни.Иракското семейство е сред късметлиите. В доклада („Help on the Route\") на няколко сръбски и македонски неправителствени организации за 2017г. се твърди, че България е страната, която е третира бежанците най-зле. От доклада става ясно още, че насилието е все по-честа практика на полицаите в Унгария, Хърватия и Румъния. Има дори смъртни случаи. Последният е от град Рума, на около 50 км. северозападно от Белград, където неизвестен извършител застреля двама мигранти.На хартия всичко е наредВ Сърбия има общо 13 приемни центъра за бежанци. Всички те са под надзора на държавната администрация. „На хартия всичко е наред. Но в действителност често се сблъскваме с арогантни и некомпетентни чиновници,“ разказва Таня Б., ръководителка на проект в бежанския център.Броят на регистрираните бежанци в Сърбия не е голям - едва 3,500 - но бедността е онова, което кара местните хора да се чувстват застрашени. Социалната завист и омраза не се манифестират открито, но кипят под повърхността. Един анонимен коментар на уебсайта на бежанския лагер в Миксалище открито изговаря нещо, което никой иначе не се осмелява да каже: „Съзнават ли, че храните зверове?Б. ред. - Статията е на Дойче веле.", "date": "2018.08.11", "title": "Почакай да видиш, скоро бежанците ще ни превземат"}
{"url": "https://offnews.bg/kultura/preporachvame-vi-srednoshtno-prikliuchenie-do-vitosha-s-nabliudenie-n-686034.html", "text": "Едно интересно събитие определено привлича погледа - пътешествие до Витоша с наблюдение на звезди с телескоп.Именно тази вечер се очаква да е пика на легендарния метеорен поток \"Персеиди\". Той може да бъде наблюдаван от поляната пред хижа \"Момина скала\" в специална наблюдателна станция.Има осигурен и безплатен транспорт, който ще тръгва на всеки 30 мин. в периода от 18:00 до 04:00 ч. от спирката под \"Моста на влюбените\" (пред бар \"Switch\").Звездите ще се наблюдават с професионален телескоп, а в допълнение ще има бар и хапване, както и музика.", "date": "2018.08.11", "title": "Препоръчваме ви: Среднощно приключение до Витоша с наблюдение на Персеидите"}
{"url": "https://offnews.bg/politika/predlozhenie-taen-klient-da-proveri-namaliala-li-e-administrativnat-686055.html", "text": "Проучване по метода \"Таен клиент\" ще проследи дали се прилагат мерките за намаляване на административната и регулаторната тежест, приети с решенията на Министерския съвет от 2016, 2017 и 2018 година. Това се предвижда в проект на решение на правителството, публикуван за обществено обсъждане. Документът представлява мерки за трансформация на модела на административно обслужване и има 5 приложения.Идеята за проверки от \"таен клиент\" беше лансирана вицепремира Томислав Дончев на заседание на Министерския съвет през октомври миналата година. \"Мислим от следващите месеци по-широко да използваме т. нар. „таен клиент“, както и да се създаде централен офис или Център за събиране на жалби и сигнали, както по телефона, така и чрез използване на ресурса на мрежата. Също така, за да вдигнем напрежението, има намерение всички стандарти за качествено административно обслужване да бъдат разпространени сред гражданите, които много добре да си знаят правата. Това е една допълнителна форма на натиск, която ще гарантира, че администрациите ще бъдат на нивото, на което искаме\".каза тогава той. Проектът, който в момента е за обществено обсъждане, предвижда увеличаване на срока на валидност на издадени документи - лицензи, разрешения, регистрации и др.Предвижда се и промяна при издаването на удостоверение за сключване на брак за български гражданин в чужбина. В момента се изискваше към документите да бъде представен легализиран превод на официален документ, издаден в чужбина, от който са видни името, датата на раждане, полът и семейното положение на чуждия гражданин, с което ще се сключва брак. С промените се предвижда това да отпадне, защото бракът ще се сключи в друга държава в съответствие с нейнотозаконодателство.Сред предложенията е и да отпадне изискването шофьорските книжки да се издават по постоянен адрес. Предложението е да бъдат предприети мерки за облекчаване на гражданите, като се осигури възможност за подаване на заявленията във всяко едно от звената „Пътна полиция“ независимо от постоянния адрес на лицето. Освен това гражданите ще имат и възможността лицето да посочват от кое звено иска да получи издадения документ.Подготвя се и нов законопроект за промени в Административнопроцесуалния кодекс. В нов раздел на кодекса ще са систематизирани разпоредбите за административното обслужване. С преходните и заключителни разпоредби на законопроекта ще се изменят и много други закони. Промените предвиждат отпадане на документи, за които данните са налични в публичен регистър, както и да няма изискване за представяне на заявления и документи изрично на хартиен носител.Подготвен е и нов законопроект за промени в Закона за държавните такси, в който се регламентира възможността за плащане по електронен път, като с преходни и заключителни разпоредби са направени изменения в законите, съдържащи изискване за предоставяне на документ за платена такса.Очаква се двата законопроекта да бъдат изпратени за междуведомствено съгласуване през септември.", "date": "2018.08.11", "title": "Предложение: 'Таен клиент' да провери намаляла ли е административната тежест"}
{"url": "https://offnews.bg/leka-atletika/ivet-atakuva-medal-ot-evropejskoto-dnes-ot-21-45-chasa-686096.html", "text": "Топспринтьорката ни Ивет Лалова ще бъде последната ни участничка на европейското първенство по лека атлетика в Берлин. Софиянката ще атакува медал на 200 метра тази вечер в 21:45 часа българско време.Сребърната медалистка на 100 и 200 метра от Амстердам 2016 ще бяга в трети коридор. 34-годишната спринтьорка е в добра позиция, тъй като пред нея са европейската рекордьорка Дафне Схипърс (четвърти коридор) и настоящата шампионка и суперфаворитка за титлата Дина Ашър-Смит (пети коридор), които може да “издърпат“ Ивет към отличие, показва анализ на колегите от Sportal.bg.Третата в европейската ранглиста за сезона Джамиле Самюел (Холандия) с 22.37 сек е в шести коридор. Останалите финалистки на 200 метра са представителката на домакините Лаура Мюлер, Бианка Уилямс (Великобритания), Бет Добин (Великобритания) и Муджинга Камбунджи (Швейцария).Вчера Ивет се класира за финала, след като завърши втора след Ашър-Смит в своя полуфинал с 22.65 сек. През сезона най-доброто й постижение е 22.63 сек, а личният й рекорд е 22.32 сек.Другата ни представителка в тази дисциплина Инна Ефтимова не успя да стигне до финала, след като завърши на 7-о място в четвъртия полуфинал с резултат 23:62 секунди.", "date": "2018.08.11", "title": "Ивет атакува медал от европейското днес от 21,45 часа"}
{"url": "https://offnews.bg/sviat/nad-400-dushi-sa-raneni-pri-protestite-v-rumania-686088.html", "text": "Стотици хора са ранени в сблъсъци с полицията в Румъния, където снощи имаше антиправителствени протести, съобщи Аджерпрес, цитирана от БТА.Около 440 души, в това число 24 полицаи, са ранени, след като полицията използва сълзотворен газ в опит да овладее ситуацията в редица квартали на столицата Букурещ. Край сградата на правителството бяха арестувани няколко души.По данни на полицията в Букурещ са протестирали 20 000 души. Хиляди хора протестираха и в други градове.Румънците са недоволни от решенията на управляващите социалдемократи по отношение на правосъдните закони и наказателните кодекси, от отстраняването на ръководителката на антикорупционната агенция и от факта, че лидерът на социалдемократите Ливиу Драгня ръководи Камарата на депутатите, въпреки че е осъден на затвор за корупция.", "date": "2018.08.11", "title": "Над 400 души са ранени при протестите в Румъния"}
{"url": "https://offnews.bg/zdrave/spite-li-poveche-ot-8-chasa-riskuvate-da-umrete-prezhdevremenno-686097.html", "text": "Ако спите повече от 8 часа, рискът от преждевременна смърт се увеличава. Хората, които „преспиват“, са с по-голям риск от преждевременна смърт от тези, които спят твърде малко, според съвместно проучване на учени от университетите в Кил, Манчестър, Лийдс и Източна Англия, съобщава БГНЕС.Експертите са установили, че спането повече от 8 часа е по-вредно от 7-часовия сън. Най-малък е рискът за хора, които спят между 7 и 8 часа. Хората, които спят в продължение на 9 часа, са с 14% по-голям риск от преждевременна смърт, докато за тези, които спят 10 часа, този риск нараства до 30%.Хората, които спят 11 часа, са с повишен риск от 47%. Изследването, проведено сред 3,3 милиона души по света, установи, че продължителният сън увеличава риска от сърдечни заболявания и инфаркт.Учените обясниха, че поради дългия си сън хората се движат по-малко и извършват по-малко физически дейности, което води до сърдечни проблеми.\"По-дългият сън може да бъде свързан с повишен риск от сърдечно-съдови заболявания и коморбидност (наличие на едно или повече заболявания или разстройства, в допълнение към основното заболяване), придружени от умора, хронично възпаление и анемия. Симптомите на депресия, нисък социално-икономически статус, безработица и намалена физическа активност също са свързани с по-дългия сън\", пишат експертите.", "date": "2018.08.11", "title": "Спите ли повече от 8 часа, рискувате да умрете преждевременно"}
{"url": "https://offnews.bg/obshtestvo/gledajte-endevar-predistoriata-na-inspektor-morz-po-epic-drama-685050.html", "text": "Предисторията на \"Инспектор Морз\" е удоволствие за феновете на оригиналната поредица. Kласирана е сред телевизионните поредици с най-висок рейтинг и определена за една от най-ангажиращите и добре направени криминални драми за последните десет години.Вижте я в \"Ендевър\" тази събота, 11 август, по новия драматичен канал  от 22:00.Ендевър Морз се завръща на екраните след продължително отсъствие от служба.1967 г. предлага четири нови и невероятно сложни загадки на младия детектив, които поставят способностите му на изпитание.Ендевър започва тайно разследване на смъртта на млада автобусна кондукторка и рискува всичко в задъхана надпревара из Оксфорд, за да разкрие истината за смъртта на художник. Когато изчезването на датска бавачка се свързва със стар случай, възниква напрежение в полицейската служба на Оксфорд, което заплашва професионалните граници.Ендевър започва да си задава въпроси за бъдещето си в службата по време на зловещо убийство на собственик на фабрика за дрехи и след разтърсващо преживяване с подземния криминален свят. На всичкото отгоре личният му живот също минава през катаклизъм, когато стар ментор от колежа го кара да следи отчуждената му по-млада жена.", "date": "2018.08.11", "title": "Гледайте 'Ендевър' - предисторията на 'Инспектор Морз\" - по Epic Drama"}
{"url": "https://offnews.bg/gimnastika/gratciite-ni-zagriavat-za-svetovnoto-na-turnir-v-minsk-686094.html", "text": "Българският ансамбъл по художествена гимнастика за жени ще участва на турнира \"Чалъндж къп\" в Минск (Беларус).Надпреварата ще се проведе от 17 до 19 август. В бившата съветска република възпитаничките на Весела Димитрова в състав Симона Дянкова, Елена Бинева, Мадлен Радуканова, Лаура Траатс и Стефани Кирякова ще загреят за световното първенство в София, което ще се проведе от 10 до 16 септември в \"Арена Армеец\".В индивидуалната надпревара България ще бъде представена от Катрин Тасева и Невяна Владинова, съобщават от БФХГ.Междувременно стана ясно, че Русия ще участва със сестрите Дина и Арина Аверини и Александра Солдатова на световното първенство в София. Вече са ясни всички поименни заявки за шампионата.Друга силна рускиня - Екатерина Веденеева ще се състезава за Словения, Беларус ще бъде представена от четири гимнастички, а в отборите на Израел, САЩ, Украйна, Япония Азербайджан също има изключително силни състезателки. България ще бъде представена от Катрин Тасева, Невяна Владинова и Боряна Калейн.При ансамблите България, Русия, Италия, Беларус, Израел, Украйна, Азербайджан, Япония и други ще се борят за медалите, а първите три в многобоя получават и квота за олимпийските игри в Токио 2020.", "date": "2018.08.11", "title": "Грациите ни загряват за световното на турнир в Минск"}
{"url": "https://offnews.bg/psihologia/za-nadskachaneto-i-kapinite-686092.html", "text": "Най-зрелите къпини в моето детство растяха в края на терасираната ни градина. Там, където, почвата не се обработваше.Точно преди тях се намираше градината от рози.Плетеница от цветове - червени, жълти, розови.Често ходех да гледам цъфналите им корони. Като мънички принцеси в кралския двор.Зад тях виждах къпиновите храсти. Горди и диви.Една сутрин не се сдържах. Тръгнах към тях през розите. Напарих детските си колене се с коприва.И си спомням мисълта си: Надскачам се, надскачам се.Надскачането е в името на нещо. Тогава името беше ясно - Къпините.С порастването имената стават все по- дълги и екзотични.Особено, когато се надскачаме заради любов.Даже като я пиша тази дума настръхвам чисто физически.Да се надскачаш. Какво точно надскачаме?Принципи. Ценности. И все пак най- трудното надскачане е да надскочиш сърцето си.Случва се в любовта. Във всичките й измерения.Когато стоим във връзки , в които усещаме, че партньорите ни човъркат с пръсти коричките на незарасналите ни рани. Стоим в името на любовта.Когато майка на наркоман,който е съсипал живота й, е с него търсейки отчаяно помощ, тя надскача принципи, морала си. В името на майчината любов.Когато прощаваме пак се надскачаме бясно. Надскачаме болката си и разочарованието.В работата се надскачаме, когато търпим неоснователни критики.Да се надскочиш е да скочиш по- високо от себе си.В такова мигове чувстваме вътрешната си сила най- близо. Припламва в сърцето. Рисува с жарава нови висоти.Затварям за миг очите си. Усещам как парят колената ми. По малките ми пръстчета бодилчета от рози. Само миг ме дели от най-зрялата къпина на света.Няма такава сладост.След като се надскочим - празнуваме. Безкраен празник, като в романа на Хемингуей.Само, че не можем да го правим постоянно.Защото надскачането изразходва огромно количество емоционални ресурси.А когато те се изчерпат напълно, литва и душатаИли пък сърцето.Надскачането и Къпините. Важен е балансът.Дали си струва каузата?Ако само ние се надскачаме в отношенията, определено не.По-добре е да нарисуваме врати и да напуснем ситуацията.Ако двама души се надскачат едновременно, обаче, имат шанс да запалят с височината си звездното небе.Звездите се раждат от тази тайна комбинация.От прошката.От любовта. От дългия път към любовта.Тихичко си тананикам вече. Струвала си е къпината. Сега устните ми са мастилено черни.Но черното свети и нюансира розовата ми градина.Надскачането дава нюанси в цветовете на живота.След него не можем да бъдем същите.И това е красиво.----------------", "date": "2018.08.11", "title": "За надскачането и къпините"}
