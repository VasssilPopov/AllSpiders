{"url": "https://offnews.bg/sviat/opozitciata-v-gartcia-vazropta-sreshtu-ilindenska-makedonia-i-tcipras-681018.html", "text": "\"Илинденска Македония\" е недопустимо като вариант за опозицията на Алекс Ципрас в Гърция в спора за името на Македония. В консултациите с лидерите на опозиционните партии премиерът на южната ни съседка получи категоричен отказ за подкрепа.Консерваторите от „Нова Демокрация“ категорично отказват дори обсъждане на „Илинденска Македония“. Според лидера на опозицията Мицотакис „преговори за това име са недопустими“, пишe БНР.Националистите от „Независими гърци“, които са и коалиционен партньор на Сириза, също отказват преговори за каквото и да е име с думата „Македония“.Всички партии предупредиха премиера, че първо трябва да се постигне промяна в конституцията на Скопие и след това да се преговаря за името.Все повече се налага като евентуално решение името „Нова Македония“, коментират депутати пред гръцките медии.Правителството на Алексис Ципрас трябва да получи подкрепа поне на две трети от гръцките депутати при гласуване в парламента. Вече е ясно, че националистите няма да приемат име с Македония и това налага пълна подкрепа от останалите опозиционни партии.", "date": "2018.05.20", "title": "Опозицията в Гърция възропта срещу Илинденска Македония и Ципрас"}
{"url": "https://offnews.bg/kultura/pochina-balgarskata-operna-pevitca-hristina-angelakova-681026.html", "text": "На 73 години си отиде световноизвестната българска оперна певица Христина Ангелакова. Тя е починала при усложнения, вследствие на ортопедична операция. Тъжната вест потвърдиха нейни близки пред „“.Ангелакова е родена в Исперих на 29 октомври 1944 година. Завършва Българската държавна консерватория, сега Национална музикална академия „Панчо Владигеров”. А след това записва специализация в академията „Санта Чечилия” в Рим.Първите ѝ изяви на голяма сцена са в „Ла Скала”. През 1973 година получава голямата награда на конкурса за оперни артисти в италианския град Тревизо. А две години по-късно е първа в надпревара в Остенде, Белгия.След като името ѝ става известно в световен мащаб. Тя е поканена да се завърне в България в колектива на Софийската народна опера. Установява се в София и пее на най-престижната оперна сцена в страната цели 23 години.Паралелно с ангажиментите си в родината Христина Ангелакова не спира да гастролира по света. Тя е мецосопран.В периода 2001 – 2004 година е директор на Софийската опера. От 1985 г. преподава оперно пеене в Националната музикална академия, като от 2000 г. е доцент.Христина Ангелакова е председател на фондация „Опера и балет“ и почетен гражданин на град Исперих.", "date": "2018.05.20", "title": "Почина българската оперна певица Христина Ангелакова"}
{"url": "https://offnews.bg/futbol/tcska-zavarshi-pobedno-sezona-681028.html", "text": "ЦСКА победи Берое с 1:0 в последния мач за сезона на стадион \"Българска армия\" в двубой без значение за \"червените\", които завършват втори в крайното класиране.Заралии се бореха за третото място, но успехът на Левски над Верея с 2:0 при гостуването по същото време бетонира \"сините\" в призовата тройка. Така Левски ще играе бараж за Лига Европа с Черно море.ЦСКА беше воден за последно от треньора Христо Янев, който пое тима след освобождаването на Стамен Белчев. Специалистът включи в групата петима младоци от школата. Първото полувреме беше слабо за домакините, а гостите създадоха повече положения, но не успяха да стигнат до попадение.Нападателят на ЦСКА Кирил Десподов беше фаулиран в наказателното поле, но дузпа не беще отсъдена. В крайна сметка справедливостта възтържествува през вторите 45 минути, когато реферът посочи бялата точка за нарушение на Мартин Райнов срещу Десподов.Талантът се нагърби с изпълнението и отбеляза единственият гол в мача в 66-ата минута. Малко сред това Борислав Цонев от Берое нацели греда, но гостите така и не стигнаха до гол. В края на мача Райнов извърши безсмислено нарушение срещу Бодуров и беше изгонен, а Берое завърши с 10 души.Така ЦСКА събра актив от 81 точки за второто място в класирането, а Берое остана четвърти с 59. Шампионът Лудогорец пък завърши по-рано през деня 2:2 срещу Ботев Пловдив.", "date": "2018.05.20", "title": "ЦСКА завърши победно сезона"}
{"url": "https://offnews.bg/futbol/gadzhev-mnogo-hora-me-zagovariat-po-ulitcata-i-me-pitat-za-levski-681008.html", "text": "Бившият футболист на Левски Владимир Гаджев сподели пред \"Канал 3\", че не е изключено да се върне при \"сините\". През този сезон халфът игра за кипърския Анортозис. Договорът му обаче изтече и 30-годишният футболист е свободен агент. \"Много са малко вариантите за продължаване на кариерата ми, които бих отказал още сега. Аз съм отворен за предложения и разговори.Ще видим какво ще се случи. Много се зарадвах, когато се прибрах от Кипър, много хора ме заговарят по улицата и ме питат за Левски.Не е тайна, че това е отборът на моето сърце и няма значение в какво състояние се намира. Бих се върнал, но до момента не съм водил разговорих никого от клуба\", каза Гаджев.", "date": "2018.05.20", "title": "Гаджев: Много хора ме заговарят по улицата и ме питат за Левски"}
{"url": "https://offnews.bg/sviat/severna-i-iuzhna-koreia-v-spor-za-12-servitiorki-681007.html", "text": "Северна Корея настоя Южна Корея да върне обратно 12 сервитьорки, за които твърди, че са отвлечени, предава AFP.Те са работели в държавен севернокорейски ресторант в Китай. Управителят на ресторанта казва, че ги излъгал и принудил да го  последват по нареждане на южнокорейските тайни служби.„Южнокорейските власти трябва незабавно да върнат нашите гражданки обратно при семействата им и това ще покаже воля за подобряване на двустранните отношения“, заявяват от Пхенян.Сеул настоява, че те са избягали в страната преди около две години и са останали в нея по собствено желание.", "date": "2018.05.20", "title": "Северна и Южна Корея в спор за 12 сервитьорки"}
{"url": "https://offnews.bg/tenis/dzhokovich-gleda-pozitivno-na-zagubata-ot-nadal-681009.html", "text": "Въпреки, че бившият номер 1 в световната ранглиста Новак Джокович загуби от Рафаел Надал на 1/2-финалите в Рим, сърбинът извлече много позитиви от представянето си през седмицата.30-годишният тенисист измина дълъг път от началото на сезона и малко по малко започва да намира онази форма, която го отведе до върха на кортовете.\"Мога да извлека само позитиви, наистина нищо не очаквах от турнира, когато става дума за резултати, защото нямах добри такива напоследък. Доволен съм от начина, по който играх през изминалите три дни.Нямаше кой знае каква разлика между мен и Надал, което е добра новина. Рафа, разбира се, е най-добрият играч на клей в историята и е в невероятна форма. Трудно е да се играе срещу него на клей.Никога преди не съм се изправял пред такава ситуация и си помислих, че няма да ми отнеме дълго време, преди отново да се върна на победния път. Научих си урока и приех обстоятелствата.Хората са могъщи. Можем да променим нещата само за ден и истински вярвам в това. Изпитал съм го многократно през живота и кариерата ми.Един мач, или един турнир, може да преобърне всичко по един или друг начин. Има значение как се справяш, как го приемаш, как извличаш позитиви или негативи в своя полза за бъдещето\" каза Джокович.", "date": "2018.05.20", "title": "Джокович гледа позитивно на загубата от Надал"}
{"url": "https://offnews.bg/kultura/kitara-na-bob-dilan-prodadena-za-polovin-milion-dolara-681010.html", "text": "Китара на Боб Дилън беше продадена за половин милион долара на търг в събота в Ню Йорк.Китарата - Fender Telecaster - от 1965 г. е принадлежала на Роби Робъртсън, китаристът на Дилън, и на нея са свирили Дилън, Ерик Клептън и Джордж Харисън.Очакваната цена е била между 400 и 600 хил. долара, продадена е за 495 000 долара.Китарата бележи пътя на певеца и носител на Нобелова награда за литература от фолк песни като \"The Times They Are A-Changin'\" (1964) до електронни рок хитове като \"Like a Rolling Stone\" (1965).В събота бяха продадени и първата електрическа китара на Джордж Харисън, както и китара на Елвис Пресли от 1968 г. (за 115 000 долара). Коланът на Елвис, който той носи на концерт в Хаваи през 1972 г., бе продаден за $354,400.Диаментен пръстен, който Краля на рока подарява на почитател на концерт през 1975 г., бе купен за 100 хил. долара.Продажбата включваше костюми на Елтън Джон, Бритни Спиърс и Майкъл Джексън.", "date": "2018.05.20", "title": "Китара на Боб Дилън продадена за половин милион долара"}
{"url": "https://offnews.bg/analizi-i-komentari/evro-balkanizatcia-681020.html", "text": "Софийската среща на върха, която се проведе през седмицата у нас, може да бъде разглеждана като успех за всички. България успя да покаже, че е способна да вкара Западните Балкани в дневния ред на Брюксел, Брюксел показа, че му пука за държави, от които никога не се е интересувал особено, а политическите лидери на нашите съседи, демонстрираха пред своите избиратели, че смело вървят по пътя на модерните държави на Запад, в опит да се откъснат от руските влияния, китайските апетити и турските амбиции.Най-голяма е ползата за България. Ще граничи с по-силни икономики с по-големи нужди. Ще се строят пътища, ще се търсят стоки, услуги, ще нарастват доходите. Описана по този начин, перспективата изглежда чудесна.Но… Никой не може да каже колко ще е дълъг пътят, който ще трябва да извървят балканските страни към промяната, която ги очаква.Няколко дни преди срещата в София например, в Подгорица имаше нападение срещу журналистката Оливера Лакич, често разкриваща корупцията сред управляващия елит на Черна Гора, където голяма част от медиите са проправителствени. И освен всичко друго атакуват всеки дръзнал да критикува властта като „изменник” и „предател”.Като цяло, от няколко години целият регион е залят от нова агресивна стратегия за саморазправа с медиите, която включва най-различни инструменти. От толериране на политически таблоиди, които редуват четкане на имиджа на властта с криминални и жълти новини, до държавно дотиране на послушните и натиск върху все още свободните.Освен в България, виждаме подобни проблеми в Унгария, Полша, Словакия, Малта. В Македония всеки, който има положително отношение към Европейския съюз печели етикета „соросоид”. Сходна е картината и в Сърбия.И ако ЕС продължава да се прави, че проблем няма, скоро в неговия център, а и периферия ще се пръкнат разединени, зомбирани и разкъсани общества, които не само няма да се интересуват от европейски идеи и ценности, но и ще следват пряко модели на поведение, които са изгодни за хора, доста далеч от Европа.Брюксел трябва да помисли върху този проблем днес и чак след това да планира своето „утре”.", "date": "2018.05.20", "title": "Евро балканизация"}
{"url": "https://offnews.bg/obshtestvo/otrovna-li-e-vodata-na-sofia-681011.html", "text": "Отровна ли е водата на София? Този въпрос зададе вчера депутатът от \"БСП за България\" и зам.-председател на комисията по енергетика в Народното събрание Таско Ерменков.Той публикува следното съобщение в официалния си профил:Ерменков призова институциите, които разполагат с информация, или да опровергаят това като фалшива новина, или да предупредят гражданите на София.В отговор \"Софийска вода\" публикува , според което \"питейната вода в София е чиста, сигурна и с отлични качества\".\"Питейната вода, доставяна на потребителите на територията на Столична община, е с гарантирано качество и с отлични характеристики. Тя отговоря на абсолютно всички изисквания на Наредбата за качеството на водата и всичките ѝ физикохимични показатели са в норма. Питейната вода подлежи на постоянен денонощен мониторинг\", уверяват от дружеството.Те припомнят, че контролните проби се взимат в най-различни точки на водопреносната мрежа, а годишно се правят над 140 000 анализа на 8000 проби. Качеството на водата се следи от Лабораторно-изследователския комплекс на „Софийска вода“ по целия ѝ път от язовирите „Искър“ и „Бели Искър“, през пречистването и доставянето до домовете на потребителите.Преди два месеца комплексът обогати обхвата на акредитираните изследвания и вече може да прави не само задължителните по наредба изследвания, в това число и за живак, но и допълнителни микробиологични анализи на утайки и продукти, използвани в пречистването на води като белина и железен трихлорид, изследвания за наличие на уран, органични замърсители и елементи и др., пишат от \"Софийска вода\".Питейната вода в столицата е с ниско съдържание на разтворени соли в нея и това я прави подходяща за всекидневна употреба и полезна за нормалното функциониране на клетките в организма, уверяват те и прилагат таблица с данните за живак, уран и олово във водата, получени при измерванията на водата на 19 май. Вижте ги .Темата коментира и зам.-председателят на енергийната комисия в Столичния общински съвет инж. Симеон Славчев.\"Водата в София не е опасна и е качествена, и годна за пиене\" се казва в изявлението му, направено след разговор със зам.-изпълнителния директор на \"Софийска вода\" Васил Тренев. Последният категорично е отрекъл слуховете за замърсяване на питейната вода в столицата.Славчев е категоричен, че е недопустимо и неморално да се използва питейната вода в столицата за политически цели, защото водата е част от националната ни сигурност. \"Спекулациите и заигравките с водата са опасни\", предупреждава общинският съветник.Вододайните зони се охраняват от охранителна фирма и от полицията. Детайлите по охраната им да се разгледа на сесия на СОС, препоръчва инж. Славчев.", "date": "2018.05.20", "title": "Отровна ли е водата на София?"}
{"url": "https://offnews.bg/dw/kitaj-na-stapka-ot-edna-svoia-stara-mechta-681012.html", "text": "Само два дни след като Тръмп обяви излизането на Америка от ядреното споразумение от севернокитайския град Баянур потегли огромна влакова композиция. Пратката за Техеран съдържаше 1150 тона слънчогледово семе. Това бе премиерата на новото железопътно трасе, по което товарните влакове ще изминават разстоянието от вътрешността на Монголия до Иран с 20 дни по-бързо, отколкото по море. Украсеният със знамена влак имаше и символична мисия. Посланието гласеше, че и в бъдеще Иран ще си остане надежден партньор за Китай.Решението на Доналд Тръмп да се откаже от ядрената сделка с Иран и да наложи нови санкции срещу страната промени ситуацията. Русия, Германия, Великобритания, Франция и Китай обявиха, че продължават да държат на споразумението. Пекин дори възнамерява да разшири сътрудничеството си с Иран. Когато преди две години бяха отменени санкциите срещу Техеран, Китай и Ислямската република се договориха да увеличат десетократно двустранната си търговия през следващите десет години. Тези планове остават в сила и сега.Пекин иска стабилност в Близкия изток и подписа ядреното споразумение, за да предотврати по-нататъшното ядрено въоръжаване в региона. Освен това без регионалната сила Иран, новият китайски „Път на коприната\" не би могъл да функционира пълноценно. От 2006 година насам обемът на търговските сделки между двете страни се удвои. Китай е най-големият купувач на ирански петрол. Иран разполага с десет процента от всички открити в света петролни запаси. Миналата година Китай за първи път измести САЩ от мястото му на най-голям вносител на суров петрол. Това дава на китайското правителство по-изгодни позиции в преговорите за купуване на петрол.Петро-юаниСлед като запълни оставения от САЩ вакуум в Иран, Пекин се приближи на още една крачка до мечтата си за \"петро-юан\". Международното надмощие на долара се базира и на системата \"петро-долар\" – т.е. на факта, че от 1970-те години насам петролът в света се плаща изключително и само в долари. Досега американците извличаха големи печалби от доминиращата роля на долара. Пекин иска целият внос на петрол в бъдеще да се осъществява в китайски юани.Това би ограничило значително финансовите загуби на страната от обмяната на юани в долари, а и би подсилило позициите на китайската валута като международно платежно средство. Колкото повече страни осъществяват петролните си сделки в юани, толкова повече ще отслабва ролята на долара, а оттам и политическото влияние на САЩ. По този начин автоматично ще нараства и търсенето на китайски стоки и инвестиции. Иран, Венецуела и Русия вече осъществяват петролния си износ за Китай в юани. А покрай новите санкции, все повече страни ще избягват контактите си с американската финансова система и ще търсят сближаване с Китай.Китайците са наясно, че санкциите не са ефикасно средствоЗатова Пекин няма да подкрепи налагането на повече санкции срещу Иран. Китайското правителство е разбрало, че в условията на един многополюсен свят подобни мерки не могат да бъдат ефикасно средство за налагането на собствената външнополитическа воля. Барак Обама беше осъзнал този факт, докато Доналд Тръмп явно е убеден, че може да постигне повече в тази насока. Затова пък очевидно не му е ясно колко висока е цената, която ще трябва да плати.След споровете около опазването на климата и разправиите около търговските мита на САЩ, европейците сега вече имат още една тема, по която биха могли да се сплотят по-тясно около Китай и Русия. Дали те ще постигнат нещо – остава да видим. Защото, разбира се, те не са в състояние да принудят САЩ към отстъпки. За Тръмп вътрешнополитическият успех е далеч по-важен, отколкото това, че създава външнополитическа бъркотия. И той може да постигне този успех, ако иранците отстъпят по която и да е точка. Трябва да признаем, че опитът му не е съвсем безнадежден.", "date": "2018.05.20", "title": "Китай на стъпка от една своя стара мечта"}
{"url": "https://offnews.bg/koloezdene/liderat-v-dzhiroto-uvelichi-avansa-si-681021.html", "text": "Лидерът в генералното класиране на колоездачната обиколка на Италия Саймън Йейтс от отбора Mitchelton-Scott увеличи аванса си на върха, след като спечели 15-ия етап - 176 километра от Толмецо до Сапада за 4.37:55 часа и записа трета етапна победа в надпреварата.Йейтс направи атака 17 километра преди края и пресече пръв финалната линия, като успя да добави нови 51 секунди към аванса си пред втория Том Дюмулен от Sunweb, който финишира трети, а трети със същото време бе Мигел Анхел Лопес от Астана.Големият губещ в днешния етап бе Крис Фрум от Sky, който изостана на 1,32 минути зад победителя. Лидерът на Sky, който спечели вчерашния \"кралски\" етап до Монте Дзонколан, вече върви на цели 4.52 минути зад Йейтс във временното генерално класиране.Трети върви Доменико Поцовиво (Bahrain Merida), който е на 2:28 минути зад временния лидер.В понеделник е последният почивен ден в Джирото, а битката продължава във вторник с индивидуален часовник между Тренто и Роверето (34.2 км).Джирото ще завърши на 27 май в Рим.", "date": "2018.05.20", "title": "Лидерът в Джирото увеличи аванса си"}
{"url": "https://offnews.bg/temida/ostaviha-v-aresta-obvinenia-v-bludstvo-s-detca-v-stolichno-uchilishte-681013.html", "text": "Софийският градски съд остави в ареста обвинения в блудство с деца в столичното 17-о училище мъж, съобщи bTV.33-годишният Валентин Асенов отрича обвинението. Твърди, че е по-рано е признал вина под полицейски натиск.На влизане в съдебната зала Асенов криеше лицето си и каза, че не е извършил блудството.Заседанието беше закрито за медии.Ако бъде осъден, мъжът може да лежи в затвора между 5 и 20 години. Асенов не е осъждан за такова престъпление досега. Има регистрация за кражба.Той е имал законен достъп до училището като доставчик на закуски от голям хлебозавод.", "date": "2018.05.20", "title": "Оставиха в ареста обвинения в блудство с деца в столично училище мъж"}
{"url": "https://offnews.bg/obshtestvo/zhiteli-na-vladaia-na-poreden-protest-blokiraha-e-79-681015.html", "text": "Жители на столичния квартал \"Владая\" протестираха за пореден път срещу лошото състояние на пътищата в района, съобщи БНР. За кратко те блокираха движението по главния път София - Кулата. Протестиращите нямаха разрешение от Столичната община за този протест, нито за блокирането на пътя, въпреки това след кратки словесни престрелки с полицията, те успяха да излязат на пътното платно и за кратко блокираха движението.Вече 3 години жителите на Владая и околните села протестират срещу огромните тапи, които в час пик се оформят по пътя Перник - София и липсата на обществен транспорт. Исканията им обобщи един от протестиращите:\"Да правят временна организация на движението всяка сутрин в две ленти за движение, в посока към София, за да не се образува тази огромна тапа, която става тук всяка сутрин. Да може да се пътува по-нормално и по-бързо. Не може по 30-40 минути да седим на едно място и да нямаме нормално стигане до дадена точка\".Недоволните настояват за възстановяване на маршрутна линия 22, за която има решение на Столичния общински съвет, но няма разрешение от областната управа, обясни председателят на инициативния комитет.\"Преди имаше маршрутка, беше много удобно. Защо я махната, нямам идея\", каза жена от протеста.След два месеца изтича договорът и на други маршрутни линии, така че жителите на Владая ще се окажат без никаква транспорта връзка със София.Решенията за утвърждаване на транспортни схеми и за осъществяване на обществени превози на територията на Столична община са ангажимент на общинските власти, се казва в позиция на общастния управител Николай Пехливанов, разпратена до медиите. В позицията си той призовава общинските съветници да разгледат отново проблема и да вземат решение в полза на гражданите.", "date": "2018.05.20", "title": "Жители на Владая на пореден протест, блокираха Е-79"}
{"url": "https://offnews.bg/futbol/levski-sgazi-vereia-i-stigna-do-barazha-za-liga-evropa-video-681025.html", "text": "Левски ще играе бараж с Черно море за Лига Европа, след като победи безпроблемно Верея с 2:0 в двубой от 10-ия последен кръг от плейофите на Първа лига, игран на стадион \"Трейс Арена\".\"Сините\" бяха пълни господари на терена, но вратарят на старозагорци Даниел Наумов се отличи с няколко отлични спасявания след удари на Роман Прохазка, Васил Панайотов, Антонио Вутов и Ривалдиньо.Все пак герой за столичани за пореден път беше Паулиньо, който отбеляза и двата гола през втората част. Бразилецът се разписа с два красиви гола в 59-ата и 71-ата минути.След днешната победа Левски събра 64 точки и ще се изправи срещу Черно море в директен спор за място в Лига Европа през следващия сезон. Верея остава на шесто място с 36 пункта.", "date": "2018.05.20", "title": "Левски сгази Верея и стигна до баражa за Лига Европа (видео)"}
{"url": "https://offnews.bg/na-tozi-den/20-maj-parvi-izbori-za-evropejski-parlament-v-balgaria-680840.html", "text": "На този ден през 2007 г. се провеждат първите избори за Европейски парламент в България след приемането на страната в Европейския съюз. Подобен вот се провежда същата година в Румъния (на 25 ноември), другият нов член на Европейският съюз. Това са частични избори за Европейския парламент, тъй като се провеждат само в двете нови членки. След края на мандата на текущия парламент през 2009 г. се провеждат нови избори.В първите евроизбори на родна земя участват 14 партии и коалиции и двама независими кандидати. В предварителните избирателни списъци са включени около 6 741 000 души. За разлика от другите видове избори, при тези могат да гласуват само хора, които поне 60 дни от предходните 3 месеца имат постоянен и настоящ адрес в България. Заради това условие отпадат 232 800 избиратели, 185 000 от които са български изселници в Турция (български турци). Гласувалите през 2004 г. за евродепутати български граждани също са изключени от вота на 20 май 2007 г.Чрез него евродепутати вкарват БСП (тогава коалиция ПЕС), ГЕРБ, НДСВ, Атака и ДПС.", "date": "2018.05.20", "title": "20 май - първи избори за Европейски парламент в България"}
{"url": "https://offnews.bg/obshtestvo/slantce-do-obiad-temperaturite-do-26-gradusa-680978.html", "text": "Днешният ден ще започне в 6:00 с изгрева на слънцето. До обяд той ще е предимно слънчев в по-голямата част от страната. След обяд отново ще се развие купеста облачност, но само на отделни места ще превали и прегърми, според прогнозата на НИМХ-БАН. Прогнозата е за дъжд в областите Варна, Монтана и Шумен.Ще духа слаб до умерен вятър от север-североизток.Максималните температури ще са между 21° и 26°.Над планините преди обяд ще бъде предимно слънчево. След обяд ще се развие купеста облачност и на места ще превали и прегърми. Ще духа до умерен североизточен, по билата югозападен вятър. Максималната температура на височина 1200 метра ще е около 15°, а на 2000 метра – около 8°.Над Черноморието преди обяд ще има разкъсана облачност до незначителна. След обяд ще се развие купеста облачност, но само на отделни места, главно по северното крайбрежие ще превали краткотрайно. Ще духа до умерен вятър от север-североизток. Максималните температури на въздуха ще са между 21° и 26°. Температурата на морската вода е 17°-22°. Вълнението на морето ще бъде 1-2 бала.Слънцето ще залезе в 20:47 ч. Денят ще продължи 14 часа и 47 минути.", "date": "2018.05.20", "title": "Слънце до обяд, температурите - до 26 градуса"}
{"url": "https://offnews.bg/ikonomika/toplofikatcia-parnoto-v-sofia-da-skochi-s-4-remonti-spirat-toplata-681024.html", "text": "Парното в столицата да се повиши с 4 на сто от 1 юли, иска Топлофикация - София. От дружеството се готвят да подменят 20 км топлопроводи през това лято, за което са предвидени около 9 млн. лв.Топловоди ще бъдат подменяни в жк \"Младост 3\", покрай Трета градска болница, жк \"Света Тройца\", както и в централната градска част. От 20 до 29 август ще бъде спряна изцяло работата на ТЕЦ София. В този период ще бъде извършен преглед на съоръженията, а при необходимост и ремонт на отделни модули. От дружеството съобщават, че без топла вода по това време ще останат клиентите от централна градска част, които живеят в карето между ул. „История Славянобългарска”, бул. „Данаил Николаев”, ул. „Проф. Милко Бичев”, бул. „Евлоги и Христо Георгиеви”, бул. „Фритьоф Нансен”, бул. „Патриарх Евтимий”, бул. „Прага”, бул. „Пенчо Славейков”, бул. „Ген. Тотлебен”, ул. „Йоаким Кърчовски”, ул. „Дамян Груев”, района на „Руски паметник”, Зона Б - 5, Зона Б -17, Зона Б-18, Зона Б-19, ул. „Опълченска”, бул. „Княгиня Мария Луиза”, района на Сточна гара, ж.к „Банишора”, ж.к „Света Троица” и ж.к „Фондови жилища”.От дружеството предвиждат реконструкция на топлопреносната мрежа по улиците \"Граф Игнатиев\" и \"6-ти септември\", както и в района на строящите се нови обекти на метрото.Ремонтите започват на 5 юни, а целта е да приключат до края на септември.С оглед минимизиране на неудобството от липсата на топла вода за столичани, през тази година топлоподаването ще бъде спирано поетапно, по квартали и за по-кратки срокове, казват експерти от дружеството.По-голямата част от ремонтите ще се извършват през август, когато хората в София са по-малко, уточниха от топлофикация.", "date": "2018.05.20", "title": "Топлофикация: Парното в София да скочи с 4%, ремонти спират топлата вода поетапно от 5 юни"}
{"url": "https://offnews.bg/obshtestvo/machitel-iskal-da-probie-krakata-na-sv-talalej-sas-svredel-no-ratcet-680790.html", "text": "Църквата почита днес свети мъченик Талалей. Той бил лекар, родом от Ливан. След като смело изповядал своята вяра в Господа Иисуса Христа, съдията заповядал на двама палачи - Александър и Астерий със свредел да продупчат коленете му и като проврат въже вътре през продупчените кости, да го обесят на дърво.Невидима Божия сила побъркала ума на палачите и те вместо Талалей продупчили една дъска и я окачили на дървото. Когато мъчителят узнал това, помислил, че палачите умишлено се подиграват с него, и веднага заповядал да ги подложат на изтезания.Тогава Александър и Астерий сред мъченията извикали: Жив е християнският Господ! Отсега ние ставаме християни, вярваме в Христа и страдаме за Него!Като чул това, мъчителят заповядал да ги посекат с меч, а сам взел свредела и се помъчил да продупчи коленете на Талалей. Но изведнъж ръцете му се схванали и той трябвало да моли Талалей да го спаси, което незлобивият мъченик Христов и направил с молитвата си. По-късно Талалей бил хвърлен в морето, но не се удавил.Останал невредим, той бил хвърлен на зверовете в цирка, но те кротко ближели нозете му и се умилквали около него.Най-после св. мъченик Талалей бил посечен с меч и се преселил във вечния живот в 284 година.", "date": "2018.05.20", "title": "Мъчител искал да пробие краката на св. Талалей със свредел, но ръцете му се схванали"}
{"url": "https://offnews.bg/kultura/preporachvame-vi-maria-i-kalas-v-dom-na-kinoto-680973.html", "text": "Днес от 11,30 часа в Дома на киното ще бъде излъчен френският филм \"Мария и Калас\", режисиран от Том Волф.Той е портрет на изпълнителката, която в търсене на съвършенството се превърна в световна икона, на една страстна жена с изключителна съдба.Историята на един забележителен живот, разказан от първо лице.Калас хвърля светлина върху Мария, разкривайки дивата колкото буйна, толкова и уязвима - момент на интимност с легендарна фигура, изпълнен с цялата емоция, изразена от нейния уникален глас.Спектакълът \"Колко е важно да бъдеш сериозен /Години по-късно/\" ще се постави от 19,30 часа в Народен театър \"Иван Вазов\".В него авторът Том Томас се справя блестящо с предизвикателството да продължи историята на Уайлдовите герои, пренасяйки ги в 1933 година, когато Хитлер идва на власт в Германия, Голямата Депресия и Краха на Уолстрийт са в разгара си, а също и бомбардировките, тъгата по отминалите години и блестящата алегория на един изгубен щастлив живот с празните тенджери вместо каски на главите.Повече информация за спектакъла ще откриете .", "date": "2018.05.20", "title": "Препоръчваме ви: 'Мария и Калас' в Дом на киното"}
{"url": "https://offnews.bg/bojni/menidzharat-na-pulev-predpochita-sreshtata-s-uajt-da-e-v-london-a-ne-681016.html", "text": "Мениджърът на Кубрат Пулев - Нисе Зауерланд, заяви, че предпочита боят с Дилиън Уайт да се проведе в Лондон, а не в София, пише \"Тема спорт\".От агенцията на Кобрата все още водят преговори с промоутъра на Костотрошача - Еди Хърн, като се очаква двете страни да постигнат споразумение за бой на 28 юли.Те на два пъти отлагаха търга за договаряне на сблъсъка, като първоначалната дата бе 10 май, след това тя бе преместена за 17-и. Сега пък окончателната такава е 24-и. По думите на Зауерланд обаче няма да се стигне до въпросното наддаване и очакванията са в началото на идващата седмица да има подписване на договор.\"Преговорите продължават, но съм сигурен, че това ще бъде страхотен бой. Уайт се справи прекрасно срещу Лукас Браун и макар Кубрат да не е бил активен от доста време, това прави срещата още пo-вълнуваща. Надявам се, че ще уточним детайлите и до няколко дни ще имаме договор.Очаквам да се разберем за 28 юли, като това е датата, която коментираме и от двете страни. България е опция, но аз предпочитам Лондон и Кубрат би бил щастлив да се върне на Острова, ако има смисъл да го прави\", каза npeg Скай Спортс Нисе Зауерланд.Напрежението около провеждане на сблъсъка се покачва, като победата в него е от огромно значение за Кобрата. В момента той е основен претендент на световната титла на Антъни Джошуа за IBF, като успех ще му уреди възможност да атакува трофея в началото на следващата година.Уайт пък има няколко пътеки, по които може да стигне до бой за световен пояс и дори да загуби, ще продължи да бъде напред в ранглистите на WBA и WBC.", "date": "2018.05.20", "title": "Мениджърът на Пулев предпочита срещата с Уайт да е в Лондон, а не в София"}
{"url": "https://offnews.bg/obshtestvo/ulichen-fest-zatvaria-chast-ot-pozitano-680878.html", "text": "Столичната улица \"Позитано\" ще е затворена за пътни превозни средства днес между сградата на СДВР и ул. \"Марко Балабанов\" от 11 до 21 часа, съобщи Столична община. Център за градска мобилност ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, уточняват от ЦГМ. На мястото ще се проведе уличен фест. ", "date": "2018.05.20", "title": "Уличен фест затваря част от Позитано"}
{"url": "https://offnews.bg/na-tozi-den/izobretateliat-emil-berliner-e-roden-na-tozi-den-predi-167-godini-680994.html", "text": "На днешния ден преди 167 години в Хановер, Германия се ражда Емил Берлинер.Инженерът от еврейски произход има важен принос в развитието на телефонната технология и усъвършенства грамофона до съвременния му вид - с плочи.Берлинер имигрира в САЩ през 1870 г. През 1877 г., година след изобретяването на телефона от Александър Греъм Бел, получава патент за въглероден микрофон и за прилагането в телефонията на свободни контакти и индукционни бобини. Bell Telephone Company, основана от А. Бел, придобива патента и кани Берлинер да работи като главен специалист по телефонна техника.През 1887 г. Берлинер патентова грамофона (усъвършенстван модел на фонографа, изобретен от Томас Едисон), като решава вместо цилиндри за запис и възпроизвеждане на звука да използва дискове, на които игличката се движи хоризонтално, а не вертикално, което намалява изкривяванията, причинявани от гравитацията. През 1895 г. основава Berliner Gramophone, първата компания, която продава грамофонни записи. Две години по-късно открива филиал във Великобритания - Gramophone Company (понастоящем EMI - една от най-големите звукозаписни компании в света), а година по-късно - в Германия - Deutsche Grammophon.Берлинер е привлечен и от аеронавтиката. През 1908 г. изобретява самолетен двигател с вътрешно горене с звездообразно разположение на цилиндрите, който се използва широко в самолетостроенето. През 1919-1926 г. построява и успешно изпитва във въздуха три хеликоптера.Един от хеликоптерите на Берлинер. Снимка: Wikimedia Със съпругата си Кора Адлер имат 7 деца, а едно от тях - Хенри Берлинер, изобретява хеликоптер, който излита успешно в началото на 1919 г. Тогава Берлинер - младши работи под ръководството на баща си.Умира на 3 август 1929 г. на 78 години във Вашингтон, САЩ.", "date": "2018.05.20", "title": "Изобретателят Емил Берлинер е роден на този ден преди 167 години"}
{"url": "https://offnews.bg/protesti/zhiteli-na-vladaia-blokirat-pat-e79-zaradi-nekachestvenia-no-skap-rem-680932.html", "text": "Жители на Владая планират да блокират днес път Е79 в 11.30 ч. Подкрепа за протеста на Владайци са заявили и хора от селата Мърчаево, Драгичево, Рударци, Кладница, както и градовете Перник, Радомир и Кюстендил.Излизаме на протест, за да покажем, че сме непримирими пред арогантността и безхаберието на институциите, пише инж. Васил Николов, председател на инициативния комитет, в писмо до медиите.Той разяснява и причината за недоволството.Вследствие на ремонта се наводняват къщи, падат подпорни стени, два месеца след него пропадат шахти и се появяват дупки, заявява той.Протестиращите искат министърът на регионалното развитие Николай Нанков да се заеме със случая, \"тъй като нашите разговори с пътната агенция и главния секретар на МРРБ останаха без резултат\".Те настояват още до реализирането на реверсивно движение да има временна организация на движението в посока София всяка сутрин между 6.30 и 10 часа, както и за сформирането на граждански обществен съвет, който да контролира ремонтните дейности.Хората се оплакват също, че комуникацията с областния управител се осъществява много трудно, че той често отсъства в дните за прием.Те настояват премиерът Бойко Борисов да се заеме със случая и да се възстанови движението на маршрутната линия.\"При разговорите ни с Областния управител Николай Пехливанов и неговият екип попаднахме на хора, които търсят причина как да не ни решат проблема, вместо да си свършат работата. Областния управител Николай Пехливанов не се съобразява с проблема на гражданите и не дава разрешение на Столична община да възлага линиите на маршрутките на фирма, която да извършва превоз на пътници. Много трудно се осъществява комуникацията с Областния управител. Почти никога не може да бъде намерен в Областната управа, няма го и в дните за прием, а когато сме се срещали с него или негови представители сме попадали на хора, които търсят причина да не решат проблема\", пише инж. Николов.В отговор на обвиненията от АПИ съобщиха в петък, че актуализират проекта за реверсивно движение със светофарна уредба на път I-1 през Владая, при изхода на селото в посока София. Предстои среща с инициативния комитет, уверяват от агенцията.\"Търси се решение за повишаване на безопасността и организацията на движението в този участък, тъй като от София влизането във Владая е с ляв завой, а лентите за движение са само три\", уточняват от АПИ.До края на месеца предстои среща на представители на АПИ с инициативния комитет по повод движението по първокласния път в участъка от км 276+162 до км 278+566, допълват от агенцията. В нея ще участват експерти от АПИ и Областно пътно управление - София, служители от Столична община, на район \"Витоша\" и сектор „Пътна полиция“.\"Целта е на нея да бъде взето съвместно решение и да бъдат набелязани стъпки за повишаване безопасността и безконфиктно придвижване на превозните средства и пешеходците в участъка.\"В момента на път I-1 в района на Владая ежедневно има две ленти за движение в посока София - Перник, а в края на празнични и повече от два почивни дни се осигуряват две ленти в посока Перник - София.", "date": "2018.05.20", "title": "Жители на Владая блокират път Е79 заради некачествения, но скъп ремонт. Искат си и маршрутките"}
{"url": "https://offnews.bg/kultura/liuk-beson-obvinen-v-iznasilvane-680996.html", "text": "Полицията в Париж разследва обвинение в изнасилване, отправено срещу Люк Бесон – един от най-популярните френски кинорежисьори, сценаристи и продуценти.Жалбата е подадена в парижкото полицейско управление в петък от актриса, предаде Би Би Си.„Люк Бесон категорично отхвърля тези изфабрикувани обвинения“, съобщи адвокатът на режисьора Тиери Маремберт пред AFP.Жалбоподателката и Бесон се познават, той никога не се е отнасял неподходящо към нея, категоричен е адвокатът.59-годишният Бесон е режисьорът на „Безкрайна синева“ (1988 г.), „Леон“, „Метро“, „Петият елемент“, „Никита“.Жената е имала двугодишна връзка с него, допълва AFP. Тя е свидетелствала, че е усещала натиск да бъде интимна с режисьора, за да има успех на професионалното си поприще.Тя твърди, че нападението е станало в хотел Bristol в Париж.Бесон не е бил разпитан, той е извън страната. Той е женен, има три деца от сегашния си брак и две от предишни връзки. Женил се е четири пъти, включително за актрисата Мила Йовович.", "date": "2018.05.20", "title": "Люк Бесон обвинен в изнасилване"}
{"url": "https://offnews.bg/obshtestvo/pohod-ot-kniazhevo-do-kopitoto-v-pamet-na-boian-petrov-680983.html", "text": "Десетки се включиха в поход от Княжево до Копитото в памет на Боян Петров днес. Той започна в 9 ч.Групата се събра при бар \"Шишарката\", а походът бе организиран чрез Фейсбук.\"Ние сме група приятели, които имаха честта да се докоснат до величието и енергията на Боян Петров, докато работехме с него през последните две години.В неделя организираме поход в негова памет по маршрута, за който той постоянно ни разказваше - от Княжево до Копитото. Маршрут, който така и не успяхме да извървим заедно с него. По този маршрут той тренираше преди всеки връх, а ние само слушахме с вдъхновение\", написаха инициаторите в създадената за целта  и канят всеки желаещ да се присъедини.Българският алпинист изчезна на 3 май при опит за изкачване на връх Шиша Пангма. Спасителната операция не доведе до неговото откриване.", "date": "2018.05.20", "title": "Поход от Княжево до Копитото в памет на Боян Петров"}
{"url": "https://offnews.bg/offtopic/snimki-tomislav-donchev-kato-morfej-ot-matritcata-za-karnavala-v-ga-681014.html", "text": "Вицепремиерът Томислав Дончев и неговата съпруга Светлана се преобразиха в герои от култовия филм \"Матрицата\" за карнавала на хумора, който се проведе на 19 май в Габрово.Дончев е в ролята на Морфей, а неговата съпруга в тази на Тринити. Вицепремиерът сподели и богата галерия от карнавала във Фейсбук. В социалната мрежа той написа: \"Знаеш какво е само ако си бил там.\"", "date": "2018.05.20", "title": "Снимки: Томислав Дончев като Морфей от 'Матрицата' за карнавала в Габрово"}
{"url": "https://offnews.bg/zvezdi/hari-podari-na-megan-prasten-na-pokojnata-si-majka-printcesa-daiana-680998.html", "text": "Сватбеният подарък на принц Хари към съпругата Меган Маркъл му е пръстен с аквамарин, принадлежал на майка му - покойната принцеса на Уелс Даяна, съобщи Би Би Си.Младоженците, които вече са херцог и херцогиня на Съсекс, се венчаха в събота, 19 май. Те размениха сватбените си клетви и пръстени пред кралицата и 600 гости в дворцовия параклис \"Сейнт Джордж\" в замъка Уиндзор.Хиляди се стекоха по улиците, за да видят двойката в сватбения ѝ ден, милиарди гледаха церемонията по телевизията или онлайн, а днес британското кралско семейство благодари на тези, които пътуваха до Уиндзор за сватбата.Празненствата завършиха с вечеря и фойерверки във Фрогмор хаус, близо до замъка Уиндзор. 200 от най-близките приятели на Меган и Хари и семействата им се включиха в събитието на домакина - бащата на младоженеца и престолонаследникът принц Чарлз.Младоженците нощуваха в замъка Уиндзор. Очаква се, че те няма да заминат веднага на меден месец, а ще останат във Великобритания известно време.Във вторник Меган ще присъства на първото си кралско градинско парти в Бъкингамския дворец. Тогава двойката ще уважи 70-ия рожден ден на престолонаследника и принц на Уелс - Чарлз.", "date": "2018.05.20", "title": "Хари подари на Меган пръстен на покойната си майка - принцеса Даяна. Двамата вече са херцог и херцогиня на Съсекс"}
{"url": "https://offnews.bg/sviat/roditelite-na-streletca-ot-teksas-sa-potreseni-ot-napadenieto-681023.html", "text": "Седемнайсетгодишният ученик, който в петък уби 10 и рани 13 души, след като откри огън в училище в района на Хюстън, е изглеждал \"извънредно неемоционален\" на сутринта след нападението.Това съобщи снощи за Ройтерс един от адвокатите на младежа, идентифициран от властите като Димитриос Пагуртис.Той е обвинен в убийство по параграф, за който в Тексас се предвижда смъртна присъда.Вчера стана ясно, че според властите нападателят е планирал стрелбата.Никълъс Пьол, един от двамата адвокати, наети от родителите на стрелеца, каза, че е прекарал общо един час с Пагуртис в ареста през нощта срещу събота.\"Той е много емоционален и извънредно неемоционален\", бе отговорът на юриста на въпрос какво е душевното състояние на клиента му. \"Има неща, които той разбира, и има неща, които не разбира\", добави Пьол.Родителите на младежа разпространиха вчера изявление, че сътрудничат на властите за разследването. Те заявяват, че са \"потресени\" от случилото се и изразяват съболезнования към роднините на убитите и ранените, предаде Ройтерс.", "date": "2018.05.20", "title": "Родителите на стрелеца от Тексас са потресени от нападението"}
{"url": "https://offnews.bg/kultura/kan-2018-triumf-na-silnoto-sotcialno-i-politichesko-kino-680997.html", "text": "Семеен портрет в интериор на едно измислено, но и истинско семейство от маргинали, запазили въпреки всичко човешкото в себе си и способността да обичат.ГОЛЯМАТА НАГРАДА е за „Черния Ку-клукс-клановец\" на американеца Спайк Лий. С шапка, на която пише „Black” и силно развълнуван, той каза, че взема наградата от името на хората от Бруклин. Полицейски трилър и остра сатира на Ку-клукс-клан, расисткия екстремизъм и днешната американски реалности.НАГРАДАТА НА ЖУРИТО отиде при ливанския филм “Capharnaum” на Надин Лабаки – виртуозна работа с деца и сюжет, отразяващ фундаментално важни истини за съвременния свят. Борбено и ангажирано кино. В емоционална реч режисьорката, придружена от малкия си актьор, сирийското момче, каза: „Ние всички тук можем да променим нещо!“. Същевременно сподели, че въпреки усилията си не е могла да спаси една от героините си от работа на улицата. „Посвещавам филма на своятна страна“ – завърши Лабаки.НАГРАДАТА ЗА МЪЖКА РОЛЯ отиде при МАРЧЕЛО ФОНТЕ от италианския филм „Гледачът на кучета“ на Матео Гароне. Дребничкият грозноват непрофесионален актьор сподели с особената си, леко смешна дикция, че като малък, когато слушал дъжда му се счували аплодисменти. „Моето семейство е киното, това сте вие!“ – сърдечно изповяда той.НАГРАДАТА ЗА РЕЖИСУРА получи полският режисьор Павел Павликовски за черно-белия си филм „СТУДЕНА ВОЙНА“.НАГРАДАТА ЗА СЦЕНАРИЙ беше поделена между Аличе Рорвахер от Италия за „ЩАСТЛИВ КАТО ЛАЗАРО“ и Надер Саеивар за „ТРИ ЛИЦА“ на Джафар Панахи, който не бе допуснат от иранските власти да представи филма си в Кан. Наградата получи неговата дъщеря.НАГРАДАТА ЗА ЖЕНСКА РОЛЯ бе присъдена на Самал Йеслямова за мощното ѝ автентично присъствие в „Айка“ на Сергей Дворцевой. Разплакана, тя успя само да благодари на режисьора си.И накрая журито с величествената президентка Кейт Бланшет (в черна рокля с червени елементи, стоящи като ангелски крила) направи един изключителен и рядко срещан жест. С разрешението на президента на фестивала и артистичния директор то присъди СПЕЦИАЛНА „ЗЛАТНА ПАЛМА“ на „Книга с образи“ на легендата на френското и световно кино Жан-Люк Годар за това, че той „отмества границите на киното“. Продуцентите, които получиха наградата казаха, че те ще му занесат „Палмата“ като тримата влъхви...НАГРАДАТА НА „ОСОБЕН ПОГЛЕД“ отиде при уникалния „Граница“ на Али Абаси.НАГРАДАТА „ЗЛАТНА КАМЕРА“ за най-добър първи филм беше присъдена на белгийския филм „Момиче“ на Лукас Донт.ЖУРИТО НА ФИПРЕССИ (Международната федерация на кинематографичната преса) с президент един от най-известните френски критици Мишел Симан присъди три награди: на южнокорейския «Изгаряне» на Лий Чанг-Донг от конкурса, на «Момиче» на Лукас Донт от «Особен поглед» и на «Един ден» на Зофия Силаги представен в «Седмица на критиката».", "date": "2018.05.20", "title": "Кан 2018: Триумф на силното социално и политическо кино"}
{"url": "https://offnews.bg/futbol/avtobusat-na-tcarvena-zvezda-se-zapali-i-pomrachi-praznenstvata-v-belg-681001.html", "text": "Празничният автобус на Цървена звезда се запали, докато фенове и футболисти пируваха спечелването на 28-ата титла на тима по улиците на Белград.Откритото превозно средство, на когото се качиха играчите след мача с Вождовац, за малко да превърне радостното събитие в трагедия.Футболистите и ръководството на Цървена звезда потеглиха с него от стадион \"Райко Митич\". В близост до големия белградско храм \"Свети Сава\" двигателят му се запали, а всички в него бързо избягаха.Бързата намеса на пожарникарите предотврати по-сериозна ситуация. Жертви и пострадали за щастие няма. Пожарът беше овладян бързо, а след това празненствата продължиха на емблематичната за града крепост Калемегдан.Футболистите пък се насочиха към ресторант в града, където вдигнаха наздравица за успеха. Първоначалните версии са, че автобусът се е запалил от хвърлена факла.Пиротехнически средства носеха, както феновете в шествието, така и самите футболисти, който се возеха в автобуса. ", "date": "2018.05.20", "title": "Автобусът на Цървена звезда се запали и помрачи празненствата в Белград (видео)"}
{"url": "https://offnews.bg/futbol/georgi-petkov-vleze-v-liubopitna-anketa-sred-fenovete-na-tcska-681003.html", "text": "От \"Официална група на ЦСКА\" пуснаха повече от любопитна анкета. В нея се пита: \"Кой искате да сложи червената фланелка?\".Посочени са 4 възможни опции от българското първенство - играчите на Ботев Пд Тодор Неделев и Стивън Петков, бранителят на Берое Камен Хаджиев и вратарят на Славия Георги Петков.Има и избор \"Друг\". Убедителен водач в допитването е Неделев, събрал малко над 620 гласа към 19:00 часа вчера, пише \"Тема спорт\".Втори бе Стивън Петков с 248 вота, докато Хаджиев (19) и Георги Петков (4) събираха доста по-малко подкрепа. За \"Друг\" играч пък бяха гласували малко над 50 човека.В същата група във фейсбук беше пусната и анкета за \"Играч на сезона” като битката реално е за второто място. Първи с над 1100 вота е Фернандо Каранга, а след него на малка разлика един от друг се движеха Кристиян Малинов (167 гласа) и Кирил Десподов със 132.", "date": "2018.05.20", "title": "Георги Петков влезе в любопитна анкета сред феновете на ЦСКА"}
{"url": "https://offnews.bg/bojni/seriozen-boj-mezhdu-200-fenove-na-tcska-i-loko-pd-7-sa-raneni-video-681002.html", "text": "Сериозен бой между фенове на Локомотив Пловдив и ЦСКА се разигра по време на бойната гала вечер в зала \"Колодрума\" в Пловдив \"Fuerte En El Ring\", съобщи МВР. 7 полицаи са леко ранени.Сблъсъкът станал след боксовия мач между Владислав Кънчев, който е от фракцията на “червените” - “Енимълс” и Виктор Николов от \"Лаута Арми\".  Представителят на агитката на пловдивчани спечели по точки, което предизвика силно недоволство от страна на феновете на тима от София, след като техният любимец бе ощетен.Последва страхотно меле, при което хвърчаха маси, столове, факли и други предмети. Също така гръмнаха и няколко бомбички и димки. Гала вечерта бе прекъсната след намесата на органите на реда.В боя са участвали близо 200 ултраси на двата футболни клуба - стотина цесекари и още толкова запалянковци на \"черно-белите\".Първият сигнал за започнал масов бой в публиката е получен в МВР в 23:30 часа вчера. Той се пренесъл и извън залата. Намесили се екипи на Специализирани полицейски сили, ангажирани да следят за реда около спортното съоръжение. Осем души са задържани, съобщават от пресцентъра на МВР.Охраната в залата е била обезпечавана от частна охранителна фирма.Материалите по случая са докладвани в Районна прокуратура–Пловдив.Изясняването на обстоятелствата продължава.", "date": "2018.05.20", "title": "Сериозен бой между 200 фенове на ЦСКА и Локо Пд, 7 са ранени (видео)"}
{"url": "https://offnews.bg/sviat/prebiha-kmeta-na-solun-681005.html", "text": "Кметът на втория по големина гръцки град - Солун - беше пребит от дузина екстремисти-националисти и откаран в болница, предаде Ekathimerini.75-годишният Янис Бутарис е бил ритан в главата и удрян с бутилки. Той е с рана на главата и единия крак.Нападението станало по време на участие на кмета в церемония за свалянето на знамената в памет на геноцида на етническите гърци в Османската империя през Първата световна война и в последвалата я Гръцко-турска война.10-ина души приближили 75-годишния Бутарис и му казали да напусне събитието, а след това са започнали да го замерят с бутилки.\"Беше кошмар. Няколко души ме нападнаха. Удряха ме навсякъде\", споделя кметът пред гръцки репортер.Сътрудници на кмета му помогнали да избяга от нападателите и го отвели в болница, където той е прекарал нощта.Кметът е известен с позициите си срещу национализма.По време на църковната служба по-рано през деня в памет на жертвите, присъстващите политици са били освиркани.Политиците в страната осъдиха нападението. Министър-председателят Алексис Ципрас нарече нападателите \"крайнодесни насилници, които трябва да понесат последствията от действията си. Управляващата Сириза описа случилото се като \"фашистки опит за сплашване\" на кмета. Основната опозиционна партия - Нова демокрация, също осъди нападението и призова извършителите му да бъдат арестувани незабавно.", "date": "2018.05.20", "title": "Пребиха кмета на Солун"}
{"url": "https://offnews.bg/izbori/izborite-v-galiche-ne-minaha-bez-narushenia-otkriha-falshifitciran-pr-681022.html", "text": "Под засилено полицейско присъствие и напрежение в края на изборния ден премина гласуването за кмет в пословичното село Галиче.В спора за кметското място спорят трима. Те ще наследят осъденият вече бивш кмет Ценко Чоков.Той има присъда на първа инстанция за отвличане, побой и палеж, а в Галиче са без кмет от две години.По време на изборния ден представители на БСП в една от мобилните подвижни секции откриха фалшифициран протокол.Той е открит с вече попълнените гласове и написан невалиден час - на документа пишело 20:15 часа, а е намерен преди това.Председател на секционната избирателна комисия, която е оформила протокола с невярно съдържание, е баща на народен представител от ГЕРБ, В избирателната комислия в Бяла Слатина е получен сигнал, че в Галиче е отвореан урна преждевременно и преди края на изборния ден.Сигналът е разгледан, но молбата на жалбоподателя за анулиране на гласовете от секцията, е отхвърлен. Според Комисията нарушението, което е направено, не влияе на резултата, тъй като става въпрос за подвижна секция и в нея са гласували на 100% от избирателите.Крайните резултати станаха ясни около 21 часа. Кандидатите на ГЕРБ (страхил Стоянов) и БСП (Веселин Тушинов) отиват на балотаж.Стоянов е събрал 369 гласа, а неговият опонент от БСП - 388.Изборният ден в населеното място приключи при 61 % избирателна активност. Гласували са 915 избиратели от 1497 имащи право на глас. На територията на кметството бяха разкрити 4 избирателни секции.", "date": "2018.05.20", "title": "Изборите в Галиче не минаха без нарушения, откриха фалшифициран протокол (обновена)"}
{"url": "https://offnews.bg/sviat/sasht-i-kitaj-se-sporazumiaha-niama-da-ima-targovska-vojna-681004.html", "text": "Вашингтон и Пекин се споразумяха да изоставят плановете за търговска война и да не вдигат взаимно митата за внос, предаде AFP, като цитира държавната китайска медия.Съобщението идва след разговори на високо ниво в американската столица след месеци на напрежение.Вицепремиерът Лиу Хе, който водеше преговорите във Вашингтон, заяви: \"Двете страни постигнаха консенсус, те няма да воюват в търговска война и ще спрат взаимното увеличение на митата\", предаде държавната агенция \"Синхуа\" днес.Лиу нарече споразумението \"необходимост\" и добави: \"В същото време, трябва да се осъзнае, че размразяването на леда не може да стане за един ден, решаването на структурните проблеми в икономиката и търговията между двете страни ще отнеме време\".По-рано в съвместно изявление Вашингтон обяви, че Пекин ще увеличи \"значително\" вноса на американски стоки и услуги, без да уточни подробности.Разговорите във Вашингтон водеха финансовият министър Стивън Мнучин и Лиу, който се срещна и с президента Доналд Тръмп. По-рано имаше и среща в Пекин.Миналата година търговският дефицит на САЩ с Китай достигна $375.2 милиарда. Вашингтон се стреми той да бъде намален с поне $200 милиарда до 2020 г. Съвместната декларация обаче не показва, че в Китай преследват същата цел.Новото търговско споразумение е за значително увеличение на търговията в областта на селското стопанство, енергетиката, в областта на медицинските грижи, високите технологии и финансите. Постигната е договореност и в областта на интелектуалната собственост.", "date": "2018.05.20", "title": "САЩ и Китай се споразумяха: няма да има търговска война"}
{"url": "https://offnews.bg/politika/gerb-prashtat-signal-do-dans-za-posta-na-tasko-ermenkov-s-otrovenata-681017.html", "text": "ГЕРБ ще изпратят сигнал до прокуратурата и ДАНС за публикацията на депутата от БСП Таско Ерменков, че водата в София е отровена.Станислав Иванов от ГЕРБ заяви по време на брифинг, че иска да научи и каква е реакцията на \"Позитано\" 20 и лидера на партията Корнелия Нинова.„Г-н Ерменков е народен представител и той знае всички механизми и способи, според които може да се сдобие с нужната му информация, дори да предизвика изслушване в зала, за да се сдобие с необходимата му информация, преди да пусне такъв статус във „Фейсбук“. Защо го е направил той, не мога да кажа“, каза Иванов, цитиран от \"Фокус\". Той отбеляза, че това не е първият такъв статус на Ерменков.„Предишният път той спомена, че САЩ и Европа могат да си гледат работата едва ли не и каза, че този статус го е написал по гащи. Ако това е така, къде са БСП, къде е г-жа Нинова, защо и дали те ще се намесят? Ако те не се намесят, защо няма да се намесят? Ако предишният път са се смяли на г-н Ерменков, този път отново ли ще се смеят? Тук става въпрос за 2 млн. жители на столицата, които се чудят какво да правят“, заяви Иванов.", "date": "2018.05.20", "title": "ГЕРБ пращат сигнал до ДАНС за поста на Таско Ерменков с 'отровената' вода"}
{"url": "https://offnews.bg/politika/izbori-v-2-obshtini-8-kmetstva-za-naslednitci-na-kmetove-pobojnitci-g-680999.html", "text": "Две общини и 8 кметства в страната започват частични местни избори за избор на кмет.Жителите на община Макреш, област Видин ще избират кмет, след като на 4 януари Общинската избирателна комисия прекрати предсрочно пълномощията на кмета на общината Иван Каменов. Той бе кмет пети мандат, подкрепян от БСП, и подаде оставка по лични причини. Кандидатите за кметския пост са: Митко Антонов (БСП), Николай Ненчев (ГЕРБ), Цветомир Николов (Инициативен комитет) и Веселин Велков (Инициативен комитет).Кметски избори има и в община Лозница, област Разград. Там един срещу друг се изправят Ниязи Ниязимов от ГЕРБ, Севгин Шукри от ДПС и Цветомир Савов от БСП. До изборите се стигна, след като през февруари кметът Айхан Хашимов е осъден бе осъден условно за неправомерно изразходване на бюджетни средства.Избори ще се проведат и в кметство Галиче, община Бяла Слатина, област Враца. Трима са кандидатите за мястото на арестувания кмет Ценко Чоков: Страхил Стоянов - (ГЕРБ), Николай Банков (ВМРО – Българско национално движение) и Веселин Тушинов (БСП). До изборите се стигна, след като през февруари съдът прекрати правомощията на Чоков с мотива, че той не може да изпълнява задълженията си от ареста, където е от 2016 г.Преди малко повече от седмица Чоков, който 20 г. бе кмет на Галиче, бе признат за виновен от Специализирания съд за отвличане, побой и палеж на автомобил. Той бе осъден на 4 г. и 6 месеца затвор, от които 2 ще бъдат приспаднати заради престоя му в ареста.В кметство Маломир, община Върбица, област Шумен, също избират кмет, след като предишният - 26-годишният Даниел Перушински започна работа като полицай и оваканти поста. За неговото място ще се борят Деян Малинов Чолаков от ГЕРБ и Алдин Чолаков от ДПС.Кметски избори има и в кметство Миланово, община Велики Преслав, област Шумен. Кандидатите са Хасан Хасанов (ГЕРБ) и Салим Ахмед (ДПС). Предишния кмет на - Ариф Мехмед Мехмед - подаде молба за предсрочно прекратяване на пълномощията му.В Лясково, Добрич също избират кмет между Захари Асенов (ГЕРБ), Божко Божков (Земеделски народен съюз) и Костадин Куртев (БСП). Предишният - Ивелин Ковачев - почина през декември 2017 г.Двама са и кандидатите за кмет на село Семчиново, община Септември, област Пазарджик: Димитър Джамов (ДПС) и Пламен Темелков, издигнат от Инициативен комитет. Предишният бе отстранен предсрочното. Срещу Пламен Темелков са повдигнати обвинения за трафик на хора в Испания.В изборите в кметство Беден, община Девин, област Смолян участват трима кандидати - Николай Димов (БСП), Стоян Настанлиев (ГЕРБ) и Румен Каров (ДПС). Там кметството остана без кмет, след като досегашният - Захари Стоилов, замина на гурбет в чужбина.В кърджалийското Мост също избират кмет между Емин Исмаил (ГЕРБ) и досегашния - Лятиф Расим (ДПС). Пълномощията на Лятиф Расим бяха прекратени предсрочно в края на 2017 г. заради участието му в търговско дружество.На изборите в хасковското кметство Криво поле се състезават Андрей Гаджев (ГЕРБ) и Асен Христов (ДПС). Редовно избрания кмет Стойчо Стоев бе отстранен заради влязла в сила присъда за шофиране след употреба на алкохол.", "date": "2018.05.20", "title": "Избори в 2 общини 8 кметства за наследници на кметове побойници, гурбетчии и трафиканти"}
{"url": "https://offnews.bg/politika/denitca-zlateva-edinstvenoto-badeshte-pred-zapadnite-balkani-e-v-es-681006.html", "text": "„Успех е, че срещата на върха в София се провежда след 15 г. Подобен форум имаше в Солун през 2003 г., малко преди България да подпише Договора за присъединяване към ЕС. За това време държавите членки даваха надежди на страните от Западните Балкани, но нямаше проведена подобна среща. От тази гледна точка, самото ѝ провеждане и вкарването на темата в европейския дневен ред е успех”, каза пред БНТ зам.-председателят на БСП Деница Златева.„Тук се получи малък дисбаланс, защото в стратегията се говори за разширяване, а в документите от срещата се говори за Европейска перспектива пред Западните Балкани, а през 2003 г. говорихме, че единственото бъдеще пред Западните Балкани е в ЕС”, каза Златева и предположи, че това вероятно се дължи на вътрешните проблеми на ЕС и разнопосочните мнения на големи държави членки.Например канцлерът на Германия Ангела Меркел е радетел за приемането на страните от Западните Балкани, но френският президент Еманюел Макрон заяви в София, че първо ЕС трябва да се реформира, преди да се говори за неговото разширяване.„Новината от софийската среща, че между премиерите на Гърция и Република Македония е постигнато съгласие около името на Македония, е историческа”, категорична бе тя. Златева добави, че предстоят тежки преговори между двете страни и предположи, че в началото на юни двамата премиери ще се срещнат отново.Тя отбеляза обаче, че от срещата в София е имало повече очаквания.Златева коментира и въпроса за АЕЦ „Белене”.\"Ние ще подкрепим развитието на този проект. За нас е много важно как ще бъде структурирано финансирането му, дали ще има държавно участие и гаранции. Ясно е, че бъдещето минава през изграждането на нови мощности, но трябва да видим каква ще е позицията и на инвеститора, и на българската държава. Защото управляващите са в позата \"днес сме на едно мнение, след преспиване сме на друго”, каза зам.-председателят на БСП, визирайки премиера Бойко Борисов, който наричаше АЕЦ „Белене” \"гьол\".Златева коментира, че президентът Румен Радев е доказал, че е президент на България, че отстоява националните интереси и приоритети на страната.", "date": "2018.05.20", "title": "Деница Златева: Единственото бъдеще пред Западните Балкани е в ЕС"}
{"url": "https://offnews.bg/sviat/pochina-predsedateliat-na-lg-680995.html", "text": "Почина председателят на LG – четвъртият по големина конгломерат в Южна Корея – Ку Бон-му.73-годишният Ку Бон-му е починал вследствие на заболяване, от което е страдал около година, се казва в изявление на LG Group, цитирано от „Ройтерс“. Заболяването не се посочва, уточнява се само, че в този период той е претърпял операция.Му става третият ръководител на LG на 50-годишна възраст през 1995 г. и установява три ключови бизнеса: в електрониката, химикалите и телекомуникациите. Той допринася за конкурентоспособността на индустриалния сектор и икономическото развитие на страната.Наскоро дългогодишният председател на LG е обявил, че планира да номинира за поста си в Борда на директорите племенника си Ку Куанг-му, който Му осинови през 2014 г. Той притежава 6% от LG Group и работи като високопоставен служител в LG ElectronicsПогребението на Ку Бон-му ще бъде в тесен кръг по искане на семейството му.", "date": "2018.05.20", "title": "Почина председателят на LG"}
