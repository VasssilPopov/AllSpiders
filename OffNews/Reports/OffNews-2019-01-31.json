{"url": "https://offnews.bg/ikonomika/stroezhat-na-gazoprovoda-turski-potok-prez-balgaria-shte-struva-2-7-mi-696657.html", "text": "\"Булгартрансгаз\" ще строи продължението на газопровода \"Турски поток\" през България.От дружеството днес съобщиха, че Фаза 3 от процедурата Open Season на \"Проект за развитие и разширение на газопреносната система\" е с положителен резултат.\"С подадените ангажиращи заявки от ползвателите е резервиран 100% от обявения в рамките на Фаза 3 капацитет на българо-турската граница и 100% от обявения капацитет на българо-сръбската граница. След постигнатия положителeн резултат в икономическия тест, „Булгартрансгаз“ ЕАД взе окончателно инвестиционно решение за реализиране на „Проект за развитие и разширение на газопреносната система\", в съответствие с което ще сключи ангажиращи договори за капацитет с кандидати, подали ангажиращи оферти. Прогнозните инвестиционните разходи на проекта възлизат на 2 767 115 441 лева, без ДДС.\" - съобщават още от \"Булгартрансгаз\".На днешното заседание на парламентарната комисия по енергетика министър Теменужка Петкова заяви, че три компании са проявили интерес предварително да закупят капацитет от българската част на \"Турски поток\". По този начин нужните средства за изграждане на трасето са осигурени. Това са руската \"Газпром\", швейцарската МОТ и българският оператор \"Булгартрансгаз\", съобщава БНТ.", "date": "2019.01.31", "title": "Строежът на газопровода Турски поток през България ще струва 2.7 милиарда лева"}
{"url": "https://offnews.bg/obshtestvo/otmeniat-gripnata-epidemia-v-iambol-i-kardzhali-696641.html", "text": "От утре, 1 февруари, се отменя грипната епидемия в област Ямбол. Ден по-късно - на 2 февруари, се отменя и грипната епидемия в област Кърджали. Учебните занятия във всички училища в областта се възобновяват, считано от 04.02.2019 г.Във връзка със задържане на епидемичното ниво и висок интензитет на заболяемостта грипната епидемия и всички противоепидемични мерки остават в сила в област Варна до 04.02.2019 г. включително.В 1336 училища днес са преустановени учебните занятия.", "date": "2019.01.31", "title": "Отменят грипната епидемия в Ямбол и Кърджали"}
{"url": "https://offnews.bg/kultura/svetovniat-fenomen-bond-s-kontcerti-v-sofia-i-plovdiv-po-sluchaj-20-go-696627.html", "text": "Най-успешният струнен квартет в историята на музиката, световният феномен BOND ще изнесе два грандиозни концерта в България през март по случай 20-годишния си юбилей на сцената.Таня Дейвис (първа цигулка), Еос Чатър (втора цигулка), Елспет Хенсън (виола) и Гай-И Уестерхоф (чело), които пристигат у нас по покана на ZAPP Entertainment, ще представят един спиращ дъха кросоувър спектакъл, подготвен специално за ключовата годишнина, в който е събрано всичко най-добро от великолепното им творчество.Първата спирка от мини турнето на сексапилните музикантки, реализирали многомилионни продажби, у нас е София на 26 март, в зала 1 на НДК от 20:00 часа. Ден по-късно, на 27 март, талантливите красавици ще зарадват и жителите на тазгодишната Европейска столица на културата Пловдив в комплекс С.И.Л.А. от 19:00 часа.Името BOND не се нуждае от представяне. От раждането на групата през 2000 г., те привличат огромно внимание върху себе си, заради нечуваните до този момент интерпретации на класическа музика, примесена със съвременна поп и денс музика. От тогава те се превръщат в емблема и пионери на кросоувър течението. С реализирани милиони продажби BOND си спечелват титлата на най-успешния и добре продаван струнен квартет за всички времена.За 20-годишната си кариера момичетата изковават и зашеметяващите 56 платинени и 15 златни диска в световен мащаб (включително във Великобритания, САЩ, Австралия, Япония, Белгия, Франция, Унгария, Италия, Швеция, Хонг Конг, Индонезия, Малайзия, Сингапур, Корея, Тайван, Тайланд, Колумбия, Мексико, Нова Зеландия, Канада, Австрия, Чехия, Гърция, Норвегия, Португалия, Швейцария, Филипините и Чили). Световните турнета с напълно изкупени зали не биха могли да се преброят.Музиката на BOND е част от знакови филмови саундтраци като иконичната британска екшън-комедия „Джони Инглиш“ с Роуън Аткинсън, където изиграват и самите себе си, както и „XXX State Of The Union“ със Самюъл Джаксън, Уилям Дефо и Айс Кюб.Свирили са на сцената на Наградите на MTV, “Америка търси талант“, „Великобритания търси талант“ и много други, както и на редица световни спортни събития – през 2012 момичетата взимат участие в закриващата церемония на Олимпийските игри в Лондон.Емблематични за историята на съвременната музика остават и изявите им на места като египетските пирамиди в Гиза и на Уол Стрийт в Ню Йорк.Билети за концертите на BOND в София на 26 март и в Пловдив на 27 март вече могат да се открият в мрежата на Ивентим, в Билетна каса НДК и онлайн на .", "date": "2019.01.31", "title": "Световният феномен BOND с концерти в София и Пловдив по случай 20-годишния си юбилей (видео)"}
{"url": "https://offnews.bg/politika/vrazhdebnostta-kam-svetovnite-lideri-vse-po-goliama-propastta-mezhdu-696614.html", "text": "Твърди се, че във времена на несигурност имаме нужда от лидери, които да ни помогнат да се оттласнем от дъното. В ключови моменти на преден план са излизали личности като Уинстън Чърчил, Нелсън Мандела, Махатма Ганди... списъкът е дълъг. И в момента светът има своите лидери (Джак Ма, Джеф Безос, Бил и Мелинда Гейтс и др.), но те далеч не са политици. Напротив - светът губи доверие в тях, хората приемат все по-враждебно политическото лидерство.Това разкрива най-старото международно изследване \"В края на годината\" на световната асоциация \"Галъп интернешънъл\", проведено в 57 страни.Ето какво показват данните за света:Германският канцлер Ангела Меркел запазва своя имидж, заемайки основно място като най-положително оценен политически лидер (), но губи 6 пункта в сравнение с предходната година.Миналогодишният №1 - президентът на Франция Еманюел Макрон – има значителен спад в оценките си в международен план (от +21 на +6).И двамата европейски лидери бяха изправени пред значителни предизвикателства в собствените си страни през последната година.Президентът на САЩ Доналд Тръмп остава в дъното на класацията с нетна стойност от -28, а руският президент Владимир Путин губи доста от позитивната си оценка, която събра миналата година. Благосклонността към Путин, в собствената му страна също намалява в резултат на икономически предизвикателства.Папа Франциск остава световният лидер с най-голямо доверие с нетна стойност +28, но дори при него има спад в сравнение с предишната година.В България и по светаРазпознаваемостта на лидерите в различните части на света е различна. В България има по-ясно отношение към западните лидери и руския президент Путин, но лидери на страни като Индия, Китай, Саудитска Арабия, Израел и т.н. са по-слабо познати.И у нас продължава разколебаването на доверието в западни ръководители. Пречупва се оценката за френския президент Еманюел Макрон – очевидно на фона на тежката ситуация във Франция и протестите на „жълтите жилетки“ и неодобряваните тук предложения на Макрон за регулации в ЕС.Ето резултата при всички лидери на българска почва:Напрежението в цял свят нараства, лидерството е в криза навсякъде - смята президентът на \"Галъп интернешънъл\" Кънчо Стойчев.Какво е \"В края на годината\"Включените региониЗа „Галъп интернешънъл“", "date": "2019.01.31", "title": "Враждебността към световните лидери все по-голяма: пропастта между елитите и масите е непоносима, редът се разпада"}
{"url": "https://offnews.bg/sviat/krizata-vav-venetcuela-4-vazmozhni-stcenaria-za-razvitie-na-situatcia-696630.html", "text": "Решението на опозиционера Хуан Гуайдо да се обяви за временен президент доведе до безпрецедентна политическа криза във Венецуела, която само се засили от намесата на международната общност. Натискът върху президента Николас Мадуро се засили допълнително след решението на САЩ да въведат санкции срещу венецуелския държавен петролен монополист PDVSA и американското ѝ поделение Citgo Petroleum. Няколко еврпейски държави поставиха ултиматум на Мадуро да свика нови избори, като се заканиха в противен случай да признаят Гуайдо за временен президент.В същото време пък опозиционера призова народа за мащабни улични протести. Какви са вариантите оттук нататък - на този въпрос дава отговор латиноамериканската служба на Би Би Си. 1. Всичко ще остане както досегаМалко вероятно е всичко да остане без промяна. САЩ въведоха санкции срещу PDVSA - на практика единственият източник на доходи за страната, което промени правилата на играта. \"Това ще засили усещането за безнадежност в страната. На PDVSA ще се наложи да търси други купувачи на нейния нефт\", коментира Стив Ханке, професор по икономика в Университета \"Джон Хопкинс\". В момента САЩ внасят 40% от венецуелската продукция. Анализаторите на банка Barclays Алехандро Ареаза и Мануел Коен са съгласни с Ханке. \"Тази силна връзка между Венецуела и американския пазар прави страната особено уязвима за каквито и да е действия от страна на администрацията на Доналд Тръмп\", се посочва в техния доклад. Според Ханке новите купувачи ще плащат по-малко за венецуелския нефт, а и вероятно ще са по-далече, което ще увеличи транспортните разходи. Заради намаляването на парите от нефт страната няма да може да внася в досегашното количество различни стоки, в това число хранителни продукти и лекарства. Досегашния опит с Куба, Иран, Сирия и Северна Корея показва, че санкциите изобщо не е задължително да доведат до смяна на режима, допълва венецуелският икономист Луис Висенте Леон. Мадуро е на власт от 2013 г. и досега е успявал да се задържи на президентския пост с помощта на подкрепата на съюзници като Русия, Китай и Турция. 2. Мадуро ще обяви нови избориНяколко водещи европейски страни признаха Гуайдо за президент и настояха за нови избори във Венецуела. Но ако Мадуро назначи нови избори, това може да бъде възприето като признание, че изборите през май миналата година са били нечестни. Това пък би поставило под съмнение новия мандат на Мадуро, който започна едва на 10 януари. Традиционните опозиционни сили бойкотираха последните избори, като обявиха, че са жертва на несправедливи условия, след като някои от техните главни кандидати бяха отстранени от участие във вота.\"Ако Мадуро се съгласи на нови избори, това ще означава да излезе от властта. Той няма да може да се кандидатира наново, защото това ще означава да признае, че на последните избори е имало фалшификации\", заяви Емили Дж. Бласко, политолог от Университета Навара в Испания. Хосе Мухика - бивш президент на Уругвай и влиятелна фигура в южноамериканската политика, предложи да се проведат избори под наблюдението на Съвета за безопасност на ООН. Този процес обаче ще е дълъг и скъп. \"Нужно е да се създаде нов избирателен списък и да се смени състава на избирателната комисия. Прозрачно гласуване трябва да бъде съпроводено от ръчно преброяване, с открито броене на всеки глас\", посочи той. 3. КомпромисХуан Гуайдо се обяви за временен президент на 23 януари. Беше подкрепен от много представители на международната общност, в това число от влиятелни съседи в региона, като Бразилия например. Мексико стана изключение. Нейният президент Андрес Мануел Лопес Обрадор излезе с дипломатично решение и предложи да стане посредник в преговорите между правителството на Мадуро и опозицията. \"Ако наистина искат диалог и мирно решение, аз мога да стана посредник\", обяви той пред мексиканската преса. Русия - главният съюзник на Каракас, също предложи помощ в тази посока. Преговорите обаче ще бъдат дълги. Самият Мадуро също обяви готовност за диалог. Опозицията обаче смята, че вече е удържала победа и се опасява да се върне към преговори, които по-рано претърпяха крах. Тук е важно да се отчете и натискът от страна на Вашингтон. На последното заседание на Организацията на американските държави държавният секретар на САЩ Майк Помпео заяви, че \"времето за дебати е приключило\". 4. Военна намеса\"Разглеждат се всички варианти\", посочи наскоро американският президент Доналд Тръмп в отговор на въпрос за разполагане на войска във Венецуела, ако Мадуро не се откаже от властта. Миналия понеделник световните агенции публикуваха доста красноречива снимка: на бележника на съветника на Тръмп по сигурността Джон Болтън, върху който беше написано \"5000 войници в Колумбия\" - страна, граничеща с Венецуела. Освен това Болтън участва и в съвещанието, на което бяха обсъдени новите санкции срещу Каракас. Колумбия е един от основните съюзници на Вашингтон в региона. Освен това тя също призна Хуан Гуайдо за президент. В същото време обаче министърът на външните работи на Колумбия Карлос Холмс Трухильо написа в Туитър, че не са му известни причините или смисъла за написаното върху бележника на Болтън. Влизането на американски войски в Колумбия, границата на която с Венецуела е 2000 км, трябва да бъде одобрено от президента Иван Дуке, който зае твърда позиция срещу Мадуро. Съществува обаче и вероятността Болтън и останалите представители на Белия дом да са обсъждали план в случай на непредвидени обстоятелства за оказване на помощ на американските дипломати във Венецуела - миналата неделя изтече срокът, даден от Мадуро на американските дипломати, в който те трябва да напуснат страната. Помпео обаче обяви, че президентът на Венецуела няма пълномощията да дава заповед за напускането им. Според икономиста Луис Висенте Леон администрацията на Тръмп е убедена, че режимът ще рухне, преди да бъдат предприети последващи действия. По думите му за това роля ще изиграят и венецуелските военни. \"Икономическата криза ще бъде огромна, но тук ще имат влияние и военните. Именно те ще обърнат ситуацията\", подчерта той. ", "date": "2019.01.31", "title": "Кризата във Венецуела: 4 възможни сценария за развитие на ситуацията"}
{"url": "https://offnews.bg/knigi/premiera-na-tretata-kniga-ot-poreditcata-svetat-za-balgarskia-voin-696633.html", "text": "Премиерата на , ще се състои на 4 февруари 2019 г., 17.30 ч. в Зала тържествена, Централен военен клуб.Книгата ще бъде представена под патронажа на министъра на отбраната Красимир Каракачанов от автора Димитър Димитров и от акад. Георги МарковВ дългоочакваната книга трета на  на базата на водещи периодични издания във Франция, Германия, Англия, Австро-Унгария и др., както и на спомени и дневници на участници в боевете, се проследяват бойните действия на Българската армия срещу сръбски, англо-френски, гръцки, румънски, руски войски.Особено детайлни са описанията от французи и англичани, участвали в боевете на Южния фронт. Драматичната битка за Ниш и нейните последици са отразени както от съюзници така и от противници. Сраженията на българската конница в Добруджа са илюстрирани от редица германски художници. В раздела „Waffenbrüderschaft – Бойно другарство“ германската гледна точка за военните и за по-широките контакти с българите през войната.Отделено е специално място на рядко разглежданата тема за българските военнопленници и за още по-малко познатата – българските камилни части. Има и различни куриозности, като например включването на атонските български монаси в борбата срещу сърбите. Както и в предишните книги, всички оригинални текстове на различните езици са сканирани и до тях е преводът на български, което прави от книгата не само интересно четиво за любители на българската история, но и ценен документ за институции. Книгата завършва с публикувани в чужбина маршови партитури, посветени на българската войска и нейните победи.„Светът на българския воин“ е феноменален труд, за който Димитър Димитров бе награден с юбилейния медал „100 години Първа световна война“ от Министъра на отбраната. Медалът бе връчен за популяризиране на българската военна история, издирването и публикуването на материали от чуждестранния печат за подвига и героизма на Българската армия през Балканските войни и Първата световна война.Димитър Димитров завършва Националната математическа гимназия (1971) и математика в СУ „Св. Климент Охридски“(1978). През 1979 г. отива на екскурзия в Италия с намерението да емигрира. Прекарва десет месеца в лагерите за емигранти в Триест и Латина, след което постъпва на работа в Българската секция на Би Би Си в Лондон.Там създава програмата История и политика, която води до края на 2005. В нея разглежда теми, недопускани в комунистическа България. Прави интервюта с политически емигранти като Ценко Барев, Стратия Скерлев, Димко Статев, Петър Семерджиев; с Царица Иоанна, със Стефан Груев, авторът на „ Корона от тръни“, чиято сериализация по Би Би Си през 1987 г. предизвиква силен отзвук от България, в частност Страхил Гичев, синът на Димитър Гичев, прави по телефона от София обстоен коментар на книгата. В История и Политика Димитър Димитров ежегодно представяше новоразскретените документи на Форин офис за България. По-подробно тези документи бяха включени в неговите две книги „Съветска България“, издадени от Би Би Си през 1994 и 1999.  Съавтор е на сборника „Би Би Си и България“, по повод 60-годишнината на предаванията на Би Би Си на български.  След 10 ноември 1989 г., Димитър Димитров е първият кореспондент на Би Би Си в България. Отразява събитията през зимата на 1989-90 г и изборите от 1990 до 2001 г. През 2002 г. Димитров получава голямата награда на радиофестивала в Албена „Сребърна вълна“ за излъчената по Би Би Си програма Светът в действие на 11 септември 2001 г. за терористичните атаки в САЩ. През 2013 г. издателство ИЗТОК-ЗАПАД публикува книга първа от поредицата „Светът за българския воин“, а през 2014 г. книга втора: „Светът за българския воин: Балканските войни 1912–1913“.", "date": "2019.01.31", "title": "Премиера на третата книга от поредицата 'Светът за българския воин'"}
{"url": "https://offnews.bg/sviat/otnosheniata-mezhdu-turtcia-i-gartcia-pak-se-uslozhniavat-zaradi-kipar-696629.html", "text": "Между Турция и Гърция са налице сериозни проблеми като континенталния спор, въпроса за въздушното пространство и др., а официална Анкара се противопоставя на гръцките претенции за островите.Миналата година с военни учения по море Анкара блокира опита на Гърция и гръцката кипърска администрация да стартират проучвания за карбонови находища в Средиземно море. Тогава експертите прогнозираха риска споровете и проблемите около изключителната икономическа зона в Средиземно море, възникнали между Турция и Гърция и Южен Кипър /гръцката част на острова/, да се пренесат в Егейско море. Възникналото напрежение в края на февруари – началото на март м.г. предшестваше Варненската среща на европейските лидери, когато България беше домакин и в нея взе участие турският президент Реджеп Ердоган.Днес турските медии разпространиха остро изявление от външното министерство, в което се твърди, че „гръцката част на Кипър продължава да злоупотребява с членството си в ЕС, но Анкара ще запази решителността си по въпроса за мерките за защита на законните права на кипърските турци“. В него отново става дума за претенциите на Турция спрямо природните ресурси на острова. То е реакция на властите в Анкара след Петата лидерска среща на южноевропейските страни членки на ЕС /Франция, Италия, Малта, Гърция и гръцката част на Кипър/, която се състоя на 29 януари т.г. в гръцката част на спорния остров.„В рамките на Петата лидерска среща на страните от Южна Европа в ЕС бе приета съвместна декларация, с която се приветстват усилията на гръцката общност в процеса на кипърското урегулиране и се изразява подкрепа за едностранни дейности за добива на въглеводороди в Източното Средиземноморие. Тази декларация отчетливо демонстрира, че гръцката част на Кипър продължава да злоупотребява с членството в ЕС“, се подчертава в изявлението.В текста е отбелязано, че съдържанието на декларацията представлява нов пример за това как някои държави в ЕС се придържат към „несправедлива и деструктивна позиция под маската на „солидарността“.„Не трябва да се забравя, че главната причина за неуспеха на конференцията за Кипър от 2017 г. е в нежеланието на гръцката общност за компромис и убеждението на кипърските гърци, че те са единствените стопани на острова, а кипърските турци са малцинство. Фактът, че в съвместната декларация не е казано нищо за законните права на кипърските турци върху природните ресурси на острова, говори за това, че кипърските гърци продължават да се придържат към предубедена гледна точка“, се посочва още в изявлението на турското външно-политическо ведомство.Преди година турският президент Реджеп Ердоган даде нареждане на Северен Кипър да увеличи броя на жителите си, за да го изравни с този на гръцката част на острова и успоредно с това да постигне ръст в икономическото си развитие. Той постави тази задача по време на посещението в Анкара на премиера на т.нар. Северно-кипърската турска република Туфан Ерхюман и заместника му Кудрет Йозерсай.„Гърците на острова наброяват близо 1 милион души, в интерес на кипърските турци е населението да бъде изравнено. Хиляди кипърски турци живеят в чужбина, те трябва да инвестират в родината си и да се отвори пътят за завръщането им. Анкара ще подкрепи този процес, стига да увеличите жителите си“, каза тогава турският държавен глава. По време на срещата бе обсъдена и ситуацията със сондажите за природен газ в Средиземно море. Анкара има решителна позиция по отношение на природния газ и няма бъде безучастна, категоричен бе Ердоган и по всичко личи, че Турция няма да отстъпи назад от претенциите си.", "date": "2019.01.31", "title": "Отношенията между Турция и Гърция пак се усложняват заради Кипър"}
{"url": "https://offnews.bg/zvezdi/iskate-da-pozvanite-na-ashtan-kachar-toj-publikuva-nomera-si-v-twitte-696639.html", "text": "Актьорът Аштън Къчър публикува в Тwitter телефонния си номер, придружен с коментар, че му липсва да има „истинска връзка” с хората:По-късно Кейтлин Кели публикува в wired.com скрийншот от смс-ите получени при опит да се свърже с публикувания номер.Според Кели вероятно Къчър рекламира платформата Shimmur, Inc., която стартира през 2014 г., за да свърже социалните медии със своите фенове. След изтеглянето на приложението Shimmur потребителите могат да намерят любимите си YouTube и Instagram звезди и да се свържат с тях.Три часа след като сподели „своя номер“ в Twitter, Аштън Къчър изтри своя туит и написа: \"Скоро ще го направя отново. SMS е деликатно животно.\"", "date": "2019.01.31", "title": "Искате да позвъните на Аштън Къчър? Той публикува номера си в Тwitter"}
{"url": "https://offnews.bg/bojni/kubrat-pulev-veche-e-8-v-sveta-696640.html", "text": "Звездата ни в тежката категория на професионалния бокс Кубрат Пулев вече е под номер 8 в ранглистата, като се изкачва с едно място.Причината е, че от топ 10 изпадна Доминик Бризийл. Зад Пулев в десетката са Джоузеф Паркър, който записа две поредни загуби, както и полякът Адам Ковнацки, който е спряган за един от евентуалните съперници на българина за следващия му мач на професионалния ринг.Начело на ранглистата продължава да е Антъни Джошуа, следван от Тайсън Фюри и Дионтей Уайлдър. Топ 5 се допълва от Дилиан Уайт и Луис Ортис. Пред Кобрата са още Александър Поветкин и Джарел Милър.", "date": "2019.01.31", "title": "Кубрат Пулев вече е №8 в света"}
{"url": "https://offnews.bg/temida/bivsh-shef-v-ktb-tvardi-che-ot-dnes-ima-obvinenie-svarzano-s-deloto-696651.html", "text": "Георги Христов, бившият изпълнителен директор на КТБ, излезе днес от столичното Следствие с ново обвинение - за присвояване в особено големи размери. Наложена му е 50 000 лв. гаранция, която ще обжалва, съобщава bTV.Според Христов днешното обвинение е свързано с делото срещу Елена Йончева.Специализираната прокуратура твърди, че Христов е извършил присвоителна дейност, като е отпуснал кредит от 25 милиона евро на фирма „Шип инвест”.Фирмата е искала парите за придобиване на акции от капитала на Русенската корабостроителница, уточни бившият изпълнителен директор на КТБ. Извън протокола следователката обясни, че да, това ( Елена Йончева - б.р.) е крайният бенефициент на част от парите. Как стига до там, не ми беше обяснено, нито ми бяха предявени доказателства, твърди пред bTV Георги Христов.Споделих извън протокола, че за този кредит има решение на Управителния съвет. Това е надзорна регулативна рамка по Закона за кредитните институции. Очевидно, щом има решение на УС, калкулациите са показвали, че спрямо капиталовата база 25 милиона евро към тази дата са надвишавали 10 процента от капитала на банката. И по тази причина същият кредит е надлежно отпуснат след решение на УС първо, надлежно е докладван в съответната уведомителна форма в БНБ, същият кредит е бил надзираван от надзорна инспекция на управление \"Банков надзор\" през 2013 година, без забележки предполагам, след като не сме получили уведомление или препоръки по него като членове на УС. И за мен е направо енигма какво и каква е причината, и какво в кредита не е наред, каза още бившият изпълнителен директор на КТБ. ", "date": "2019.01.31", "title": "Бивш шеф в КТБ твърди, че от днес има обвинение, свързано с делото срещу Елена Йончева"}
{"url": "https://offnews.bg/sviat/ep-prizna-huan-guajdo-za-vremenen-prezident-na-venetcuela-696649.html", "text": "Европейският парламент призна днес Хуан Гуайдо за законен временен президент на Венецуела според действащата в страната конституция. Резолюцията бе приета с 439 гласа \"за\", 104 \"против\" и 88 въздържали се, съобщи БТА.ЕП призовава върховният представител на ЕС по външната политика и сигурността, както и държавите в Общността, да последват тази стъпка и също да признаят Гуайдо за държавен глава на Венецуела до произвеждането на нови, честни и прозрачни президентски избори.ЕП определя парламента в Каракас като единствения демократичен орган, чиято власт трябва да бъде възстановена и уважавана.Евродепутатите осъждат жестоките насилието, довело до смъртни случаи и настояват властите във Венецуела да прекратят нарушенията на правата на човека, а извършителите на нарушенията да бъдат подведени под отговорност.ЕП подкрепя призива на генералния секретар на ООН за независимо и пълно разследване на извършените убийства. Евродепутатите осъждат задържането на журналисти, които отразяват обстановката в страната и призоват за незабавното им освобождаване.Преди дни няколко европейски държави поставиха ултиматум на президента Николас Мадуро да обяви нови избори, като заплашиха в противен случай да обявят Гуайдо за временен президент. САЩ също подкрепиха Гуайдо. В подкрепа на Мадуро пък се обявиха Русия и Турция. ", "date": "2019.01.31", "title": "ЕП призна Хуан Гуайдо за временен президент на Венецуела"}
{"url": "https://offnews.bg/temida/sadat-postavi-pod-domashen-arest-sina-na-miniu-stajkov-696634.html", "text": "Специализираният наказателен съд наложи мярка \"домашен арест\" на Стайко Стайков.Причината за решението на съда е \"да се запази живота и здравето\" на Стайков.Мярката за неотклонение беше гледана при закрити врата. Причината е постъпила молба на адвокатите на обвиняемия - заради това, че ще бъдат изнесени данни за здравословното му състояние.По-рано днес специализираната прокуратура внесе в Специализирания наказателен съд искане за определяне на мярка за неотклонение „задържане под стража“ на сина на Миню Стайков.Повдигнато му е и ново обвинение – за данъчни престъпления за близо половин милион лева.Първоначалното обвинение на Стайко Стайков бе за участие в организирана престъпна група - създадена с цел  разпространение на акцизни стоки без бандерол, пране на пари и данъчни престъпления. Днешното решение на съда не е окончателно, то може да се протестира и обжалва.", "date": "2019.01.31", "title": "Съдът постави под домашен арест сина на Миню Стайков"}
{"url": "https://offnews.bg/tenis/fernando-verdasko-veche-e-v-sofia-696643.html", "text": "Носителят на 15 титли (7 на сингъл и 8 на двойки) от АТP тура Фернандо Вердаско е първата голяма звезда на световния тенис, която пристигна в България за Sofia Open 2019, който ще се проведе от 3 до 10 февруари в „Арена Армеец“.Испанецът дори вече започна да тренира усърдно за изключително силното четвърто издание на турнира.През 2018 г. Вердаско отпразнува своята победа №500 в АТР тура. Той е една от емблемите на световния тенис - играл е в 63 поредни турнира от Големия шлем, което е втора най-дълга серия в историята. А сега е тук, за да играе и на Sofia Open 2019.Билетите за турнира са в продажба в мрежата на Eventim, а жребият за надпреварата ще се проведе в събота (2 февруари) от 15 часа в „Арена Армеец“. На него ще има и звездно присъствие от потвърдилите участие големи имена на световния тенис, пристигащи в България.Жребият ще бъде излъчен на живо в официалната фейсбук страница на Sofia Open.", "date": "2019.01.31", "title": "Фернандо Вердаско вече е в София"}
{"url": "https://offnews.bg/razsledvane/kraj-na-vlizaneto-s-vrazki-v-uchilishte-eto-promenite-sled-skandala-s-696642.html", "text": "Министърът на образованието затваря вратичките за \"спускането\" в престижи училища на ученици, чийто успех не стига, за да бъдат класирани.Промените -  в резултат на разследването ни  - днес бяха публикувани за обществено обсъждане. Те са в  и касаят преместването в I клас, надплановия прием, заобикалящ изпитите за математическите гимназии след IV клас, паралелния прием след VII клас в езикови, математически и природо-математически гимназии на ученици и преместването на ученици след края на първата гимназиална степен - X клас.В разследването си от 4 декември разкрихме как след началото на учебната 2018/2019 г. към приетите по успех петокласници в Софийската математическа гимназия е добавен почти цял клас. Родителите на някои от децата са известни политици. Ако трябваше да се състезават с успеха си от изискуемите състезания, не биха влезли. Но са приети с разпореждания на началничката на Регионалното управление на образованието (РУО) в София-град Ваня Кастрева. Тя се позовава на член 106 от същата Наредба 10, който допуска  Въпреки че чл. 101 не допуска подобни премествания, когато става въпрос за всички училища с държавен план-прием ), деца се \"спускат\" на основание чл. 106 от години. Формалните мотиви за преместванията са основно социални, здравословни и образователни, нищо, че никой от тях няма отношение към развиването на математическите таланти от ранна възраст, какъвто е мотивът за прием след четвърти клас в СМГ.ПроменитеПред OFFNews министър Вълчев обеща да предложи промени до края на февруари 2019 г. Това стана факт днес.Текстовете предвиждат по исканията за преместване да се произнася комисия с членове: трима експерти от МОН, един от Държавната агенция за закрила на детето и трима юристи с дейност в сферата на училищното образование. Те ще вземат решение с обикновено мнозинство. Ако становището им подкрепя преместването на дадено дете, последната дума ще има министърът на образованието. При отрицателно становище на комисията, дори министърът няма право да премества деца. За да даде комисията положително становище, е нужно да са изпълнение следните изисквания:- постоянният или настоящият адрес на ученика е променен в населеното място на училището, в което желае да се премести;- условията на физическата среда в приемащото училището позволяват това ;- успехът на ученика от IV, съответно от VII или от X клас е такъв, че се формира бал по-голям или равен на минималния бал за приемане в съответната паралелка в V, съответно в VIII или в XI клас според определеното балообразуване в годината на кандидатстване за местата, определени с държавния и допълнителния държавенплан-прием. Учениците от V до VII клас при преместване на места по държавен план-прием трябва да са били приети в училища по държавен план-прием.Промените касаят училищата и с държавен, и с училищен план-прием, което ще пресече прехвърлянето на първокласници и увеличаването на паралелките до 30 и повече деца във всяка.\"Предвид големия интерес към някои училища и с оглед гарантиране на равния достъп до образование и преодоляване на субективизма при вземане на определено решение са регламентирани и условията, при които могат да се преместват учениците от I до VII клас от едно училище в друго училище над утвърдения училищен план- прием - пише министърът в мотивите си. Те са свързани с промяна:- на постоянния или настоящия адрес на ученика в прилежащия район на училището, определен за учебната година на преместването, и с възможността да се осигурят подходящи условия на физическата среда за всички ученици в паралелката. При преместване на ученик в I клас освен посочените условия в желаното училище трябва да са приети и всички заявили желание за участие деца от групите по чл. 43, ал. 2, т. 1-3 включително.Проектът на Наредбата определя и условията за надпланов прием в І клас. Те са свързани с промяна на постоянния или настоящия адрес на детето от друго населено място в прилежащия район на училището след изтичане на срока за подаване на заявление за участие в приема, с възможността да се осигурят подходящи условия на физическата среда за всички ученици в паралелката. Важно условие е да са били приети всички заявили желание за участие деца от групите от I до III включително. Записването се осъществява от директора на училището в рамките на  допустимия брой ученици в паралелка по реда, определен в Наредбата за финансирането на институциите в системата на предучилищното и училищното образование.РУОНачалниците на РУО вече ще имат правото да преместват ученици единствено ако в училището има свободни места. Разрешението касае класовете от седми до дванадесети и случаите, при които някаква причина налага преместването да се извърши по-малко от месец преди края на съответния учебен срок. Например - ако семейството се е преместило в друго населено място.", "date": "2019.01.31", "title": "Край на влизането с връзки в училище. Ето промените след скандала със СМГ"}
{"url": "https://offnews.bg/volejbol/250-000-dolara-ni-struva-olimpijskata-kvalifikatcia-po-volejbol-696638.html", "text": "250 000 долара ни струва домакинството на олимпийската квалификация по волейбол във Варна. Това е само таксата, платена във ФИВБ и в сумата не влизат допълнителните разходи, които ще бъдат направени по организацията.\"Спечелихме домакинството за най-голямото състезание през тази година в България - Олимпийската квалификация по волейбол.Вчера се взе решение тя да се проведе във Варна и за нас ще бъде огромна чест тази сериозна битка за класиране на олимпийските игри да я дадем именно тук пред варненска публика“. Това каза министърът на младежта и спорта Красен Кралев по време на пресконференция, с която се даде официален старт на Варна като Европейски град на спорта 2019.Квалификацията ще се проведе между 9 и 11 август в Двореца на културата и спорта.„Това е изключително важно събитие, защото така имаме възможност да се опитаме да се преборим с един от най-силните отбори – Бразилия. Нееднократно сме ги побеждавали тук, на варненска територия.Аз съм доволен, защото квалификацията я взехме на много прилична цена, преди година бяха обявени минималните цени, от които щеше да започва наддаването за олимпийска квалификация. Те бяха 500 000 долара, ние успяхме да вземем квалификация за 250 000 долара“, посочи министър Кралев.", "date": "2019.01.31", "title": "250 000 долара ни струва олимпийската квалификация по волейбол"}
{"url": "https://offnews.bg/temida/maslarova-osadi-balgaria-v-strasburg-za-8000-evro-696646.html", "text": "Бившият социален министър Емилия Масларова осъди България в Европейския съд по правата на човека заради коментари от 2010 г. на говорителката на тогавашния главен прокурор Борис Велчев Стелияна Кожухарова и депутата от ГЕРБ Пламен Нунев.Според решението държавата трябва да плати на Масларова обезщетение от 5000 евро за погазена презумпция за невиновност от публични фигури и 3000 евро за покриване на съдебни разноски. \"Там ние сме фиксирали и служебните нарушения, които са извършени от бившата министърка Емилия Масларова. Знаем, че има образувано наказателно производство за присвояване на държавни пари в размер на около 11 млн. лв. Изводът, който може да се направи, е, че този случай е един типичен пример на корупционно поведение чрез нарушаване на Закона за обществените поръчки от висш представител на изпълнителната власт, от министъра\", заяви Нунев в интервю за седмичника \"Политика\". Масларова беше обвинена през ноември 2009 г. в престъпление по служба и длъжностно присвояване в особено големи размери. Според обвинението Масларова, семейният ѝ приятел Венцислав Драганов, управител на фирма \"Стара Загора 2007\", и техни помагачи са били присвоили 11 млн. лева от отпуснати близо 19 млн. лв. за ремонта на Центъра за комплексно социално обслужване в Стара Загора.През 2015 г. Софийският градски съд оправда Масларова. Прокуратурата протестира присъдата, но апелативният съд върна делото заради \"абсурдно формулирани обвинения\". Оттогава то е без движение в предсъдебна фаза. Според съда в Страсбург изказването на Нунев е грубо нарушение на презумпцията за невиновност. Такова е мнението и за коментарите на говорителката на тогавашния главен прокурор Стелияна Кожухарова от пресконференцията в деня, в който Масларова се отказа от имунитета си през ноември 2009 г. Според съда Кожухарова не просто е представила информацията за обвинението, но с коментарите си е индикирала, че Масларова е отговорна за злоупотреби с публични средства. ", "date": "2019.01.31", "title": "Масларова осъди България в Страсбург за 8000 евро"}
{"url": "https://offnews.bg/ikonomika/pak-problem-s-e-vinetkite-mogat-da-se-kupiat-samo-ot-patnite-upravlen-696631.html", "text": "В момента електронни винетки могат да се купят от сайта www.bgtoll.bg, мобилното приложение, терминалите за самотаксуване и на касите в Областните пътни управления на Агенция “Пътна инфраструктура”, съобщиха от ведомството.Поради технически затруднения е-винетки не могат да бъдат купени чрез Националния доставчик на услуги, с който АПИ има сключен договор за разпространение.Работи се за максимално бързо отстраняване на проблема.От АПИ припомнят, че хартиените винетки, чиято валидност продължава през 2019 г., запазват валидността си до изтичане на срока им.Винетният стикер трябва да остане залепен не предното стъкло до изтичане на валидността му, за да може да бъде проверен от контролните органи.", "date": "2019.01.31", "title": "Пак проблем с е-винетките. Могат да се купят само от пътните управления и сайта на АПИ"}
{"url": "https://offnews.bg/ikonomika/firmata-remontirala-largoto-izobshto-ne-sa-ni-oproshtavani-neustojki-696656.html", "text": "От „Пътища и мостове” - фирмата, ремонтирала Ларгото, отричат да са им опрощавани неустойки.Никога не са водени подобни разговори с Министерството на културата, тъй като не е имало повод за тях, коментираха от дружеството пред bTV.Вчера говорителят на ПГ на \"БСП за България\" Елена Йончева  който според нея показва как Боил Банов, в качеството си на зам.-министър, през 2016 г. \"опрощава\" поне 700 хил. лева неустойка на фирмата.От „Пътища и мостове” твърдят, че имат 5 акта за спиране на работата за 59 дни и с тях са предали обекта преди крайния срок. За всеки акт е имало конкретен повод.Обектът бил много сложен за изпълнение и по време на дейностите е имало поводи за спиране на работата, но за тях не са пускали актове, твърдят още от дружеството.Ние не сме и търсили такъв разговор, защото сме в правото си и с документите доказваме, че няма нужда от някаква защита да плащаме неустойка, каза инж. Росен Колелиев, управител на \"Пътища и мостове\".", "date": "2019.01.31", "title": "Фирмата, ремонтирала Ларгото: Изобщо не са ни опрощавани неустойки"}
{"url": "https://offnews.bg/zimni/petar-popangelov-otpraznuva-60-ia-si-rozhden-den-696647.html", "text": "Скиор №1 на България Петър Попангелов отпразнува днес на Боровец 60-ия си рожден ден. Тържествата започнаха със спускане на млади таланти на ските от Самоков, които подариха на Пепи 60 карамфила.След това от \"Бороспорт\", които бяха организатори на хубавия празник поканиха гостите на церемонията в хотел \"Рила\". Там всички видяха документалния филм за Пепи - \"Попангелов - от Боровец до Алпите\".След това юбилярът получи поздравителни адреси от президента Румен Радев, министърът на младежта и спорта Красен Кралев и председателя на БОК Стефка Костадинова.Президентът на БФСКи Цеко Минев уважи тържеството, като подари на Пепи сребърен плакет за приноса му в развитието на българските ски, а също така и картина.Попангелов получи и ВИП покани за Световната купа в Банско (22-24 февруари). Специални видео поздрави за великия скиор изпратиха най-успешния български футболист Христо Стоичков, носителя на 5 големи Световни купи в ските Марк Жирардели и най-добрия италиански скиор Алберто Томба.Много приятели на Попангелов също дойдоха на тържеството и връчиха своите подаръци на юбиляра. След официалната част дойде време и за тортата, която от Бороспорт бяха приготвили.", "date": "2019.01.31", "title": "Петър Попангелов отпразнува 60-ия си рожден ден"}
{"url": "https://offnews.bg/ikonomika/fibank-s-inovatcia-pri-debitnite-karti-za-tijnejdzhari-696606.html", "text": "Първа инвестиционна банка представи последните иновативни решения в продукта \"Дебитни карти за тийнейджъри\".Преди 3 години от ПИБ предложиха карти за деца на възраст между 6-18 години, които да служат както като разплащателно средство, така и като средство за достъп в училище. Стана ясно обаче, че децата често си забравят картите, затова бяха създадени и силиконови гривни и ключодържатели, но дори тогава родителите не са имали доверие на децата си да плащат в интернет сами, сочи проучването на банката.Сега това може да се промени с телефоните, чрез които може да се заплаща на ПОС терминални устройства, благодарение на мобилното приложение NFC.Тази иновация дава възможност за онлайн банкиране на най-малките като наличността по сметката може да се следи от родителите през цялото време. Това ще става чрез имейл или SMS известия, за да не се нарушава личното пространство на тийнейджъра.\"Преди 4 години направихме всичко възможно нещата да се случат за аудиторията 18+, тогава Fibank съвместно с Mastercard представи на пазара за първи път хората да дигитализират своята дебитна или кредитна карта, така че да могат да плащат чрез телефона си.Сега вниманието ни се насочи и към аудиторията 14-18 години. Защо се спряхме на това решение? Децата са склонни да забравят картите си. В днешно време е малко вероятно те да пропуснат да вземат със себе си телефоните\", каза Илона Станева, маркетинг-директор на Fibank. Друга новост е наръчникът за родители, който разбива най-големите митове за децата и парите. В него стереотипи като това, че децата не могат да боравят с пари и че не са част от семейния бюджет, биват оборени, а възрастните намират полезни съвети.Тийнейджърът трябва да има физическа дебитна карта, която да дигитализира, а след това ще може да използва както нея, така и телефона. Опцията се предлага за деца на възраст между 14-18 години.", "date": "2019.01.31", "title": "Fibank с иновация при дебитните карти за тийнейджъри"}
{"url": "https://offnews.bg/analizi-i-komentari/koruptcia-ot-flashki-ne-se-plashi-696617.html", "text": "За всичко е виновен Теодор Параскевакос!Кой е той ли? Американец от гръцки произход, който през 1974 г. получава патент за „апарат за генериране и предаване на цифрова информация.“ Или, по-просто казано, това е изобретателят на съвременния смартфон – устройството, снабдяващо обикновения телефон с достатъчно памет, за да има операционна система и приложения за какво ли не. Някои от тези приложения особено ужасяват управляващите – нашите и по света. Това са приложенията за записване на разговори – не само по телефона, а и при срещи лице в лице. Заради Теодор Параскевакос периодично в България избухват скандали, които показват колко безпомощни са и управляващи, и опозиция, и колко прогнила от корупция е държавната система.Скандалът с министъра на културата Боил Банов не е първият, нито ще е последният, който показва това. Защото проекти като Ларгото има бол, а „нашите“ фирми винаги ще имат нужда от едно рамо, за да спестят едни пари, които в последствие ще разпределят по веригата.Какво показва изнесеното досега?Във властта има хора, които записват всяка своя среща и използват записите за изнудване. И те не са моментално уволнени, а просто пратени в друго министерство.Във властта има хора, които открито действат в комбина с частни фирми за печелене на проекти, злоупотребявайки с власт и информация. Но те не са предадени на прокуратурата, а преместени на друга хранилка. Очевидно е, че схемите са универсални и могат да се прилагат във всяко ведомство.Във властта има министри, които допускат години наред подобни порочни практики да се вихрят под носа им. И не се задействат, дори когато лично се окажат жертва на изнудване. Чакат някой да извади флашка, за да се представят за „мъченици“.Във властта има чиновници, които редовно приемат без забележки обектите, финансирани от държавния или от европейския бюджет, въпреки че са с явни дефекти. Затова скандалите са в изобилие, а наказани за некадърна работа фирми почти няма. Защото отговорните лица безотговорно и своевременно са „застраховали“ нехайните изпълнители срещу всякакви санкции. Това им позволява да имитират дейност при обществено недоволство, демонстративно пращайки някакви папки в прокуратурата. Накрая съдът излиза виновен за всичко – като оправдае нечие безхаберие, което е добре подплатено с документи.В България при всеки такъв скандал битката се пренася на политическа почва. Започва замерване с обвинения, къде основателни, къде – не. Вадят се флашки – къде истински, къде манипулирани. Понякога може и оставки да се поискат, подадат и приемат. Но порочните практики не се пипат. Защото са удобни на всички. Днес едни са на хранилката, утре – други.Какво тук значи някаква си личност? Нали има едни „глупаци“, дето ще платят за всичко. Понякога само с данъците си, понякога – с живота си. Докато всичко това не се промени, няма да станем нормална държава. И няма да има никакво значение кой е на власт и кой – в опозиция.", "date": "2019.01.31", "title": "Корупция от флашки не се плаши"}
{"url": "https://offnews.bg/futbol/milan-prashta-dalboka-rezerva-v-belgia-696615.html", "text": "Ръководство на Милан е в напреднали разговори за продажбата на Ален Халилович в белгийския Стандард Лиеж. Трансферът може да стане факт до няколко часа, съобщава Sport Mediaset.Изданието допълва, че „росонерите“ могат да разменят хърватина с полузащитника Муса Дженепо, ако не успеят да привлекат Алан Сен-Максимин от Ница до края на деня.Халилович определено разочарова след трансфера си в Милан от немския Хамбургер. С червено-черната фланелка крилото записа едва 3 срещи.", "date": "2019.01.31", "title": "Милан праща дълбока резерва в Белгия"}
{"url": "https://offnews.bg/kultura/sofia-film-fest-tarsi-dobrovoltci-696620.html", "text": "За десета поредна година доброволческата организацията Си Ви Ес - България (www.cvs-bg.org) набира доброволци, които да помагат при провеждането на Международния фестивал София Филм Фест.Търсят се желаещи да се включат в събитието в периода 7 - 28 март, както и за някои организационни дейности от 25 февруари. Задачите на доброволците включват: посрещане и информиране на зрителите, разнасяне на рекламни материали, подпомагане на екипа в офиса на фестивала и при провеждане на пресконференции, награждавания, партита и коктейли.Доброволците ще станат съпричастни с 23-тото издание на едно от най-големите културни събития у нас, ще могат да научат повече за организарането на филмов фестивал и ще имат свободен достъп до най-доброто от киноизкуството. Те ще се присъединят към немалката общност от над 300 доброволци, които подкрепят провеждането на фестивала със Си Ви Ес – България от 2010 година насамДоброволчески задачи ще има между 10 и 23 часа по предварително разработен график, съобразен с възможностите на доброволците. Готовността за включване в извънредни и непланирани дейности е предимство. От Си Ви Ес - България споделят, че обикновено доброволците имат време за ежедневни дейности и извън фестивала, но срещата с нови хора, събития и филми несъмнено се превръща в епицентър на бурния киноживот през март.Позицията е подходяща за студенти и ученици над 16 години, както и за всички любители на киното със свободно време. Формулярът за кандидатстване може да намерите на сайта на \"Cи Ви Ес - България\", а срокът за подаването му е 12 февруари.Си Ви Ес – България е организация, чиято цел е да популяризира доброволчеството в България, като организира доброволчески инициативи и мотивира млади хора да се включват в подобни дейности. Идеи като международно сътрудничество и солидарност, социална справедливост и опазване на околната среда са жизненоважни за организацията. Тя е активна на национално и международно равнище от 1998 и е част от международната мрежа за доброволчески труд и мир - Ес Си Ай (SCI – Service Civil International).Най-важните дейности на Си Ви Ес - България са организирането на краткосрочни и дългосрочни международни доброволчески обмени (www.workcamps.info), обучения, семинари, дискусии в сферата на културата, екологията, изкуството, социалните дейности.", "date": "2019.01.31", "title": "София Филм Фест търси доброволци"}
{"url": "https://offnews.bg/futbol/tcska-otstapi-pred-sparta-praga-v-kontrola-696650.html", "text": "ЦСКА загуби с 2:3 от Спарта Прага поредната си контрола от зимната си подготовка в Испания. Срещата се игра на \"Marbella Sport City\" и предложи страхотен футбол с множество положения и голове.Любопитен факт около двубоя бе, че начело на съдийската бригада стоеше дама.Попаденията за ЦСКА забиха Тиаго (21-дузпа) и Жоржиньо (41). За чехите точни бяха Дръхал (9), Канга (66-дузпа) и Чипчу (81).След последното попадение треньорът на \"червените\" Нестор Ел Маестро направи три промени в състава - Кристиян Малинов, Йоан Бауренски и Мартин Смоленски замениха Жанио Бикел, Рубен Пинто и Жоржиньо, но ЦСКА така и не стигна поне до изравнителен гол.\"Армейците\" ще изиграят още един мач на испанска земя. ЦСКА излиза в събота срещу Динамо Киев.", "date": "2019.01.31", "title": "ЦСКА отстъпи пред Спарта Прага в контрола"}
{"url": "https://offnews.bg/sviat/velikobritania-za-prav-pat-obiavi-che-datata-na-brekzit-mozhe-da-bade-696610.html", "text": "Британският външен министър Джеръми Хънт обяви, че може да е нужно \"допълнително време\", за да бъдат финализирани законодателните процедури по Брекзит, съобщи Би Би Си.Хънт говори за възможно забавяне на излизането на страната от Евросъюза - отвъд предварително определената дата 29 март 2019 г., като казва, че то зависи от напредъка в идните седмици.Премиерът Тереза Мей търси допълнителни договорки по постигнатото вече с Брюксел споразумение, което бе отхврълено от британския парламент. Засега обаче евросъюзът отказва по-нататъшни преговори. Очаква се депутатите в Лондон да отменят традиционната си едноседмична ваканция през февруари заради задънената улица, в която се намира дебатът по Брекзит.Официално Великобритания трябва да напусне ЕС в 23:00 по Гриниуч на 29 март. Препъникамъкът по одобрението на сделката е възобновяването на проверките на стоки и хора по границата със Северна Ирландия.Би Би Си допълва, че все по-засилено се говори за отлагане на тази дата и потенциално разширяване на член 50 - механизмът, с който Великобритания напуска ЕС. Даунинг стрийт засега не коментира тази възможност.", "date": "2019.01.31", "title": "Великобритания за пръв път обяви, че датата на Брекзит може да бъде отложена"}
{"url": "https://offnews.bg/politika/radev-evrozonata-da-no-triabva-da-imame-mnogo-otkrovena-otcenka-696653.html", "text": "България си е поставила за стратегическа цел пълноценна интеграция в европейските структури, което включва членство в Шенген и еврозоната. Слепият ентусиазъм обаче невинаги е полезен.Това заяви пред български журналисти президентът Румен Радев по време на официалното си посещение в Португалия.Радев посочи като пример споделения от министър-председателя Антонио да Коща опит на Португалия, \"която след приемането на еврото е имала и период на икономически трудности\" и призова България да се поучи и от проблемите, които са срещнали държавите, въвели еврото преди нас.„Еврозоната – да, но трябва да имаме много задълбочена и откровена оценка на риска и много ясни предварителни мерки как да минимизираме потенциалните рискове пред българската икономика и българските граждани. Ако трябва да бързаме за нещо, това е увеличаване на административния капацитет и повишаване на доходите, както препоръча еврокомисарят Валдис Домбровскис. В противен случай знаете негативите от кого ще се изнесат – от българските граждани“, категоричен беше Румен Радев.Според него Португалия може да бъде пример за държава, която отстоява своите интереси в еврозоната - страната предлага да има отделен бюджет за еврозоната, който да бъде от помощ на тези държави, които са по-изостанали в своето икономическо и социално развитие, така че да запазват и развиват своята конкурентоспособност.През втория ден от посещението си в Португалия държавният глава се срещна с министър-председателя на Португалската република Антонио Коща.Икономическото и социално сближаване в Европейския съюз няма алтернатива и България и Португалия ще продължат да работят за съхраняване на кохезионната политика като фактор за преодоляване на различията в Европа - това е общата позиция на Радев и Коща.Президентът Радев е поставил въпроса за т.нар. пакет Мобилност 1 по време на всички свои срещи в Лисабон, стана ясно от думите му.„Португалската страна напълно разбира какви негативни ефекти ще има този пакет върху страни, които са отдалечени от Централна Европа по чисто географски признак. Разбира се, ще гласуват според динамиката на процеса в комисиите в Европейския парламент, но напълно оценяват негативните последствия“, посочи държавният глава.", "date": "2019.01.31", "title": "Радев: Еврозоната – да, но трябва да имаме много откровена оценка на риска"}
{"url": "https://offnews.bg/politika/rashidov-obvini-pravitelstvoto-na-oresharski-za-zabavianeto-na-largoto-696619.html", "text": "За забавянето на \"Ларгото\" е виновно правителството на Орешарски, заяви депутатът от ГЕРБ и председател на Комисията по културата и медиите Вежди Рашидов във връзка с аферата \"Ало, Банов съм\".Той допълни, че обектът е стоял \"една година в найлон\" по време на правителството на Орешарски, което се отразило на крайното завършване на реставрацията и довело до забавяне с 33 дни, за които по негови думи е целият казус сега. Рашидов разказва, че тогава му било съобщено, че се забавя срокът, и има опасност да бъдат загубени към 3 млн. лв. европейски пари за последния етап.\"Вие давате ли си сметка, че това е да бръкна в касата на министерството от бюджета, и без това малкия бюджет, и да покрия загубата на европейски пари? Търсихме всички възможности\", заяви Рашидов. \"Когато видях, че се забавят, разговаряхме с хората дали може тихо и спокойно да изпълним срока, за да не загубим пари. Целият проблем е в тези 30 дни, за което е виновно правителството на Орешарски\", допълни той.Рашидов заяви, че всяка фактура седи в Министерството и тази информация е достъпна за който я търси. Според него е имало и продължава да има много недоброжелатели, които са \"оревали орталъка\" по време и след проекта. \"Аз съм държал да има хигиена във всички европейски средства\", подчерта той. Във връзка с това Рашидов коментира и бившия служител на министерството Ангел Ангелов, за когото Боил Банов твърди, че е предоставил записите на Елена Йончева. \"Помолих го да освободи тази служба заради хигиената. Заради Ангелов направих 4 проверки - 3 вътрешни и 1 европейска проверка, че всичко е наред с норвежката програма\", заяви той. Рашидов допълни, че уважава Елена Йончева и преди дори били добри приятели с нея. \"Желая ѝ добър път, но не така към голямата политика, защото в голямата политика има някаква хигиена.\"", "date": "2019.01.31", "title": "Рашидов обвини правителството на Орешарски за забавянето на Ларгото"}
{"url": "https://offnews.bg/sviat/polsha-e-iznesla-2700-kg-ot-zarazenoto-meso-696616.html", "text": "Полша е изнесла 2700 кг заразено говеждо месо в страни от Европейския съюз, съобщи ръководителят на полската ветеринарна служба Павел Немчук, цитиран от \"Ройтерс\".Полска телевизия показа преди дни репортаж за кланица, която изнася заразено месо за страни от ЕС. Репортер започнал работа под прикритие в предприятието и така успял да констатира случващото се там. Болни животни, които дори не могат да вървят сами, са колени и разфасовани, като практиката не смущавала останалите работници. Полските власти разпоредиха проверка на всички кланици след разследването, а тази кланица, в която са заснети кадрите, беше затворена. Според Немчук месото от кланицата е било изнасяно за Румъния, Швеция, Унгария, Естония, Финландия, Франция, Испания, Литва, Португалия и Словакия. ", "date": "2019.01.31", "title": "Полша е изнесла 2700 кг от заразеното месо"}
{"url": "https://offnews.bg/kultura/maks-i-moritc-tceli-200-pati-ludorii-na-stcenata-na-teatar-vazraz-696621.html", "text": "Любимите на всички деца Макс и Мориц отбелязват 200 представления на сцената на театър \"Възраждане\". Юбилейните спектакли са на 3-ти Февруари от 11:00ч. и от 12:30ч.Историята за Макс и Мориц представлява забавните и безбройни пакости на двамата „хулигани” Макс и Мориц в стихове. Самата пиеса се стреми колкото се може по близко да се доближи до оригиналният текст, като самата тя е написана в стихове. Представлението с весел хумор и карикатурна визия пък напомня на рисунките на Вилхем Буш от книжката.Допълнени и увеличени пакостите напомнят за времето , когато децата играеха на вън, а не пред компютрите. Комично и забавно представлението бързо завладява публиката с помощта на различни театрални техники и ефекти и оставя желанието в малките зрители да излязат и да се шегуват и забавляват, както някога техните родители.Естествено оставя и поука, че може да си палав, но всичко трябва да си има мярка, а с мярката трябва много да се внимава. „Тежко томува, който тъпо се шегува!\".Режисьор и художник е Христо Ботев, музиката е на Развигор Попов, хореография и костюми - Анатоли Лазаров. С участието на: Боян Младенов, Йордан Ръсин, Жана Рашева, Георги Златарев ", "date": "2019.01.31", "title": "'Макс и Мориц' - цели 200 пъти лудории на сцената на театър 'Възраждане' (видео)"}
{"url": "https://offnews.bg/politika/promeniat-taksite-za-spetcializantite-darzhavata-shte-plashta-za-obuc-696604.html", "text": "Държавата ще субсидира болниците, в които се обучават специализанти. Налагат се и промени в таксите за специализантите - таксите за теоретичното образование се намаляват до размера от 2017 г., а таксата за практическо обучение на специализанти по дентална медицина се увеличава на 460 лева. Това е предвидено в проекта за промени в Наредбата за придобиване на специалност в системата на здравеопазването, който беше публикуван за обществено обсъждане днес. Здравното министерство ще субсидира болниците, в които се обучават специализанти, когато има недостиг на специалисти в определени специалности. Така средствата за осигуряване на специалисти ще идва от бюджета, а не от лечебните заведения, се предвижда в проекта.Болниците, получили държавна субсидия, ще са длъжни да назначат специализанта след придобиването на специалност за същия срок, за който са получавали субсидия. Това ще важи за всички специализанти с изключение на тези по Обща медицина, които ще са длъжни да започнат работа като лични лекари в страната, а не в съответната болница.Ако лечебното заведение или специализантът не изпълнят това задължение, ще връщат средствата.Субсидията ще е в размер на минималния месечен осигурителен доход за съответната икономическа група и група професии, който се определя със Закона за бюджета на ДОО. Субсидията за обучение на специализанти по Обща медицина ще е в размер 1,3 пъти минималния месечен осигурителен доход (за 2019 г. – 668 лв. при размер за болничните бази за обучение – 987 лв.).В проектонаредбата е записано още, че болниците ще са длъжни да провеждат конкурс за специализанти. В момента те могат да назначават специализанти и без конкурс, което поражда опасения за субективизъм, се обяснява още в мотивите на здравното министерство. Предвижда се също така специализантите по Обща медицина да могат да получават заплата по време на специализацията си – те ще бъдат назначавани не със заповед на ректора, както е сега, а на срочен трудов договор, както е при другите специалности. Така според министерството може специалността да стане по-привлекателна, което е необходимо, като се има предвид липсата на кадри. Заплатите им ще се покриват от субсидията на здравното министерство към обучителните бази и няма да е за сметка на лечебното заведение, се уточнява в проектонаредбата.В проекта на наредба е предвидено още на специализантите да могат да се отпускат стипендии със средства от европейски проекти и програми или друг източник.Ако докато работят в базата за обучение медиците с придобита специалност искат да специализират по втора или следваща специалност, те ще могат да правят това вече с договор за повишаване на квалификацията.Предвижда се и увеличаване на максималния размер на таксата за практическо обучение на специализантите по дентална медицина – от 50% от минималната работна заплата, което в момента е 280 лева, на 460 лева, като в тази такса ще се включват разходите за консумативи, ако се осигуряват от базата за обучение. Така максималният размер на таксите за обучение за една година за тях ще е вече 5520 лева.Освен това се предлага таксите за теоретично обучение на всички специализанти и таксата за практическо обучение на специализантите по неклинични и военномедицински специалности да не са обвързани с минималната работна заплата, както е в момента. Сега таксата е 50% от минималната работна заплата, но според министерството това обвързване е ненужно, тъй като в последните години минималната работна заплата се увеличава, което съответно води и до увеличение на таксите, без това да е необходимо. Новата такса ще е в размер 230 лева – 50% от минималната работна заплата за 2017 г. Така максималният размер на таксите за една година ще е 2760 лева.Разширява се и кръгът на хората, които могат да придобиват специалностите Физиология, Медицинска сестра за социални дейности (която се преименува на Клинична социална работа) и Обществено здравеопазване.Предвидени са и промени, които ще позволят на завършилите специализанти да се явят на държавен изпит на първата възможна сесия и така няма да им се налага да чакат по 7-8 месеца, както е в момента.За улеснение на специализантите се предвижда всички свободни длъжности за специализанти в страната да бъдат публикувани на интернет страницата на Министерството на здравеопазването.Оттам уточняват, че всички необходими финансови средства за осъществяване на промените са предвидени в бюджета на ведомството и са в рамките на тригодишната бюджетна прогноза. Срокът за обществено обсъждане на проекта е до 1 март. Идеята е с промените да се решат редица проблеми, които възникват при обучението на специализанти, а целта е да се привличат повече кадри, особено към специалности, в които липсата е голяма. Тази Наредба е очаквана, защото тя ще реши и въпроси, свързани с договорите, с начина на провеждане на конкурсите за кандидат-специализантите, както и други проблеми, които години наред са пренебрегвани, коментира преди дни здравният министър Кирил Ананиев.", "date": "2019.01.31", "title": "Променят таксите за специализантите, държавата ще плаща за обучението им в болниците"}
{"url": "https://offnews.bg/kultura/spektakalat-movimento-variatcii-dialog-za-dinamikata-na-savremenno-696618.html", "text": "Спектакълът \"Мовименто/Вариации\" ще бъде отново на сцена на 08 февруари 2019 | 19:30 ч. ДНК – пространство за съвременен танц и пърформанс.Движението е основната тема на режисьорския проект на Гергана Димитрова – „Мовименто/Вариации“ (Пет миниатюри и едно интервю на тема движение). В него тя кани пет авторки с различна националност в задочен разговор, който осмисля миграционните процеси днес като вид движение на тела, стоки, услуги, информация, пари, души, мисли, мечти, вируси, необходимости.Този своеобразен диалог обединява гласовете на Здрава Каменова, Мариана Събева, Улрике Сиха (Германия), Ив Лей (САЩ/Великобритания) и известната българска хореографка и изпълнителка Галина Борисова. През различни подходи са тематизирани разнородни парчета от динамиката на съвременността.Представлението е съсредоточено върху мисленето за движението като хореография, като природна и житейска потребност; за движението, противопоставено на статичното; за движението като разпространение на идеи, за дигиталната динамика, за #MeToo, за Илън Мъск; за движението на пазари и природни ресурси; за неизменното движение към смъртта; за технологичното развитие, дори за движението из космоса.", "date": "2019.01.31", "title": "Спектакълът 'Мовименто/Вариации' - диалог за динамиката на съвременността"}
{"url": "https://offnews.bg/politika/pencho-milkov-ot-bsp-za-alo-banov-sam-horata-triabva-da-sa-smeli-i-696590.html", "text": "С информацията по случая с Боил Банов разполагаме от няколко дни. Беше анализирана от нас. БСП не е канал за предоставяне на информация до прокуратурата. Гражданите трябва да научат, и вероятно трябва да вземат пример от това, което правим, да не се страхуват и да подават своите сигнали.Това каза пред БТВ народният представител от ПГ на \"БСП за България\" Пенчо Милков. \"Най-важното, което трябва да знаят хората е, че нещата се променят и те трябва да са смели, а не да си мълчат\", добави той.\"В кабинета на тогавашният зам.-министър на културата се създава схема как в българския бюджет да не влязат 700 000 лева и тя е проработила\", каза още той. Милков увери, че БСП ще предостави записа на прокуратурата както го е получила, като той не е манипулиран. \"Има записи на три разговора, които провежда г-н Банов, които показват схема за съставяне на актове. Единият е със строителя, другият е с уж независимия строителен надзор и последният е с неговите подчинени\", каза Пенчо Милков. Той поясни, че сборното време на записите е около 16 минути, а пуснатият пред медиите е от 3 минути.\"Само заради говоренето на министър Банов вчера, един мъж трябва да си тръгне\", отсече Пенчо Милков.", "date": "2019.01.31", "title": "Пенчо Милков от БСП за 'Ало, Банов съм': Хората трябва да са смели и да не си мълчат"}
{"url": "https://offnews.bg/ikonomika/sled-skandala-s-lichnite-danni-fejsbuk-protcaftiava-s-rast-v-prihodit-696589.html", "text": "Потребителите на фейсбук се увеличават въпреки  за мащабна злоупотреба с лична информация.През 2008 година броят на влизалите поне веднъж в социалната мрежа потребители се е увеличил с 9% и е достигнал 2,32 милиарда души, съобщиха от Фейсбук.Неоправдани се оказаха и прогнозите, че скандалът ще доведе до отлив на рекламодатели. Тъкмо напротив - приходите от реклама са се увеличили с цели 30 процента.Основателят на Фейсбук Марк Зукърбърг обяви, че компанията \"е променила из основи начина си на управление и се е фокусирала върху най-големите проблеми\".Акциите на компанията загубиха една-трета от стойността си от юли 2018 досега, но скочиха с 9% часове след отчета за годишните приходи.Печалбата на Фейсбук за 2018-а е 22,1 милиарда долара - с 39% повече от 2017-а.Най-висок е ръстът на потребителите в Индия, Индонезия и Филипините, а в САЩ и Канада броят им се запазва на старите нива.", "date": "2019.01.31", "title": "След скандала с личните данни: Фейсбук процъфтява с ръст в приходите и потребителите"}
{"url": "https://offnews.bg/obshtestvo/razmestenite-plochki-do-sv-sedmochislenitci-zaradi-zazimena-shahta-696592.html", "text": "Разместените плочки в градинката \"Св. Седмочисленици\" са заради зазимена шахта, останала без капак засега. Няма счупени плочки, има разместени, обясни зам.-кметът Дончо Барбалов по бТВ. Той обясни, че причината за гражданското недоволство от ремонта в зона 2, е недовършена шахта. „Строителят трябва да сложи капак и са зазимили обекта, като отгоре са сложили дървена плоча и върху нея са наредили плочите, уточни Барбалов. От „Джи Пи Груп”, които отговарят за изпълнението на проекта, изпратиха отговор до bTV, в който казват, че разместените плочки са поставени върху шахта. Капакът за нея предстои да бъде доставен и заради това е била поставена дървена подложка. Където има проблеми, ще работим със строителя, за да може всичко да стане във вида, в който искаме да го видим, увери Барбалов. По думите му зависи от строителя кога точно ще бъде завършен обектът. От строителната компания вчера  за OFFNews, че \"всички повредени настилки и неравности в обхвата на проекта ще бъдат отстранени\". В момента заради метеорологичната обстановка ремонтните дейности по Зона 2 са преустановени\".", "date": "2019.01.31", "title": "Разместените плочки до Св. Седмочисленици заради зазимена шахта"}
{"url": "https://offnews.bg/politika/ataka-se-razgranichi-ot-izkazvaneto-na-simeonov-za-joncheva-696607.html", "text": "Депутатът от \"Атака\" Павел Шопов разграничи партията от , която Валери Симеонов направи в парламента от името на \"Обединени патриоти\" по-рано днес. В нея Симеонов коментира аферата \"Ало, Банов съм\" и изрази притеснение, че БСП злоупотребяват с Елена Йончева.\"Когато изявлението не се прави от името на председател или зам.-председател, депутатът, който прави изявлението, следва да бъде упълномощен\", заяви депутатът от Шопов пред репортери в Народното събрание, подчертавайки че такова нещо не се е случило. \"Водещият на заседанието г-н Емил Христов неправомерно и в нарушение с правилника му даде думата\", допълни депутатът.\"В тази връзка ние се разграничаваме - ние, имам предвид партия \"Атака\", а считам, че и цялата парламентарна група \"Обеднени патриоти\" би трябвало да се разграничи и да не се ангажираме с него\", заяви той. \"Г-н Симеонов не би трябвало да прави такива изявления, с които да ангажира ПГ \"Обединени патриоти\", тъй като е прекалено рисково\", допълни Шопов.Той още подчерта, че казусът е чисто формален и не става въпрос за позицията на Симеонов като такава. \"Не говоря по същество за това, което г-н Симеонов е казал, въпреки че и за това можем да говорим. Г-н Симеонов си позволи от името на ПГ да прави изявления, които са едни такива оправдателни, обяснителни във връзка с чисто негови, на НФСБ и той като нейн лидер проблеми\", заяви Шопов.", "date": "2019.01.31", "title": "'Атака' се разграничи от изказването на Симеонов за  Йончева"}
{"url": "https://offnews.bg/sviat/rekordno-niski-temperaturi-vzimat-zhertvi-v-sasht-i-predizvikvat-haos-696581.html", "text": "Невиждан студ и рекордни минусови температури в Северна Америка и Великобритания предизвикват смъртни случаи и много пътни инциденти. Броят на жертвите от измръзване в САЩ и Канада достигна до 12 души, а във Великобритания студът засяга както транспорта, така и стотици учебни заведения.Смъртоносен студ в САЩ почти напълно блокира градове в Средния Запад под влиянието на т. нар. polar vortex (). Той представлява нещо като вихрушка над Северния полюс, която пренася ледено студен въздух към САЩ и Канада. Най-малко 7 души починаха в резултат на арктическото време.Температурите паднаха до -30 в Чикаго и там беше по-студено, отколкото в Антарктика. В Северна Дакота бяха измерени -37 градуса по Целзий. На тези температури са изложени 250 милиона американци, а други 90 млн. ще трябва да се справят с -17 и по-ниски температури.Извънредно положение е обявено в среднозападния район на Уисконсин, Мичиган и Илинойс и дори в по-топлите южни щати на Алабама и Мисисипи.\"Това вероятно ще остане в историята\", казва Рики Кастро, метеоролог от Националната метеорологична служба в Илинойс.От службата съобщават, че измръзването е възможно само за 10 минути навън в екстремни условия.В окръга Гранд Форкс в щата Северна Дакота е отбелязана най-ниската температурна стойност на вятъра до -54 градуса в сряда сутринта. Как се стигна до смъртни случаи?В сряда двама жители на щата Мичиган бяха намерени мъртви в кварталите си, съобщава Асошиейтед прес. Според тях властите твърдят, че единият от тях може би е бил дезориентиран и е излязъл на студа с неподходящо облекло.Във вторник 55-годишен мъж в Милуоки е измръзнал, докато е разчиствал снега с лопата пред гаража си. Смъртни случаи има и в Пекин, Илинойс, където 82-годишен мъж умира от хипотермия в дома си. Близо до Чикаго 75-годишен мъж е убит от снегорин. В северната част на Индиана млада двойка умира след катастрофа по заледен път.Как смъртоносният студ влияе на ежедневието на хората?Пощенските услуги в 10 щата са спрени, а стотици училища и университети са затворени. Доставчиците на бира в Уисконсин също са прекратили доставките си, а причина за това са опасенията им, че бирата ще замръзне по пътя.От метеорологичните служби в щата Айова предупредили хората да „избягват дълбоко вдишване и да минимизират разговорите“, ако излизат навън.Фермерите от Средния Запад са предприели мерки, с които да защитят добитъка си, като са изградили иглута за животните.В Северна Дакота фермерите казват, че са планирали да останат с животните си по време на \"студената атака\", за да предотвратят смъртни случаи. Леденото време може да доведе до преждевременно раждане на бременните крави, казват фермерите, а новородените телета не могат да оцелеят при такива условия.Със сигурност обаче някои от американците приемат случващото се с доза хумор, след като полицията в щата Илинойс обяви, че принцеса Елза от филма на Дисни \"Замръзналото кралство\" е арестувана.Жителите на Чикаго са били предупредени за необичайно студеното време по-рано. Отменени са повече от 1500 полета от двете основни летища, а железопътният оператор Амтрак е отменил влаковите услуги от неговия център.Студът в града обаче ще се усеща още повече поради силния вятър, като прогнозите предвиждат усещане като -45 градуса.Кметът на Чикаго Рам Емануел призова хората да не излизат навън, ако е възможно. Десетки центрове за помощ и приютяване са отворили врати, като са приютили над 80 000 бездомници.Най-големите забележителности в щата Илинойс са затворени, както и много кафенета и местни бизнеси. От полицията вече съобщават и за обири, в които похитителите крадат якета на стойност 1000 долара.Какво се случва и във Великобритания, където температурите в четвъртък сутринта падат до -11 градуса?Най-ниската температура в страната е регистрирана в Брамер, Абердиншир.Метеорологични предупреждения за жълт код за сняг, лед и мъгла остават в сила за четвъртък и петък.Влаковете от югоизточната част казват, че 21 влака са били отменени или с променен график в четвъртък сутринта, за да се сведе до минимум въздействието на образуване на лед върху релсите.Англия, Уелс и Северна Ирландия отбелязаха най-ниските си температури през зимата, като в Нортъмбърланд те са паднали до -8.2, в Поуис до -8.1, а в Кейтсбридж до -6.3 градуса.Смразяващите температури във Великобритания са затворили пътища в страната, а стотици училища са затворени от сряда. Летищата в Манчестър и Ливърпул са били затворени за сутринта, но по-късно са били отворени отново.В Девън и Корнуол полицията съобщава, че се е заела с повече от 20 катастрофи и други пътни инциденти само за един час в сряда сутринта.В Шотландия шофьор на тир се е преобърнал. Там също са затворени повече от 40 училища.В Североизточна Англия повече от 200 са затворените училища, а в Северна Ирландия те са над 50.Сряда сутрин е определена като \"най-студената сутрин за зимата\", а на повечето места в страната температурите могат да достигнат до -14. В централните райони се очаква и замръзнала мъгла, а за части от Южна Англия и Уелс се прогнозира сняг, достигайки дълбочина от 10 сантиметра в някои части на Уелс и до 6 сантиметра другаде.В по-голямата част от Англия и Уелс има предупреждения за жълт код от офиса на метеорологичните служби за сняг и лед между 13:00 часа в четвъртък и 21:00 часа в петък, докато в източната част на Шотландия също се очаква да бъде засегната, започвайки по-късно в четвъртък.Допълва се, че съществува и малка вероятност някои селски райони да бъдат откъснати и има \"малък шанс\" за прекъсване на електрозахранването и покритие на мобилната мрежа.Метеоролозите съобщават, че има малка вероятност за закъснения на полети или железопътните линии, както и опасни условия за лед по пътищата и тротоарите.", "date": "2019.01.31", "title": "Рекордно ниски температури взимат жертви в САЩ и предизвикват хаос във Великобритания"}
{"url": "https://offnews.bg/kultura/rodzhar-balan-dariava-4-fotografii-ot-izlozhbata-si-arhetipi-na-natc-696623.html", "text": "Фотографът Роджър Балън, който през ноември откри ретроспективната си изложба в Националната галерия / Квадрат 500 – „Архетипи”, дарява четири свои творби за колекцията на галерията.Фотографии на Балън са и в колекциите на МОМА (Ню Йорк), Тейт Бритън (Лондон), Музея Виктория и Албърт (Лондон), Пушкинския музей (Москва), Центъра Помпиду (Париж) и много други музеи и галерии от цял свят.Артистът дарява свои фотографии на музеи, които тепърва предстои да подсигурят присъствието на художествената фотография и да намерят повече и по-активно място за проекти, свързани с нея в изложбените си пространства. За Балън, отзвукът от изложбата му в България е показател, че фотографията има потенциал да намери по-сериозно място в музеи и галерии, както и да допринесе за развитието на повече аудитория за културните събития у нас.Артистът обръща изключително внимание на младите хора, които са най-доверената му публика в цял свят и вярва, че силата на изкуството минава отвъд социалната среда и образование. Фотографиите му и кампанията „Кой е Роджър Балън?” успяха да привлекат вниманието и на млади хора, които досега не са посещавали галерийно пространство нито веднъж.Една от най-успешните изложби за Националната галерия / Квадрат 500 – „Архетипи” представи фотографии от седемте серии на Роджър Балън, проследявайки творческото му развитие за последните почти 40 години. Архетипите на разруха, отчуждение, абсурд, участ, отстъпление, двусмислие и подсъзнание бяха визуално пресъздадени чрез характерния за Балън стил, в който фикцията и документалността се смесват, за да изградят посланията на подсъзнанието.", "date": "2019.01.31", "title": "Роджър Балън дарява 4 фотографии от изложбата си 'Архетипи' на Националната галерия (видео)"}
{"url": "https://offnews.bg/sviat/sauditska-arabia-prikliuchi-antikoruptcionnite-razsledvania-nad-200-d-696596.html", "text": "Саудитска Арабия е приключила антикорупционните разследвания срещу стотици магнати и бизнесмени, които започнаха през 2017 г., съобщава Би Би Си.Повече от 100 млрд. долара в активи, включително имущество и парични средства са били възстановени от държавата, твърдят служители на Кралството.Кампанията бе насочена срещу високопоставени принцове от саудитското кралско семейство, министри и ключови бизнесмени. Бяха задържани над 200 министри и бизнесмени, разследване започна и срещу принц Мохамед бин Салман. Прокуратурата не е свалила обвиненията срещу 56 души, а осем души са отказали да сключат споразумение и съдебното производство срещу тях продължава.Прочистването на елита на Саудитска Арабия беше огромен шок за системата, казва редакторът на арабските въпроси на Би Би Си Себастиан Ашер.Кралският принц сега трябва да се надява, че „прочистването“ ще убеди инвеститорите, че е безопасно да се вложат пари в Саудитска Арабия, коментира Ашер.Вълната от арести през ноември 2017 г. изненада света и превърна хотел Ritz-Carlton в столицата Рияд в позлатен затвор за десетките саудитци, задържани при акцията.Кралството определи задържанията като част от борбата срещу корупцията, докато, според някои наблюдатели, те бяха с цел консолидирането на властта на престолонаследника Мохамед бин Салман.Обвиненията в насилие и информацията, че задържаните са били изнудвани да разменят част от активите си срещу своята свобода, разтърсиха пазара във време, в което Саудитска Арабия ускоряваше усилията си за привличане на чуждестранни инвестиции.", "date": "2019.01.31", "title": "Саудитска Арабия приключи антикорупционните разследвания, над 200 души бяха задържани"}
{"url": "https://offnews.bg/112/patcient-pochina-ot-grip-v-pazardzhik-dve-detca-v-bolnitca-v-mnogo-te-696600.html", "text": "55-годишен пациент е починал след усложнения от грип в областната болница в Пазарджик, а две деца са настанени там в много тежко състояние след вирусна инфекция, съобщи агенция \"Фокус\". Мъжът бил докаран по спешност с дихателна недостатъчност, но медиците не са успели да го спасят.Децата са в интензивния сектор на Второ детско отделение. Развили са тежка бронхопневмония.\"Едното дете е на осем месеца, с тежка пневмония и мускулна атрофия като придружаващо заболяване. Другото е на две години, също с бронхопневмония и детска церебрална парализа\", казва завеждащият отделението д-р Валентин Данчев.Той напомня, че грипната инфекция може да има сериозни последствия. Затова съветът е при първите оплаквания да се започне прием на противовирусни препарати, но не и на антибиотици, ако няма усложнения. \"При влошено състояние, суха, честа и дразнеща кашлица и затруднено дишане родителите да не лекуват сами децата си, а веднага да потърсят лекарска помощ\", съветва д-р Данчев.", "date": "2019.01.31", "title": "Пациент почина от грип в Пазарджик, две деца в болница в много тежко състояние след вирус"}
{"url": "https://offnews.bg/temida/chsi-vlizat-v-kashtata-na-banevi-696597.html", "text": "Съдебни изпълнители са влезли в къщата на арестантите Евгения и Николай Баневи в столичния квартал \"Бояна\", за да бъде описано имуществото им.Става въпрос за същия имот, който \"Имаме вземане, имаме няколко кредитори, който желае да бъде удовлетворен от продажбата на недвижимото имущество\", обясни пред Нова телевизия Атанаска Петканова, помощник частен съдебен изпълнител.Според адвоката на дружеството, което официално е собственик на описвания имот, той е бил възпрепятстван и не е имал достъп до всички материали по делото.В момента Евгения и Николай Баневи са в ареста по обвинения за пране на пари и укриване на данъци. Те бяха екстрадирани у нас няколко месеца след задържането им в Ница.", "date": "2019.01.31", "title": "ЧСИ влизат в къщата на Баневи"}
{"url": "https://offnews.bg/futbol/tcska-otkupi-napadatel-na-kievo-696598.html", "text": "ЦСКА-София използва клубния си сайт, за да потвърди официално привличането с постоянен договор на нападателя Али Соу. Гамбийският футболист до момента играеше под наем от италианския Киево, а вчера медиите на Апенините разпространиха новината за откупуването му от страна на „червените“.24-годишният Соу подписа договор с \"армейците\" за още три години. Пред клубната телевизия нападателят беше лаконичен: \"Здравейте, аз съм Али Соу. Щастлив съм да обявя, че подписах своя договор с ЦСКА. Щастлив съм да бъда част от семейството\".", "date": "2019.01.31", "title": "ЦСКА откупи нападател на Киево"}
{"url": "https://offnews.bg/obshtestvo/bi-bi-si-balgarite-osazhdat-ekovandalizma-kraj-morskia-briag-696605.html", "text": "Българите осъждат „ековандализма” по морския бряг, пише Би Би Си в статия за темите, популярни в другите медии и социалните мрежи.Сезонът може да не е ваканционен, но българският черноморски бряг застана във фокуса на медиите в последните седмици. След като в социалните медии се появиха снимки на булдозери върху пясъчните дюни, последва гневна реакция сред екоактивисти и граждани, добавя Би Би Си и публикува снимката на музиканта Васил Гюров, който алармира за заравняването на дюните край \"Смокиня\".Обширната статия посочва, че българското крайбрежие е било преобразено от бум в строителството в последните десетилетия, а властите биват обвинявани, че допускат актове на „вандализъм” спрямо околната среда. Медията добавя, че това напомня на преобразяването на испанския курорт Коста Брава през 60-те години.", "date": "2019.01.31", "title": "Би Би Си: Българите осъждат ековандализма край морския бряг"}
{"url": "https://offnews.bg/futbol/bivsh-igrach-na-beroe-pred-zavrashtane-v-kluba-696593.html", "text": "Ганайският халф Карлос Охене води преговори с ръководството на Берое да се завърне на стадиона под Аязмото, пише \"Меридиан мач\".Вероятността той да облече отново зелената фланелка е голяма и до края на седмицата вероятно сделката ще бъда завършена. 25-годишният футболист беше продаден от \"Заралии\" в Оход Медина (Саудитска Арабия) през септември миналата година, но ганаецът остана в новия си клуб само четири месеца.Наскоро Охене е разтрогнал договора си с арабите. По време на престоя си в Стара Загора от 2016 до 2018 година халфът изигра 53 мача и отбеляза 3 гола, като се превърна в любимец на зелените фенове.", "date": "2019.01.31", "title": "Бивш играч на Берое пред завръщане в клуба"}
{"url": "https://offnews.bg/obshtestvo/gripat-zatvori-1336-uchilishta-ot-dnes-sa-prazni-klasnite-stai-i-v-ga-696601.html", "text": "В 1336 училища днес са преустановени учебните занятия, съобщи Министерството на образованието и науката.От днес в грипна ваканция са учениците от 31 училища в област Габрово, а от вчера - от 52 училища в област Търговище.Още няма учебни занятия в 267 училища в София-град, в 194 училища в област Пловдив, в 124 - в област Благоевград, в 122 - в област Варна, 105 - в област Плевен, и 41 - в област Кюстендил.В 83 училища в област Велико Търново, в 70 - в област Русе, в 59 - в област Разград, и в 72- в област Кърджали, също не се провежда учебен процес.Учениците от 61 училища в област Монтана, от 39 - в област Враца и от 11 - в София-област, също не ходят на училище.Няма учебни занятия и в 4 училища в община Белово, област Пазарджик, и в една детска градина в област Видин.", "date": "2019.01.31", "title": "Грипът затвори 1336 училища, от днес са празни класните стаи и в Габрово"}
{"url": "https://offnews.bg/snukar/biliardat-s-kandidatura-za-olimpiadata-v-parizh-prez-2024-696603.html", "text": "Снукърът, билярдът и карамболът, известни още като \"билярдните\" спортове ще организират съвместна кандидатура и официално ще се опитат да бъдат включени в програмата на Олимпийските игри в Париж през 2024 година. Това стана ясно днес на пресконференция край Айфеловата кула. Идеята е да участва по няколко състезатели от всяка дисциплина, които да обединят сили и да представят страните си в комбиниран отборен турнир.Големите козове на комитета по кандидатстване са богатата история на билярдните спортове и огромния зрителски интерес, превъзхождащи многократно много от вече включените в олимпийската програма дисциплини.Поглед към историята показва, че във Франция през ХV век е била изградена и използвана първата маса за билярд в кралския дворец Версай. Билярдът е много популярен в страната и това допълнително вдъхва увереност на инициаторите на кампанията.\"билярдни\" спортове - В България за \"билярд\" се има предвид играта, която всъщност се нарича \"пуул\", а \"билярд\" е всъщност шапката, категорията, определяща всички спортове с щека, маса и топки.", "date": "2019.01.31", "title": "Билярдът с кандидатура за Олимпиадата в Париж през 2024"}
{"url": "https://offnews.bg/obshtestvo/narodnata-topka-i-skejtbordat-stavat-universitetski-spetcialnosti-obn-696595.html", "text": "Любима игра от детството на мнозина - народната топка - става университетска специалност, след завършването на която ще се придобива диплома за висше образование. От 2019 г. висшисти ще могат да станат и практикуващите скейтборд.\"Скейтборд\", \"Айкидо\", \"Кендо\" и \"Доджбол\" (народна топка) са четирите нови специалности в Националната спортна академия, по които ще се предлага обучение от предстоящата 2019/2020 г.Университетската народна топка не е онази игра, която помним от деца - играе се с пет топки, уточни пресаташето на НСА Албена Мичева пред OFFNews.Народната топка (доджбол) се играе с уеднаквени от Световната асоциация правила. Играта включва 6 участника, 5 топки и 2 полувремена по 15 минути. Топката е специална, изработена от плат, олекотена, мека и безболезнена. Размерът ѝ е приблизително колкото на хандбалната. Докато стреля с топката, играчът трябва да се пази, защото може да бъде улучен, което го изважда от играта. Петте топки са в непрекъснато движение.Скейтбордът е олимпийски спорт с две дисциплини. Изготвената учебна програма стъпва на основата на олимпийските дисциплини, включва общотеоретична подготовка и специализирани познания за съответния спорт, уточняват още от НСА. За четирите нови специалности ще се кандидатства както за всички останали спортове в НСА (специалностите са общо 69 с новите 4): тест за езикова култура или оценка от матура по български език и литература и практически изпит по вида спорт.И те ще се изучават 4 г., а дипломата ще е за бакалавърска степен.Кандидатстудентският справочник на НСА ще е публикуван в сайта ѝ през март и ще се продава в книжарницата ѝ.Освен скейтборд и народна топка НСА предлага специалности като спортен аниматор, спортен мениджър, треньор по бойно-приложна физическа подготовка, треньор по адаптирана физическа активност, треньор по кондиционна подготовка, спортен коментатор, учител по физическо възпитание и кинезитерапевт.НСА разполага с кампус в Студентския град в София, включващ открити и закрити спортни съоръжения и собствени общежития. Студентите ѝ ползват плувен басейн в центъра на столицата, три планински и една морска учебна база. През пролетта ще завърши ремонтът на сградата на НСА на ул. „Гургулят“, чиито кабинети са модернизирани и е изградена многофункционална зала.В края на 2018 г. НСА преименува трите си факултета на „Спорт“, „Педагогика“ и „Обществено здраве, здравни грижи и туризъм“. Промяната бе препоръчана от Националната агенция по оценяване и акредитация (НАОА).", "date": "2019.01.31", "title": "Народната топка и скейтбордът стават университетски специалности (обновена)"}
{"url": "https://offnews.bg/politika/joncheva-bez-komentar-chakam-prokuraturata-da-se-svarzhe-s-men-696599.html", "text": "Говорителят на левицата Елена Йончева отказа да отговори на въпроси на репортери в Парламента, като заяви, че чака да бъде призована от прокуратурата.\"Прокуратурата се самосезира в момента, в който ние изнесохме информация по тази афера. Чакаме прокуратурата да се свърже с мен и аз ще предоставя цялата информация, с която разполагам\", заяви Йончева.Вчера тя обвини културния министър Боил Банов, че е спомогнал за опрощаването на неустойка в размер над 700 хил. лв. на фирмата, отговорна за ремонта на Ларгото, част от реставрацията на културнокомуникационен комплекс \"Сердика\" етап 2-3. В отговор управляващите заявиха, че Министерството на културата вече е завело иск за тези средства, но от БСП отговориха, че става въпрос за допълнителни неустойки, които са били опростени с помощта на Банов.Депутатът от левицата Драгомир Стойнев също отказа да отговаря на въпроси и и допълни, че се внася излишна \"истерия\". \"Това е един казус, който трябва да се провери от институциите. Опозицията има съмнения за впеатляваща корупция, а Елена Йончева е коректна и дава информация\", заяви той.Изказванията дойдоха минути след като в пленарната зала бяха изнесени декларации от името на ПГ на \"БСП за България\", ГЕРБ и \"Обединени патриоти\" по повод аферата \"Ало, Банов съм\", в които управляващите и левицата си размениха остри реплики.", "date": "2019.01.31", "title": "Йончева без коментар: Чакам прокуратурата да се свърже с мен"}
{"url": "https://offnews.bg/nashite-avtori/vtori-fevruari-za-edin-smel-petliovden-696608.html", "text": "Знам, че заглавието звучи дуалистично, ама само така изглежда. По-долу не става въпрос за гейове и джендъри и всякаква подобна триполова схема, а за рода български. За силата и отчаянието. За фалшивото време, в което живеем и за системното ни обезверяване.Затова ще си позволя да ви припомня преданието за Петльовден. Втори февруари по нов стил.Това е точният цитат от Уикипедия.Няма да говоря за подмяната на ценности.За натрапването на чужда за нашия народ идеология.За деструктиране на семейството.За обезличаването на историческата памет.За петстотин години присъствие или направо комшийство.За съсипването на днешното ни образование.За закриването на не знам си колко училища.За смелостта (Да, бе. Май не сме само народ от страхливци, подлизурковци и използвачи ама някой трябва да ни го напомня.) И за други „за“. Те са ясни.А сега се подгответе за празника. Всеки както предпочита и както го разбира. И ако някой излезе с розов балон да се разхожда и вземе да падне и си удари носа, да кажем, да знае, че няма да му съчувствам.Лек ден.", "date": "2019.01.31", "title": "Втори февруари. За един смел Петльовден"}
{"url": "https://offnews.bg/politika/simeonov-pritesnen-elena-joncheva-da-ne-vleze-v-zatvora-696609.html", "text": "Не злоупотребявайте с Йончева, накрая ще я пратите в затвора, заяви Валери Симеонов от трибуната на Народното събрание в декларация от името на \"Обединени патриоти\" в отговор на  от името на ПГ на \"БСП за България\". Той допълни, че всички \"средноинтелигентни хора\" смятат, че БСП са хванали един човек, който \"неособено разбира какво прави\", отново визирайки говорителя на БСП. Преди това в декларацията си Нинова обвини управляващите в корупционен модел на управление и определи обвиненията на говорителя на БСП Елена Йончева и аферата \"Ало Банов съм\" като пореден пример за това. Вчера Йончева обвини културния министър Боил Банов, че е спомогнал да бъде опростена неустойка на стойност над 700 хил. лв. на фирмата, отговорна за реставрацията на Ларгото.Симеонов обаче определи изявлението на Нинова като изпълнено с клевети и патетични лозунги. Той опроверга лидера на левицата, като заяви, че не може да се говори за скандал в случая. \"По въпросното забавяне на строителното изпълнение е сезиран съдът, който се очаква да се произнесе на втора инстанция. Какъв е скандалът? Извадили един запис\", заяви Симеонов, наричайки аферата \"поредната манипулация\".\"Въпросната журналистка, която е спорно колко е журналистка, по никакъв начин не може да бъде приемана като човек, който изнася достоверни факти\", обърна се към Йончева Симеонов. Той допълни, че всички \"средноинтелигентни хора\" смятат, че БСП са хванали един човек, който \"неособено разбира какво прави\", отново визирайки говорителя на БСП. \"Не злоупотребявайте с нея, накрая ще я пратите в затвора\", заяви той.Симеонов допълни, че според него \"прокуратурата пресоли манджата\", по същия начин, по който се самосезира за случая с продажба на български паспорти, а вече 3 месеца нищо не се случвало. Симеонов още заяви, че е редно аферата да бъде приключена преди \"да се докараме до такова състояние, че да връщаме тези 53 млн. евро\".", "date": "2019.01.31", "title": "Симеонов притеснен Елена Йончева да не влезе в затвора"}
{"url": "https://offnews.bg/politika/ninova-obshtoto-mezhdu-trite-kabineta-borisov-e-alo-koruptcia-696591.html", "text": "\"Имахме \"Ало, Ваньо\", \"Ало, Кокинов\", \"Ало, Банов\". Общото между трите кабинета на Борисов е \"Ало, корупция\", заяви Корнелия Нинова в декларация от името на ПГ на \"БСП за България\".Тя допълни, че тези случаи показват, че това е модел на управление на правителството и обвини управляващите в разпространение на лъжи.\"Елена Йончева и БСП не са подали нито един сигнал до органите - нито за оградата, нито за Хасково, нито за пътищата?\", попита Нинова, цитирайки управляващите. В отговор тя посочи, че на 9 юни 2017 г. от БСП са подали сигнал за оградата ни по границата с Турция до главния прокурор, като делото е образувано и се разследва, а сигнал е подаден и до всички европейски посланици.Сигнал до главния прокурор от 12 януари 2018 г. е подаден и за случая Хасково \"Кумгейт\", като за това също е образувано дело и се разследва, допълни Нинова. Подаден е и сигнал до Софийска градска прокуратура за разходване на финансовите средства за ремонт и поддържане на пътната мрежа в България от АПИ, заяви тя. Лидерът на левицата упрекна премиера Борисов в мълчание по аферата с Ларгото: \"Няма сини и червени лампи, изведнъж светлините в Министерски съвет изгаснаха\", допълни Нинова. Тя още нарече развитията от последните дни и обвиненията срещу Йончева за пране на пари пример за опит да се подменят принципите на правовата държава и свободата на мнение с диктатура.\"Каква администрация създаде Бойко Борисов по време на своето 10-годишно управление? Партийните калинки, които са послушни и подписват всякакви документи, безапелационно са на почит и с бонуси. Истинската автентичната, професионално подготвената администрация, която не е съгласна с това, от вчера са схемаджии\", заяви тя.Нинова още обвини Борисов в антиевропейско поведение и заяви, че той пилее европейски пари безстопанствено. \"Според Лиляна Павлова на откриването на същото това Ларго там са изразходени 53 млн. европейски пари. ГЕРБ се превръщате в \"Граждани за Антиевропейско Развитие на България\". България не е получила тези средства, за да се отклоняват в частни джобове, а за развитието на държавата и за благосъстоянието на народа ни\", заяви Нинова. Лидерът на левицата призова да \"дълбока промяна на модела на управление\". \"Тази промяна изисква много усилие, много смелост от много хора... Тя зависи от всеки от вас, уважаеми българи. Колкото по-рано я поискате, толкова по-рано ще я почувствате в живота си. Ние вярваме, че тя идва скоро\", завърши Нинова.ОтговорътСлед нея с декларация от името на ГЕРБ излезе депутатът от управляващата партия Тома Биков. Той обвини левицата в сътрудничество с \"организирана престъпна група за изнудване\".\"Вчера под формата на журналистическо разследване, в кавички, беше представен компромат, подаден на БСП от хора, които са на границата на криминалния контингент. Организирана престъпна група за изнудване на хора в различни държани институции и това ще стане ясно и тогава ще ви питаме - какви ги вършите да се срещате с такива хора?\", попита Биков.Той отново застана зад позицията си, че Йончева не би трябвало да бъде наричана журналист. \"Какво разкри г-жа Йончева за българските магистрали? Дотук имаме всичко на всичко един въпрос. Това е нейното велико разкритие, което тя направи - това не е разкритие, това е въпрос\", заяви Биков. Той допълни, че парламентът не е място за разследващи журналисти.Биков още обвини левицата, че с действията си разединява обществото и то само за лични облаги. \"БСП са готови да докарат до разпад държавата, само и само Корнелия Нинова да си сбъдне детската мечта и да стане премиер - има цели, които са по-високи от средствата\", заяви той.\"Миналата седмица твърдяхте, че прокуратура е бухалка на ГЕРБ, тази седмица твърдите, че ѝ вярвате – ами тя е една и съща. Тя не се е сменила\", обърна се още към депутатите от левицата Биков. \"Надявам се да излезете и да се излекувате от тази лудост, защото тя е опасна за държавата, не за вас\" завърши той сред бурните аплодисменти на управляващите. ", "date": "2019.01.31", "title": "Нинова: Общото между трите кабинета Борисов е 'Ало, корупция'"}
{"url": "https://offnews.bg/ikonomika/nkzhi-dava-pochti-200-miliona-leva-na-konsortcium-kojto-shte-stroi-zh-696611.html", "text": " Консорциум „Комса – Тракция“, с участници в обединението „Комса“ ЕАД и „Тракция ПРК и И“ С.А., е класиран на първо място в откритата процедура за модернизация на жп участъка София – Волуяк, съобщиха от Национална компания \"Железопътна инфраструктура\".Съгласно Решение № 4 от 30.01.2019 г. на генералния директор на НКЖИ, след разглеждане, оценка и класиране на подадените оферти на участниците в открита процедура за възлагане на обществена поръчка с предмет „Проектиране и строителство за модернизация на коловозно развитие на Централна гара София и жп участък Централна гара София – Волуяк за проект „2014-BG-TMC-0133-W – Развитие на железопътен възел София: железопътен участък София – Волуяк“, е определен изпълнител по проекта. Участниците са класирани както следва:1. Консорциум „Комса – Тракция“  Участници в обединението: „Комса“ ЕАД и „Тракция ПРК и И“ С.А.Комплексна оценка: 94,74 точкиПредложена цена: 189 999 505,57 лева без ДДС.2. „Терна“ АДКомплексна оценка: 89,06 точкиПредложена цена: 190 800 000,00 лева без ДДС.Предвидените дейности по време на строителството на отсечката са изграждане на нов трети коловоз между жп гара Волуяк и Централна жп гара София, както и модернизация на съществуващото коловозно развитие на двете гари. Предстои още изграждане на нова жп гара Обеля, която ще осъществява още една интермодална връзка със софийското метро.Основни цели при реализирането на проекта са повишаване на оперативната скорост до 160 км/ч за пътнически влакове и до 120 км/ч за товарен жп транспорт, подобряване на безопасността по железопътната линия чрез премахване на железопътни прелези и кръстовища, намаляване на газовите емисии, както и повишаване на удобството и комфорта за пътниците, ползващи железопътния транспорт при крайградски и междуградски пътувания.Проектът ще допринесе още за увеличаване на обема на превозените товари, подобряване качеството на обслужване по отношение на времето за пътуване, осигуряване на мобилност и достъпност до железопътната инфраструктура за всички потребители, в това число и за хората с намалена подвижност.Проект „Проектиране и строителство за модернизация на коловозно развитие на Централна гара София и ж.п. участък Централна гара София – Волуяк за проект „2014-BG-TMC-0133-W – Развитие на железопътен възел София: железопътен участък София – Волуяк“ се финансира от Механизма за свързана Европа и съфинансира от ДП Национална Компания „Железопътна инфраструктура“.", "date": "2019.01.31", "title": "НКЖИ дава почти 200 милиона лева на консорциум, който ще строи жп участъка София-Волуяк"}
{"url": "https://offnews.bg/politika/predi-skandala-alo-banov-sam-29-9-izbirat-gerb-21-4-bsp-spor-696602.html", "text": "29.9% биха гласували за ГЕРБ на изборите за Европейски парламент, ако се провеждаха днес, 21.4% биха предпочели БСП, показват данни на \"Маркет линкс\", отразяващи нагласите преди избухването на .В Европарламента депутати биха изпратили още ДПС (7.9%), а реален шанс да излъчат един представител имат и \"Демократична България\" (5.1%), сочат резултатите, представени тази сутрин от Добромир Живков. Въпреки сътресенията в \"Обединени патриоти\" (6.7%), все още има реален потенциал тази коалиция да постигне резултат, смята той.Изборите са през месец май, но очевидно кампанията започва и може да се види степента на мобилизация на политическите сили - у електората на ГЕРБ тя е \"значително по-добра\", коментира Живков.Резултатите показват нагласите само на тези, които са заявили, че ще гласуват. \"Тази уговорка е важна, защото когато ние и наши колеги даваме данни, даваме за нагласи към парламентарни избори. Затова трябва да поясним, че нагласата на българските граждани за участие в парламентарни и в избори за Европейски парламент е много различна. Знаем, че активността на вторите е много по-ниска - от около близо 48-50% на парламентарни имаме около 36%, 37%, 38% на избори за Европейски парламент. Затова конфигурацията на партийните сили е различна при избори за Европейски парламент\", обясни той.Доверието в институциите извежда Президентството на първо място с 61%. На второ, със значително по-малка подкрепа, е правителството (26%), а Народното събрание вдъхва доверие едва у 16 на сто.\"Президентството, със силната си опозиционна роля, все още успява да генерира силна подкрепа. Нека да имаме предвид обаче следното: при последния отчет, който президентът направи, цели пасажи бяха такива, които вече чуваме година, година и нещо. Така че може да очакваме в скоро време тази подкрепа да тръгне леко надолу. Няма реални действия от това опозиционно говорене. Президентът няма такива прерогативи, но това влияе върху опозиционната роля на БСП. Тоест това разфокусира електората на БСП\", каза Живков.Чувствително се е увеличил делът на песимистите у нас. Удовлетворение от развитието на страната изпитват 30% през януари 2019 г. при 40% година по-рано.\"След юни 2018 г. има изключително динамична обстановка в страната по отношение на скандали, неуспехи на изпълнителната власт. Последният беше с тол системата, тоест имаме непрекъснато обществено напрежение, което се трупа и то няма как да не се отрази\", коментира социологът.Очевидно темата, в която политиците се хвърлиха с много страст - изборът на изтребителите, е била по-скоро безинтересна на хората. На въпрос \"Кой изтребител е по-добър - \"Грипен\" или F-16?\" 28% казват единия, точно толкова - другия, а 44% признават, че след цялото ожесточено медийно говорене на президент и изпълнителна власт не могат да преценят.Делът на тези, които не могат да формират мнение по въпроса е \"твърде голям\" и според Живков, който тълкува резултата с думите, че причината за това е, че за тях темата не е толкова важна.Противопоставянето за изтребителите може би е част от политическата предизборна кампания - заявява той - и \"особено в някаква степен между президента, който заяви, че би подкрепил нова политическа сила, и изпълнителната власт\". И, все пак, \"въпреки голямата подкрепа, която президентът оказа на \"Грипен\", подкрепата не е толкова голяма, което показва, че може би тази политическа акция не е толкова успешна\", заключи социологът.", "date": "2019.01.31", "title": "Преди скандала 'Ало, Банов съм': 29.9% избират ГЕРБ, 21.4% - БСП, според 'Маркет линкс'"}
{"url": "https://offnews.bg/obshtestvo/karakachanov-na-arogantnata-bezzakonnost-na-bosove-v-tciganskite-maha-696622.html", "text": "Вицепремиерът Красимир Каракачанов разпространи до медиите позиция във връзка с  При нея бяха арестувани четирима наркодилъри, а полицейските бусове за кратко бяха заобиколени от гневни жители на квартала.Чрез пресцентъра на Министерството на отбраната и в качеството си на председател по обществения ред и сигурността, Каракачанова пише, че:Публикуваме пълния текст на изявлението му:При полицейска акция на 30 януари на територията на циганския квартал „Столипиново“ в гр. Пловдив и на територията на гр. Асеновград служители на реда от РПУ–Пловдив задържаха близо половин килограм хероин. Въпросното количество хероин далеч надхвърля рамките на „Столипиново“ и очевидно е било предназначено за продажба в целия град Пловдив и околността, включително и на малолетни и непълнолетни. Приложена е физическа сила при задържането на четирима арестувани с наркотика в съответствие с член 85 от Закона за МВР, разрешаващ употреба на сила и помощни средства в случаите на съпротива срещу действията на органите на реда.Никакви опити на наркобароните в „Столипиново“ и на използваните от тях наркозависими да изопачават действителността и да говорят лъжи за действията на полицията няма да попречат на прилагането на закона. Тези лъжи ще зарадват единствено добре платените т.нар. правозащитници, за които безнаказаността на престъпниците е по-важна от здравето и живота на децата ни.Като вицепремиер по вътрешния ред и сигурност категорично подкрепям действията на полицията, доказващи необходимостта от пълно прилагане на закона с цел защита на живота и здравето на българските граждани. Българската общественост трябва да знае, че само през 2018 г. има извършени 254 нападения срещу полицаи. На тази арогантна беззаконност, голямата част от която генерирана от престъпни босове в циганските махали, ще бъде сложен край. Още веднъж заявявам, че изцяло подкрепям законовите действия на полицията и прилагането на закона с цялата му сила. Възползвам се от случая да изкажа служебна благодарност на министъра на вътрешните работи Младен Маринов и на директора на ОД на МВР – Пловдив ст. комисар Атанас Илков за добрата им работа по случая.", "date": "2019.01.31", "title": "Каракачанов: На арогантната беззаконност на босове в циганските махали ще бъде сложен край"}
{"url": "https://offnews.bg/temida/direktorkata-na-telk-v-lovech-e-zadarzhana-s-podkup-obnovena-696626.html", "text": "Директорката на ТЕЛК в Ловеч Донка Минкова е арестувана в момент на получаване на подкуп.Днес Минкова е взела подкуп от посредник, за да съдейства за издаване на фалшиви документи. За 72 часа е арестуван и посредникът, у когото са открити 13 000 лева. Той е уреждал неправомерното издаване на ТЕЛК решения на хора, предимно от ромски произход, съобщи БНР.Разследването е започнало преди около година.Целта на престъпната схема е била получаването от множество, действително страдащи от различни заболявания лица, на завишен процент нетрудоспособност или определяне процент на нетрудоспособност на лица, които не страдат от заболяване, подлежащо на разглеждане от ТЕЛК, обясни окръжният прокурор Валентин Вълков.Проведени са претърсвания на 17 адреса в населени места от Ловешка област, като са иззети документи, веществени доказателства и пари - около 37 000 лева.Началникът на ГДБОП Ивайло Спиридонов каза, че през следващите седмици и месеци ще бъдат оповестени още по-фрапиращи случаи на злоупотреби с издаване на ТЕЛК решения в страната. Тарифата в Ловешко е била от 200 до 1000 лева, а в страната - и до 2500 лева.", "date": "2019.01.31", "title": "Директорката на ТЕЛК в Ловеч е задържана с подкуп (обновена)"}
{"url": "https://offnews.bg/obshtestvo/grazhdani-shte-spasiavat-basejnite-na-tcentralna-mineralna-bania-dnes-696502.html", "text": "Всички, които искат Централна минерална баня отново да се ползва като термален център, да се съберат тази сутрин пред сградата на Столична община в 9,30 часа, призова неправителствената организация \"Спаси София\". Уникалното предназначение на прекрасната сграда, построена върху минералните извори, трябва да се запази, категорични са организаторите на протеста, които ще внесат заедно с други организации и граждани жалба в кметството. Тя е срещу проекта на местната власт неремонтираните северно и източно крило да се превърнат в арт зали и разширение на Музея за история на София. От общината , че дебитът на минералната вода от каптален извор София - център не стига, за да превърне  банята в модерен балнео и СПА комплекс. Водата извира с 12 л/сек, а необходимото количество за възстановяването на трите басейна е 25 л/сек., според експертите. Липса на паркоместа в района и на хотели, които да привличат чуждестранни клиенти за балнео услуги, очакванията на хората за ниски цени, непозволяващи икономически ефективно и устойчиво функциониране на банята в бъдеще, както и използването на водата за хигиенни нужди би привлякло само рискови групи, са сред изброените слаби места на СПА-вариантът в анализ на общината. Липсва и възможност за изграждане на външни водни и паркови съоръжения.Ако в неремонтираните части Централната баня се възстановят басейните, те ще трябва да се пълнят с чешмяна вода, тъй като от 12 л/сек. дебит, 8 отиват за 44 чешми, от които столичани си наливат минерална вода от десетки години, обяснява зам.-кметът Тодор Чобанов. В продължение на 10 г. общината се опитваше да намери инвеститор за балнеоцентър. Бяха пуснати 2 процедури за концесия. Дори бяха купени 4 комплекта за участие, но инвеститори така и не се появиха и процедурата бе спряна през 2017 г. През декември миналата година  организираха протестен флашмоб пред Централна баня в София, настоявайки банята да бъде възстановена и да заработи с някогашното си предназначение.", "date": "2019.01.31", "title": "Граждани ще спасяват басейните на Централна минерална баня днес"}
{"url": "https://offnews.bg/obshtestvo/po-12-chasa-bez-voda-na-niakolko-mesta-v-sofia-696515.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Реконструкция на уличен водопровод на ул. „Летоструй“ в кв. „Васил Левски“ налага спиране на водоподаването от 09:00 до 21:00 часа на ул. „Летоструй“, ул. „Витиня“, ул. „Рилска обител“, ул. 546. Монтаж на спирателен кран във вилна зона „Малинова долина“ налага спиране на водоподаването от 10:00 до 22:00 часа на бул. „Симеоновско шосе“ от ул. „Георги Русев“ до ул. „Околовръстен път“. Във връзка с реконструкция на уличен водопровод на ул. „Стефан Караджа“ в Център, се налага спиране на водоподаването от 09:00 до 21:00 часа на ул. „Стефан Караджа“ от ул. „Георги С. Раковски“ до ул. „Дякон Игнатий“ и ул. „Дякон Игнатий“ от ул. „Граф Игнатиев“ до ул. „Ген. Гурко“. Подмяна на спирателен кран на бул. „Пенчо Славейков“, Център, се налага спиране на водоподаването от 09:00 до 20:00 часа на бул. „Пенчо Славейков“ от ул. „Лайош Кошут“ до ул. „Люлин планина“.Разкриване на уличен водопровод на ул. „Простор“ в кв. „Орландовци“ налага спиране на водоподаването от 09:00 до 19:00 часа на ул. „Простор“ , ул. „Герено“, ул. 255, ул. 256. Заради подмяна на сградно водопроводно отклонение на ул. „Св. Георги Софийски“ се налага спиране на водоподаването от 09:00 до 20:00 часа на площад „Пиърс О Махони“, СБАЛ „Проф. д-р Иван Митев“. ", "date": "2019.01.31", "title": "По 12 часа без вода на няколко места в София"}
{"url": "https://offnews.bg/tenis/stefanos-tcitcipas-novata-senzatcia-v-tenisa-696628.html", "text": "Точно три дни ни делят от старта на най-голямото спортно събитие в България за 2019 година – тенис шоуто Sofia Open. Световният елит на аристократичния спорт ще завладее България от 3 до 10 февруари. \"Арена Армеец\" е домакин на битките от най-силния и атрактивен турнир в света от категория АТР 250 за годината.В дните преди старта официалният сайт на надпреварата продължава рубриката \"Звездите на Sofia Open 2019\". Нека заедно се запознаем с любопитни факти за тях и да отброяваме с нетърпение дните до старта!Новата сензация в световния тенис Стефанос Циципас е сред най-горещите имена, които ще радват зрителите по време на четвъртото издание на турнира в София. 20-годишният тенисист започна ударно годината и достигна до полуфиналите на Australian Open, като по пътя си детронира шампиона от последните две издания Роджър Федерер в един от най-зрелищните двубои в турнира.Циципас направи истински фурор в тура миналата година. Той достигна до финалите на турнирите в Барселона и Торонто (и в двата случая загуби от Рафаел Надал) и спечели първата си АТР титла, триумфирайки на твърди кортове в зала в Стокхолм. Завърши годината на 15-а позиция, а силните му изяви на Australian Open го изстреляха на рекордното за него 12-о място.Стеф, както го наричат приятелите му, започва да играе тенис на тригодишна възраст. Баща му, Апостолос, е личният му треньор. Майка му е рускиня – Юлия Салникова, бивша професионална тенисистка. Дядо му по майчина линия е легендарният футболист на московския Спартак Сергей Салников, който е олимпийски шампион с националния отбор на СССР през 1956 г. Има сестра и двама братя, всички те играят тенис.Говори свободно гръцки, руски и английски език. Преди години, по време на турнир на о-в Крит, за малко да се удави в морето. Спасен е от баща си в последния момент и споделя, че тази случка е променила начина, по който възприема живота.Обича да играе на тревни кортове и любимият му турнир е Уимбълдън. Идолът му е Роджър Федерер. Сред хобитата му са фотография, тенис на маса, видео игри, плуване и филми. Обича да заснема собствени видеа от големите градове, които споделя в свой видео блог.През 2018-а година е избран за най-прогресиращ тенисист в тура. Симпатизира на футболния и баскетболния Олимпиакос. Тренира в родния си град Атина и в Париж, където е част от академията на Патрик Муратоглу.", "date": "2019.01.31", "title": "Стефанос Циципас – новата сензация в тениса"}
{"url": "https://offnews.bg/razsledvane/edni-500-miliona-leva-za-neprozrachnia-holding-kasichka-696558.html", "text": "Една от най-непрозрачните фирми в България се казва Държавна консолидационна компания. Тя не обявява търгове по Закона за обществените поръчки. Но за сметка на това правителството є даде едни 500 млн. лв. за… ремонт на язовири. Досегашната липса на прозрачност не дава достатъчно основания на данъкоплатците да бъдат спокойни.Знаете ли що е то ДКК? Ако попитате Google, е твърде вероятно да не успее да ви отговори убедително, въпреки че абревиатурата съществува от близо десетилетие, а към края на 2018 г. дружеството, което се крие зад нея – „Държавна консолидационна компания“ ЕАД, е с капитал над 888 млн. лв. – приближавайки се по обем до мастодонт като Националната електрическа компания (НЕК).ДКК притежава десетки държавни фирми и имоти, а от времето на втория кабинет „Борисов“ трупа все повече и повече. Едноличен собственик е Министерството на икономиката, а разпоредител с имуществото – министърът на икономиката.Въпросната държавна компания няма сайт. Историята не помни някога да е давала публичен отчет, въпреки че в Търговския регистър се намира подобен документ за 2016 и 2017 г. В интернет страницата на собственика пък е истинско предизвикателство да се открие информация за гигантското дружество – каквато и да било. Ако има обявени търгове, то извън самите обявления друга информация липсва. Регистърът на обществените поръчки към едноименната агенция не подозира за съществуването на компанията. Тя просто не е обявявала обществени поръчки досега.ОЩЕ ЕДНИ 500 МЛН. ЛВ.Държавната фирма стана отново актуална през 2018 г., благодарение на Решение No 495 на Министерския съвет от 13 юли. С акта си правителството отпусна половин милиард лева към бюджета на Министерството на икономиката. За сравнение – целият бюджет на министерството за същата година е 80 365 000 лв., т.е. над шест пъти по-малко. Целта на решението на правителството е така да се увеличи капиталът на ДКК. Първоначално от съобщението на пресслужбата на Министерския съвет нямаше обяснение какво налага трансфера на 500 млн. лв. Впоследствие бе обяснено, че парите ще са за… ремонт на язовири.ПРОЗРАЧНОСТ ВСЯКА ТУКА ОСТАВЕТЕРешението на правителството изглеждаше изненадващо, но всъщност малко по-рано е „законодателно подкрепено“. През април 2018 г. правителството внесе промени в Закона за водите. Те бяха приети през юни от Народното събрание, а в преходните и заключителните разпоредби се появява този текст:Речено-сторено няма и месец по-късно – въпреки думата „могат“ в законовия текст, тоест може да се действа и по друг начин – ДКК е избрана да върши високоотговорната дейност за сигурността на язовирите, а оттам – и на населението.Чак през октомври в правната система на правителството се появи и списък с язовири за спешен ремонт – 354 на брой. Тоест ще се харчат средно по 1.4 млн. лв. за обект – поне това показва сметката. Списъкът е изготвен от Държавната агенция за метрологичен и технически надзор (ДАМТН)Оттук нататък се очаква ДКК – според публикация във в. „Сега“, позоваваща се на отговори от Министерството на икономиката, чрез две от дружествата в портфолиото си: „Еко Антрацит“ ЕАД и „Екоинжеренинг РМ“ ЕООД – да започне да усвоява средствата по предназначение. Любопитното е, че двете фирми влизат в състава на ДКК съответно през март 2018 и през октомври 2018г. При „Еко Антрацит“ се наблюдава и друго „движение“ по партидата в Търговския регистър – само два месеца преди да премине в мегадружеството, капиталът също е увеличен – от 50 000 лв. на 120 050 000 лв. – на база на постановление и решение на Министерския съвет от декември 2017 г. Мотивът – за извършване на дейности по преструктуриране на рудодобива и поетапно закриване на неефективни производствени мощности. Фирмата е обявила една обществена поръчка оттогава – за поддръжка на хвостохранилище. И още нещо – и в двете фирми под шапката на ДКК са протекли рокади „на върха“. Въобще „върховете“ в ДКК и компаниите под шапката є са ветровити места, показва историята.КОЙ ЩЕ ПОЛУЧИ ПАРИТЕ?Как ще се избира изпълнител на ремонтите за половин милиард лева? Въпросът е с повишена трудност. В мотивите към промените на Закона за водите пише:„Редът и условията за разходването на публичните средства ще бъде подробно регламентиран в актове на Министерския съвет в съответствие на Закона за държавния бюджет. Търговското дружество ще възлага изготвянето и изпълнението на съответните обекти (…) по реда на Закона за обществените поръчки.“ДКК обаче, която е натоварена с дейността, не само никога не е обявявала поръчки по Закона за обществените поръчки (ЗОП), ами и не е съвсем ясно дали има такова задължение. Още през юли 2018 г. в. „Капитал“ пита Агенцията за обществени поръчки (АОП) дали компанията трябва да обявява търгове по реда на закона, но от официалния отговор става ясно, че… нищо не е ясно. Въпреки че ДКК е изцяло държавна компания и се разпорежда с публични пари. „Еко Антрацит“ и „Екоинжеренинг“ – ако наистина тези компании от портфолиото на ДКК поемат работата, също ще разполагат с публични средства – въпросните 500 млн. лв., а те ще трябва да ползват подизпълнители. Ако няма тръжни процедури обаче, няма да е ясно нито как се избират изпълнителите на ремонтните работи, нито кои са те, нито какви са цените на дейностите, нито имало ли е конкуренция при избора.Ето какво пише в отговора от АОП по темата:От публичните документи и информация до момента не е ясно нито за какъв период от време ще се харчи отпуснатият половин милиард лева за ремонт на язовири, нито как. Съвсем отделна подробност е, че в държавата съществуват и други структури, които имат ангажименти към язовирите – като се за започне от „Напоителни системи“ и „Язовири и каскади“ и се стигне до чисто новото Държавно предприятие „Управление и стопанисване на язовири“, създадено с цел уж да се изчистят неяснотите със собственост и най-вече със задълженията по поддръжката. Половината общини в България вече се отказаха от свои язовири в полза на новото предприятие, защото не могат да ги стопанисват.Тогава защо точно ДКК ще ремонтира язовири, освен за да се заобиколят правила за прозрачност? Вероятно отговорите ще започнат да идват, когато започнат ремонтите. Неяснотите около решения, свързани с ДКК обаче, съвсем не са изненада и досега.Решението на Министерския съвет за трансфера на 500 млн. лв. към ДКК стигна и до съда. Обжалва го извънпарламентарното политическо обединение „Демократична България“ именно с мотив непрозрачност на харчовете. На 3 октомври тричленен състав на ВАС с председател съдия Бисерка Цанева издава определение, с което оставя жалбата без разглеждане. Основен мотив – жалбоподателят няма правен интерес.ИЗ ИСТОРИЯТА НА ХОЛДИНГА-КАСИЧКАДокументално ДКК е вписана в Търговския регистър през 2008 г., но през 2010 г. по времето на първия кабинет „Борисов“ започва да се превръща в „касичка“. Идеята тогава – парите от приватизация на държавни активи да не отиват в т.нар. Сребърен фонд. Простичко казано – държавата апортира имущество в ДКК, а компанията – бидейки търговско дружество – се разпорежда с него и прибира парите. Те след това могат да влязат в държавния бюджет като дивидент, но заобикалят фонда, който трябваше от приватизация да събира пари за пенсионна- та система. Въпросните продажби формално не се водят точно приватизация.Към настоящия момент ДКК е с предмет на дейност „придобиване, управление, оценка и продажба на участия в български и чуждестранни дружества, придобиване, управление и продажба на облигации, отдаване под наем на недвижими имоти, собственост на дружеството, както и всякаква друга производствена и търговска дейност, незабранена от закона“. Така с годините – и особено при втория кабинет „Борисов“ ДКК се сдоби с какви ли не цели дружества, части от дружества и имоти. Компанията за кисело мляко „Ел Би Булгарикум“, бившето летище край Стара Загора, десетки имоти, които министерства апортират, най-големите оръжейни държавни фирми като ВМЗ Сопот, „Кинтекс“, а след фалита на КТБ – и на „Авионамс“. В холдинга е още Националният институт за изследване на вино и спиртни напитки, около който също имаше история с имот, продаден на „Булгартабак“ по време на втория кабинет „Борисов“, въпреки че самото дружество е в забранителния списък за приватизация. Допреди решението на Министерския съвет капиталът бе 385 млн. лв., като до началото на 2016 г. е малко под 9 млн. лв., след което започва да расте скоростно.ДКК се ръководи от Лъчезар Калбуров, Ясен Спасов и Красимир Тенев. Те бяха върнати на постовете си от времето на министър Божидар Лукарски от наследника му Емил Караниколов, въпреки че служебният министър Теодор Седларски ги бе отстранил. Това се случи именно заради продажбата на т.нар. Дом на виното, който е част от включения в забранителния списък за приватизация Национален институт за изследване на виното и спиртните напитки. Теренът е на „София БТ“ (част от „Булгартабак Холдинг“, свързван с депутата от ДПС Делян Пеевски – б.р.) на столичния булевард „Цар Борис Трети“. След сделката сградите на терена бяха съборени. В момента там текат изкопни работи, но не е ясно за какво. А домът на виното отдавна не е там.ДКК е длъжник на Българската банка за развитие от 2016 г. Първоначално заемът бе на стойност 37 млн. лв,, след това бяха прибавени още 15 млн. лв. през 2017 г. В началото на 2018 г. е подписан нов анекс – за нови 55 млн. лв. С част от първите заеми ДКК купи, а на практика одържави авиоремонтния завод „Авионамс“ (срещу 29 млн. лв.). Заводът се продаваше заради дългове към фалиралата КТБ. За последния транш обаче няма никаква яснота за какво ще се ползва. Така към момента ДКК е заложена като обезпечение в ББР срещу общ заем от 99 647 105 лв. И държавната компания, и държавната банка пък са с един и същи принципал – министърът на икономиката…А иначе – приходите на ДКК за 2017 г. според Годишния финансов отчет са 22 млн. лв. от дивиденти (основно от ВМЗ-Сопот) и от лихви. Разходите от 3 млн. лв. пък основно са за издръжка на 17-те служители, за лизинг на автомобили и за услуги.ИЗТОЧНИЦИБ. ред. - Този текст е от \"Черна книга на правителственото разхищение в България 2018\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.01.31", "title": "Едни 500 милиона лева за непрозрачния холдинг-касичка"}
{"url": "https://offnews.bg/temida/sled-okovanata-ivancheva-konvoj-v-kletka-i-prangi-na-krakata-ako-are-696576.html", "text": "Арестантите ще ходят на лекар с белезници, но пранги на краката ще се поставят задължително само на задържани, правили опит за бягство или определени като тежки случаи. Това предвижда нова наредба за конвойната дейност, която министерството на правосъдието пусна за обществено обсъждане. Документът е по повод скандала, избухнал след като отстраненият кмет на Младост Десислава Иванчева, подсъдима за подкуп, бе  в болница с белезници на ръцете, конвоен колан и пранги на краката.   Белезници вече ще се поставят след индивидуална оценка на затворника или арестанта, регламентира новата наредба. Според инструкцията ще се взимат предвид възрастта, полът, физическото и здравословното състояние, поведението на човека зад решетките и др.  Когато арестант се придвижва с конвой пеша, белезниците ще заключват ръцете му зад гърба с длани навън или отпред, но в този случай коланът, към който са прикрепени, е задължителен. По отношение на лица, изтърпяващи наказание лишаване от свобода за срок над 10 години, доживотен затвор или доживотен затвор без замяна, обвиняеми и подсъдими за тежки умишлени престъпления, които се наказват с лишаване от свобода за срок над 10 години, особено опасни за бягство лица (ООБ), или такива, които са планирали, правили опит за или осъществили бягства от конвои, затвори илиарести, лица, склонни към самонараняване, както и други особено опасни лица, в заповедта за конвой ръководителят на съответната териториална служба може да разпореди: да се конвоират с поставени специални колани с фиксирани белезници на ръцете и допълнително белезници на краката или специален комплект белезници за ръце и крака, пише в документа.И още: такива лица могат \"да се конвоират индивидуално в специализираните автомобили или в индивидуални клетки на специализираните автомобили\". ", "date": "2019.01.31", "title": "След окованата Иванчева: Конвой в клетка и пранги на краката, ако арестанта го грозят над 10 г. затвор"}
{"url": "https://offnews.bg/obshtestvo/novoto-litce-na-viasat-nature-patrik-arij-razkazva-za-parvite-stapki-696362.html", "text": "След поредицата в три части , която може да се види маратонно на 3 февруари от 13:25 часа, новото лице на  Патрик Арий представя „Живот: Първи стъпки“ от 3 февруари в 18:00 часа.Първите дни, седмици и месеци на всяко новородено животно са най-трудните - малките трябва да получат най-същественото си обучение точно когато са най-уязвими.Но природата е измислила невероятни стратегии, за да им помогне да се справят с трудностите и да оцелеят до зрелостта.Снимки: Viasat NatureПоредицата следва Патрик Арий и невероятните герои, които се сблъскват с най-големите изпитания. Виждаме как малките преодоляват всяко ново предизвикателство с първите си стъпки и всяка победа ги отвежда все по-близо до успеха.На 3-ти февруари можете да гледате и маратон на \"Големи зверове: Последният гигант\" от 13:25.Из цялата планета има гигантски животни, които не се страхуват да надскочат в пъти обичайните размери. От морските слонове, които тежат по пет тона, до пируващите мечки гризли и могъщите африкански лъвове, животните са достигнали масивните си размери по различни изненадващи причини. Патрик Арий е на световна мисия да открие най-големите зверове на Земята и защо размерът наистина има значение в дивата природа.С помощта на зашеметяващи кадри, показващи страховити близки срещи, поредицата разказва автентичната история на гигантизма в природата, Освен че ще ви запознае със съществуващите в наши дни гиганти, с помощта на графики и илюстрации ще срещнете и големите зверове на миналото като легендарната титанобоа - гигантска змия, дълга колкото автобус.", "date": "2019.01.31", "title": "Новото лице на Viasat Nature, Патрик Арий, разказва за първите стъпки на животните"}
{"url": "https://offnews.bg/obshtestvo/meko-no-dazhdovno-vreme-s-temperaturi-do-12-gradusa-696578.html", "text": "Днес облачността ще е значителна и на много места отново ще има превалявания от дъжд, в планинските райони над 1000 метра – от сняг. Поради ниските температури в Северозападна България ще има условия за образуване на поледици, предупреждава Националният институт по метеорология и хидрология. След обяд от запад валежите ще спират, а облачността ще се разкъсва и намалява. Най-късно валежите ще спрат през нощта срещу петък в Източна България. В източната половина от страната ще духа умерен южен вятър.Максималните температури ще са от 2° до 5° в северозападните райони и до 10°-12° - в източните.Над планините облачността ще е значителна и на много места ще има валежи от сняг, под 1000 метра – от дъжд. След обяд от запад валежите ще спират, а облачността ще се разкъсва и намалява. Ще духа умерен до силен вятър от юг-югозапад. Максималната температура на височина 1200 метра ще е около 3°, на 2000 метра - около минус 3°.По Черноморието облачността ще е значителна и на места ще има превалявания от дъжд. Ще духа умерен южен вятър. Максималните температури ще са 10°-12°, вълнението на морето ще е 2-3 бала. Температурата на морската вода е 6°-7°.Слънцето изгрява в 7:43 часа и ще залезе в 17:37 часа.", "date": "2019.01.31", "title": "Меко, но дъждовно време - с температури до 12 градуса"}
{"url": "https://offnews.bg/futbol/glatka-vazduh-za-sinite-fenove-zherson-kabral-ostava-696583.html", "text": "Крилото на Левски Жерсон Кабрал няма да бъде продаван. Вчера холандецът не взе участие в проверката срещу Висла Плоцк и това породи веднага спекулации, че той е следващият, който ще бъде продаден след Габриел ОбертанПричината обаче Кабрал да не играе срещу Висла е, че е получил мускулна травма на една от последните тренировки, съобщава „Тема спорт”.Очаква се контузията му да не е сериозна и той да се възстанови бързо. Холандецът е един от тримата, на които договорите им изтичат в края на сезона и вече имат право да преговарят с други отбори за трансфер след приключване на кампанията.Новото ръководство е започнало моментални преговори с мениджъра на Кабрал за подписване на нов контракт, за да не изпуснат крилото като свободен агент след края на сезона.Шефовете не искат да повтарят старите грешки, които допуснаха техните предшественици в последните години. Треньорът Дерменджиев също много държи Кабрал да подпише нов договор.", "date": "2019.01.31", "title": "Глътка въздух за \"сините\" фенове: Жерсон Кабрал остава"}
{"url": "https://offnews.bg/futbol/legenda-na-levski-prodazhbata-na-obertan-e-dobar-hod-696579.html", "text": "Бившият играч и треньор на Левски Михаил Вълчев приветства трансфера на Габриел Обертан от Левски в турския Ерзурумспор.“Мисля, че продажбата е добър ход.. Не се знае в каква форма ще бъде или пък дали няма да се контузи. А и заплатата му беше много голяма. Смятам, че няма да е толкова трудно да му намерят заместник. Когато го взе преди година и половина, Левски рискува. Смятам, че този ход бе печеливш, защото Обертан е добър футболист, движи играта и направи някои добри мачове. Имаше и слаби, разбира се. Ако трябва да оценявам по десетобалната система представянето му в Левски, бих му дал 6 или 6,5. Но със сигурност е добре, че го продадоха”, заяви Вълчев пред “Меридиан Мач”.", "date": "2019.01.31", "title": "Легенда на Левски: Продажбата на Обертан е добър ход"}
{"url": "https://offnews.bg/futbol/velichia-na-tcska-zasipaha-s-pohvali-transfera-na-despodov-696580.html", "text": "Почетният президент на ЦСКА Димитър Пенев коментира трансфера на Кирил Десподов в италианския Каляри. Пената пожела на младия нападател да се наложи в Серия А и да надмине големите имена от миналото, но подчерта, че вече всичко зависи от професионализма му и личните качества.“ЦСКА винаги е правил силни трансфери. Знаете историята - Любослав Пенев, Стоичков, Костадинов, Лечков и други. ЦСКА е голяма марка, добре се работи. Много спортисти и футболисти са излязли от този клуб и са играли в силни отбори.Щом го желаят в Италия, значи има качества. Дай Боже да изпревари споменатите от мен вече имена. Трябва да има голяма лична дисциплина и да спазва правилата, установени в Каляри, за да успее. Той винаги е бил професионалист - и в ЦСКА, и в Литекс преди това”, каза треньор номер 1 на България за ХХ век на тържеството за връчване на наградите на ОСК ЦСКА.Най-успешният клубен треньор в България Аспарух Никодимов също се изказа ласкаво по адрес на Десподов. “Италианското първенство е много трудно и Кирил трябва да внимава много, за да не обърка нещата. Сега му е кацнало птичето на рамото и трябва да се възползва от шанса. Момчето заслужаваше такъв трансфер. Каляри не е най-силният отбор, но в крайна сметка това е Серия А, могат да го забележат други клубове, а и ще претърпи развитие като футболни качества. От него си зависи. Той си е перде, което вероятно ще му е от полза\", сподели Никодимов пред \"Тема спорт\". Той е на мнение, че Десподов има по-големи възможности да се наложи в Италия отколкото Александър Тонев, стига да играе по-колективно.Суперлативи не спести и изпълнителният директор Пламен Марков. “Това е голям негов успех в личен план и прекрасен завършек на миналата година. Пожелавам му успех и да издига престижа на ЦСКА. Не мога да говоря за личните условия на Кирил Десподов, въпросът трябва да бъде отправен към него. Когато има трансфер в такова голямо първенство, като това в Италия, това е цялостен успех за български футбол. Най-вече за него в личен план, а също така и за клуба. Не мога да коментирам другите спрягани имена на отбори, но след като клубът е избрал офертата на Каляри, значи е била най-добра и това е успешният завършек. ЦСКА продължава да изпълнява целите си в шампионата. Сега е удобният момент за Десподов, клубът е преценил да го продаде и той да продължи кариерата си.\"", "date": "2019.01.31", "title": "Величия на ЦСКА засипаха с похвали трансфера на Десподов"}
{"url": "https://offnews.bg/obshtestvo/angelov-ot-alo-banov-sam-zaplashval-shefa-na-evroprogramata-za-obra-696582.html", "text": "Ангел Ангелов, когото министърът на културата Боил Банов посочи като автор на , е заплашвал с компромати и изпълнителния директор на Изпълнителна агенция \"Оперативна програма \"Наука и образование за интелигентен растеж\" към Министерството на образованието и науката Кирил Гератлиев. Това разкри зам.-министърът на образованието Деница Сачева тази сутрин в интервю пред bTV.Ангелов работи в структурите на МОН и в момента е държавен служител. Тече разследване, чийто резултат ще реши съдбата му като такъв.Разследването се води, защото Ангелов не само е отправял заплахи. През декември 2018 г. Гератлиев информирал политическото ръководство на МОН за заплахите, а през януари тази година се случили още две притеснителни неща: една от гумите на автомобила му била спукана, след това били спукани и останалите три.На 19 януари Гератлиев подал сигнал в Районното управление на полицията, която има за задача да установи има ли връзка между заплахите и действията, разказа Сачева.Нейното обяснение за заплахите към Гератлиев, който се занимава с еврофондовете в образователното министерства, е, че има информация, че Ангелов е \"свързан с лица по европроекти и иска парите да отиват към определени лица\". Стремил се да оказва натиск, като заплашвал, че ще оповестява публично определени документи.", "date": "2019.01.31", "title": "Ангелов от 'Ало, Банов съм' заплашвал шефа на европрограмата за образование. След това спукали гумите на колата на Кирил Гератлиев"}
{"url": "https://offnews.bg/obshtestvo/planat-za-sofia-2019-novi-detski-gradini-i-remonti-na-15-kliuchovi-me-696577.html", "text": "Столичният общински съвет ще гласува днес рекорден бюджет на София за 2019 г. от 1.75 млрд. лева. За поредна година общината няма да вдига данъците и таксите, като ще разчита на по-добрата събираемост.Според събраните данъци сумата може и да надхвърли 1,8 милиарда, прогнозира преди дни зам.-кметът по финанси Дончо Барбалов. 68 млн. лв. са предвидени в бюджета за образование. От тях 19 млн. лв. са за реконструкция и изграждане на 15 детски градини в кварталите \"Манастирски ливади - изток\", \"Кръстова вада\", \"Курило\", Студентски град, \"Овча купел\", \"Горна баня\" и \"Подуяне\". Разширения се предвиждат за детски градини в \"Красно село\", \"Павлово\", \"Княжево\", \"Люлин\" и \"Изгрев\". Други 9 млн. лв. са за изграждане на физкултурни салони и пристройки към 12 училища.Над 51 млн. лв. ще са инвестициите в ремонти на улици и булеварди. Планират се 15 големи обекта - булевардите \"Монтевидео\", \"Т. Каблешков\", \"България\", \"Президент Линкълн\", Скобелев\" и тунела при НДК, изграждане на връзките със Северна скоростна тангента, улиците \"Ф. Кутев\", \"Първа българска армия\", \"Народно хоро\", \"Житница\", \"Атанас Узунов\", \"Николай Коперник\" и др. 38 млн. лв. се предвиждат за ремонт и поддръжка на квартални улици.Със 17,6 млн. лв. ще се ремонтират трамвайните трасета по бул. \"Цар Борис III\" и по ул. \"Каменоделска\". 4,5 млн. лв. ще се инвестират в улично осветление. В определената от столичния кмет Йорданка Фандъкова \"година на метрото\" ще бъдат пуснати първите 8 станции от третата линия на метрото - наесен от \"Красно село\" до Попа, до края на годината - до бул. \"Владимир Вазов\". През 2020 г. ще бъдат готови и последните 4 метростанции - до \"Овча купел\" и \"Горна баня\". Общо 550 млн. лв. се предвиждат за транспорт и транспортна инфраструктура, като голяма част от тях са именно за новата линия на метрото.Над 133 млн. лв. ще бъдат инвестирани в доставка на нови автобуси и трамваи за градския транспорт. За чистотата на града са отделени почти 130 млн. лева, от които 111 млн. за почистване на улици и сметосъбиране, а 8.6 млн. лева за почистване на междублокови пространства. Поддръжката на зелени площи ще струва 13 млн. лева, а 15 млн. лв ще са за ново озеленяване. ", "date": "2019.01.31", "title": "Планът за София'2019: Нови детски градини и ремонти на 15 ключови места. Пускат още 8 станции на метрото"}
{"url": "https://offnews.bg/112/skandal-mezhdu-sasedi-v-stolichnia-kv-sv-troitca-zavarshi-v-bolnitca-696588.html", "text": "Сигнал за възникнал скандал между двама мъже в жилищен блок в столичния ж.к. „Света троица“ в полицията е получен тази сутрин, малко след 8 часа, съобщи МВР.24-годишен е нанесъл порезни рани на свой 29-годишен съсед. Пристигналите незабавно на място полицейски екипи задържали нападателя. Пострадалият е транспортиран в болнично заведение за оказване на медицинска помощ.Продължават процесуално-следствените действия в рамките на образуваното досъдебно производство за установяване на причините довели до инцидента.", "date": "2019.01.31", "title": "Скандал между съседи в столичния кв. Св. Троица завърши в болница"}
{"url": "https://offnews.bg/obshtestvo/po-zashtiteni-zaedno-kak-es-se-bori-s-radikalizatciata-v-evropa-695178.html", "text": "През 2017 година животът на две майки се променя завинаги. Докато синът на британката Фиген Мъри е убит при терористична атака, Набила Мазуз почти губи своя, попаднал в плен на екстремистка идеология. Опитът на двете жени ги вдъхновява да предприемат действия, включвайки се в борбата на ЕС с първопричините за радикализацията. Това е тяхната история.Екстремизмът променя завинаги живота на двете майки, но ги обединява желанието им да информират другите за рисковете, които крие радикализацията. свързва Фиген и Набила със социални работници и местни организации, които работят за спиране на разпространението на екстремистките идеи и за противодействие на групите, които ги използват, за да насърчават насилието. Радикализацията и екстремистките възгледи винаги са съществували, но новите технологии и растящата поляризация на обществото ги превръщат в коварна заплаха, особено за младежите. „Синът ми Мартин беше сред 22-мата убити при терористичната атака в „Манчестър Арена“ през 2017 г. Шокът, който преживях, премина в дълбока скръб, след това се появи потребността да осмисля смъртта на Мартин. Затова сега разказвам нашата история навсякъде, където мога да постигна промяна. Говорих дори пред Европейския парламент и срещнах съмишленици в мрежата на ЕС против радикализацията. Истински важното е да работим заедно, като оставим настрана различията и споделяме добрите практики“, споделя Фидел Мъри.Шведът Роберт Йорел работи за неправителствената организация EXIT. „Имам 15-годишен опит в подпомагането на хора да напуснат средите на радикалния екстремизъм, независимо дали се касае за десни екстремисти, членове на банди или религиозни радикалисти. Всеки има своя собствена история. Ние искаме да помогнем на хората да направят положителна промяна в живота си и да създадем по-безопасно общество. Това изисква време и ресурси. Трябва да изградим общоевропейска система за оказване на подкрепа и повишаване на информираността\", казва Йорел.В борбата с екстремизма е свързан професионалният път и на Джесика Сурс - белгийка. „Във Вилворде аз отговарям за координиране на местните усилия за предотвратяване на съпроводения с насилие екстремизъм и за борбата с него. Освен политическа работа, това включва също посещения на училищата и общностите\", разказва тя.Семейството на Набила Мазуз е пряко пострадало от екстремизма. „Един ден ми се обадиха от полицията и ми казаха, че синът ми е бил арестуван, докато пътувал към Сирия през Турция – беше само на 17 години. Докато беше в затвора, успяхме да го дерадикализираме и да го върнем обратно в общността. Беше нужно много търпение и разбиране. Днес синът ми отново учи и иска да стане социален работник\", споделя майката.„Сега разполагам с платформа, чрез която да споделя опита си. Посещавам училищата с Джесика и другите членове на мрежата на ЕС, за да представяме различните лица на радикализацията“, добавя тя.Радикализацията може да приема множество форми – религиозни, политически и социални, – които вдъхновяват екстремистките групи и потенциално могат да предизвикат насилие.Общо 5000 са практикуващите специалисти в  (RAN) през 2018 г. RAN, известна като „мрежа на практикуващите специалисти“, насърчава сътрудничеството, създаването на работни групи и обучението сред местните организации, социалните работници и учителите, които вече работят активно в различните държави членки на ЕС.Бюджетът за 2017 г. на звеното на ЕС за сигнализиране за терористично съдържание в интернет към Европол е 4,5 милиона евро. Звеното отговаря за противодействие на онлайн радикализацията и на набирането на хора от страна на терористите с помощта на YouTube, Facebook и Twitter.", "date": "2019.01.31", "title": "По-защитени заедно: Как ЕС се бори с радикализацията в Европа"}
{"url": "https://offnews.bg/obshtestvo/boil-banov-kade-shte-uchi-deteto-mi-dokato-stane-iasno-che-me-zalia-696587.html", "text": "Схемаджии и изнудвачи от малка организирана престъпна група нарече министър Боил Банов мъжете, направили записите в кабинета му през 2016 г., които разпространи журналистът и депутат от БСП Елена Йончева вчера. Записите са направени от двама души - Ангел Ангелов и Иво Костов, заяви Банов по Нова тв. И обясни: \"Един работи вътре в администрацията, други – отвън. И така се печелят проекти\" по повод обвиненията на левицата, че е ощетил държавата с около 700 000 лева, спестявайки неустойката, която фирмата изпълнител на проекта за Ларгото трябвало да плати на държавата за забавяне. „При мен действат през трети лица. Изпращат ги, за да ми кажат, че ако не направя нещо, което искат, ще ме съсипят, ще ме унищожат, ще ми разгонят фамилията”, обясни Банов. Той бе категоричен, че разпространеният от БСП запис е „подправен, нагласен и тенденциозен”. „Това е страшна, непроверена помия: хванаха едни изнудвачи, взеха от тях една помия и ми я блъснаха на мен. Инфантилна стратегия… Интересно ми е дали Йончева се познава с тези изнудвачи. Но много лошо удари в мен, защото аз не съм точно политик, експанзивен съм и не съм се научил да гълтам такива неща”, коментира още министърът. И допълни, че цялата информация, която има по казуса, ще предаде на прокуратурата.Жална ни майка на всички, ако социалистите така ще печелят избори и ще управляват държава. Да посягаш на министъра на културата по този грозен начин означава да посягаш на цялата култура”, каза още Банов. Той категорично заяви, че проектът за Ларгото е „добре изпълнен и законосъобразен”, въпреки че се случил доста трудно.Министърът каза още, че оставката му може да се счита за депозирана. Той поличил подкрепа от премиера Бойко Борисов, който го посъветвал „да не се предава”. „Само питам на мен къде ще ми учи детето, докато тече проверката на прокуратурата, докато стане ясно, че всичко е помия\", запита Банов. ", "date": "2019.01.31", "title": "Боил Банов: Къде ще учи детето ми, докато стане ясно, че ме заляха с помия?"}
{"url": "https://offnews.bg/obshtestvo/svishtov-zapochva-mashtaben-remont-na-ulichnata-infrastruktura-696586.html", "text": "Свищов започва изпълнението на мащабен проект, свързан с изграждането и подмяната на водопроводи и полагането на нови асфалтови настилки на повече от 45 улици, съобщи общината.Ремонтните дейности в крайдунавския град започват на 1 февруари от 10.00 часа, в ж.к. „Рила“.Лошата инфраструктура на уличната мрежа е сериозен проблем, причиняващ неудобства на жителите на Свищов от десетилетия. Това бе и причината общинското ръководство да подходи по-мащабно и да предприеме действия за осигуряване на финансов ресурс за рехабилитация на уличната и водопроводна мрежа на голяма част от улиците в града, обясняват от общината.Със средства, отпуснати от Предприятието за управление на дейностите по опазване на околната среда (1.5 млн. лв.) и Министерския съвет (1.3 млн. лв.), до края на пролетта ще бъде подменена ВиК мрежата на всичките над 45 улици. След подмяната на водопроводите те ще бъдат изцяло преасфалтирани със 1.8 млн. лв., осигурени от общински заем, изтеглен през 2018 година за основен ремонт на част от уличната мрежа в града.", "date": "2019.01.31", "title": "Свищов започва мащабен ремонт на уличната инфраструктура"}
{"url": "https://offnews.bg/obshtestvo/i-liuta-zima-i-proletni-temperaturi-prez-fevruari-696584.html", "text": "Февруари идва с чувствително повишаване на температурите, макар че новата седмица ще започне с облаци и мъгли.От 5 февруари се очаква ново захлаждане, като от Североизток ще нахлува по-студен вятър и ще има нови валежи, прогнозира синоптикът от НИМХ Красимир Стоев в сутрешния блок на .През втората половина на месеца температурите ще са близки до обичайните. Най-ниските ще са между -13 и -8 градуса, а най-високите ще стигнат 14-19 градуса.Валежите ще бъдат в обичайната за февруари норма.Днес отново ще има валежи - главно от дъжд, а над 1000 метра от сняг. Утре ще бъде предимно слънчево, с максимални температури между 7 и 12 градуса.", "date": "2019.01.31", "title": "И люта зима, и пролетни температури през февруари"}
{"url": "https://offnews.bg/kultura/specheliliat-10-nominatcii-za-oskar-roma-s-ekskluzivni-prozhektcii-n-696625.html", "text": "Преди броени дни „Рома“ получи десет номинации за наградите на Американската киноакадемия, като сред тях са за най-добър чуждоезичен филм (така броят на филмите в програмата на 23-тия София Филм Фест става 4 от 5!), за най-добри актриси – в главна и във второстепенна роля, както и за режисура и – разбира се – най-престижната, за най-добър филм!„Рома“ вече спечели призовете на Холивудската чуждестранна преса „Златен Глобус“ за най-добър чуждоезичен филм и за най-добър режисьор, а в актива си има и 7 номинации за наградите БАФТА.Творбата на Алфонсо Куарон е поредно доказателство за неговия разказвачески талант и за майсторството му да подрежда визуални шедьоври. Куарон е сценарист, режисьор, продуцент, монтажист и оператор на своя филм, вдъхновен от спомени и образи от времето на неговото детство.„Рома“ е най-добрият филм на Куарон до момента: вълнуваща, завладяваща и трогателна творба с богата лична история, красиво и динамично заснета в чистотата на черно-бялата стилистика. Това е историята на Клео (в ролята е Ялица Апарисио), млада жена от малцинство, която работи като прислужница за семейство в Рома, квартал от средната класа в Мексико сити, в началото на 70-те години на XX век…В самото сърце на творбата е чудесното превъплъщение на Апарисио, която създава своя образ с нежност, деликатност, стоицизъм и безкористност. Тя е перлата на този забележителен филм!“ Питър Брадшоу, „The Guardian“Алфонсо Куарон беше споделил преди време:Вероятно този копнеж води до така желаното „презареждане” с творческа енергия – и резултатът е филм, създаден с любов и майсторство, който буди всеобщо възхищение; филм-картина на миналото, пречупена през личния спомен и душата на кинематографиста.", "date": "2019.01.31", "title": "Спечелилият 10 номинации за Оскар 'Рома' с ексклузивни прожекции на София Филм Фест"}
{"url": "https://offnews.bg/futbol/parite-za-obertan-ot-predposlednia-v-turtcia-se-okazaha-napolovina-696632.html", "text": "Турският Ерзурумспор обяви официално трансфера на Габриел Обертан от Левски. Френският футболист ще бъде представен официално заедно с останалите пет нови попълнения на \"белите орли\" през зимата - Серкан Куртулуш, Самюел Едуок, Кристиан Опсет, Пиер Канструп и Рашад Мухамед.Любопитното е, че и в Турция бившият футболист на Манчестър Юнайтед и Нюкасъл ще играе в синьо, както и в Левски.На \"Герена\" пък ще получат почти двойно по-малко от обявената от \"Франс футбол\" сума за трансфера на Габриел Обертан в Ерзурумспор.Очакванията бяха за сума около 2 млн. евро за офанзивния футболист, но реално сделката е за 900 000 евро, информира ТОПСПОРТ. \"Сините\" ще получат парите от предпоследния в Турция на няколко транша.В Левски чакаха с нетърпение пари от Обертан, тъй като не са получавали заплати за декември. С част от сумата шефовете се надяваха да платят и задължения за лиценза.", "date": "2019.01.31", "title": "Парите за Обертан от предпоследния в Турция се оказаха наполовина"}
{"url": "https://offnews.bg/bojni/kubrat-pulev-mnogo-skoro-shte-se-boria-za-svetovnata-titla-i-shte-spe-696585.html", "text": "Следващият мач на Кубрат Пулев ще бъде на 23 март в Лос Анджелис. Това разкри самият той пред американската медия BWTalkingSport, цитирана от bTV.Официалният претендент за световната титла в тежка категория на бокса вече тренира на американска земя. Той даде обширно интервю, в което разказа за живота си, първите стъпки в спорта и следващите цели.\"Ако трябва да бъда честен с вас, то няма с какво да ви се похваля в личен план. Имам предвид дете или нещо с приятелката ми. Нещото, което обаче не сме анонсирали с екипа ми е, че следващият боксов мач, в който ще взема участие ще бъде на 23 март в Лос Анджелис\", разкри най-добрият ни боксьор пред BWTalkingSport.Запитан дали има нещо, които да предаде на всички опоненти, които го избягват, българинът добави: \"Разбира се. Веднага мога да дам пример с това, че Дилиан Уайт отказа да се бие с мен. Той се държеше така, сякаш е голямата работа, а след това избяга. Джаред Милър действаше по същия начин, отказвайки да се бие с мен.\"\"За моите почитатели, всичко, което мога да кажа е, че много скоро ще се боря за световната титла и ще спечеля! Благодаря Ви за мощната подкрепа, с която винаги ме мотивирате\", сподели още Кубрат Пулев.Все още не е ясно името на опонента му. Последният мач на Кубрат Пулев бе в края на октомври в \"Арена Армеец\". Тогава той надви Хюи Фюри и се превърна в официален претендент за пояса на IBF, който в момента е притежание на Антъни Джошуа.", "date": "2019.01.31", "title": "Кубрат Пулев: Много скоро ще се боря за световната титла и ще спечеля"}
{"url": "https://offnews.bg/ikonomika/ns-izmeni-i-otlozhi-s-do-6-mesetca-zakona-za-gorivata-simeonov-predus-696613.html", "text": "Депутатите отложиха с  6 месеца влизането в сила на наредбата за прилагането на т. нар. Закон за горивата. Отпадна обаче изискването за банкова гаранция от 20 000 лв. при регистрация на търговски обекти, работещи с нефтопродукти.След гласуването главният застъпник и вносител на закона Емил Димитров-Ревизоро потвърди, че наредбата за закона е изготвена. Така формулирани, текстовете позволяват на министъра на икономиката Емил Караниколов да я издаде всеки един момент. Тази формулировка бе разкритикувана от депутата от управляващата коалиция Валери Симеонов след гласуването. \"Така или иначе тези текстове, които бяха приети днес, позволяват във всеки един момент да се внесе и да се въведе в действие наредбата, с която да се нанесат тежките поражения върху целия бранш\", коментира той пред репортери в Народното събрание. Отлагането на закона с 6 месеца бе поискано от правителството още преди влизането му в сила на 28 януари след като дребните търговци на горива заплашиха с протести.По време на дебатите Валери Симеонов предложи в текста да се посочи недвусмислено, че става въпрос за 6 месеца отлагане, но депутатът от ВМРО Емил Димитров-Ревизоро се възпротиви. Той изтъкна, че това би натоварило легалните играчи, които вече са се подготвили за закона в предишния му вид, който де факто влезе в сила на 28 януари.Депутатът от ГЕРБ и председател на парламентарната правна комисия Данаил Кирилов посочи като проблем, че така не се дава краен срок за издаването на наредбата. След тези критики Симеонов промени предложението си и предложи в текста да се заложи да бъде издадена наредба в срок от един месец, \"считано след 28 юли\". Това предложение обаче също не беше прието от депутатите.Самия текст предвижда създаването на регистър на лицата, осъществяващи икономически дейности, свързани с нефт и продукти от нефтен произход. По предложение на ДПС беше премахнато изискването за гаранция от 20 000 лв. при регистрация на търговски обект, работещ с нефтопродукти. Такава гаранция обаче ще е нужна за компаниите, пълнещи бутилки с втечнени нефтени газове извън данъчните складове, а гаранция на стойност 100 000 лв. - за дистрибуция на бутилки с втечнени нефтени газове. Капитал на стойност 1 000 000 лв. пък ще е нужен, за да търгуваш с горива на едро.Според Валери Симеонов текстът в този си вид може да стане повод за масови протести срещу управляващите. \"Притеснявам се, че ще блокират много сериозно входните и изходящите КПП-та на България. Защото хората не вярват - не вярват в такива половинчати промени\" заяви той. Според него никой не може да гарантира на търговците и дребните собственици на бензиностанции, че няма да бъдат ощетени, така че е вероятно да реагират остро. Депутатът от НФСБ също смята, че законът ще затвърди и разшири вече съществуващия монопол в бизнеса с горива в България. \"Ако човек се качи на колата и обиколи 3 бензиностанции, ще му стане ясно има ли монопол, или няма. Като види еднаквите цени - няма какво да се пита има ли монопол, няма ли монопол в България. И в момента има, ще стане още по-страшно, когато изчезне конкуренцията на малките - тогава никой не може да предвиди каква ще бъде цената на горивата\" заяви Симеонов.", "date": "2019.01.31", "title": "НС измени и отложи с до 6 месеца Закона за горивата, Симеонов предусеща протести"}
{"url": "https://offnews.bg/ikonomika/germania-frantcia-i-velikobritania-osnovaha-druzhestvo-za-zaobikalian-696594.html", "text": "Германия, Франция и Великобритания са основали дружество със специално предназначение, чрез което европейски компании да могат да заобикалят американските санкции срещу Техеран, съобщи германското радио Ен Де Ер, цитирано от БТА.Дружеството се казва ИНСТЕКС - Инструмент в подкрепа на търговския обмен (INSTEX - Instrument In Support Of Trade Exchanges), допълва медията.Според източник на Ен Де Ер то е регистрирано в Париж и ще има германски ръководител - опитен експерт от банковия сектор от Франкфурт.Наред с Франция и Германия партньор в дружеството е Великобритания, която ще получи поста на председателя на надзорния съвет. В съвета ще участва високопоставен представител на външното министерство на всяка от страните. На другите държави от ЕС се дава възможност свободно да се присъединят към ИНСТЕКС.ЕС, който подкрепя проекта, но не участва пряко в него, положи много усилия да запази ядреното споразумение с Иран, след като през май миналата година американският президент Доналд Тръмп обяви решението си да изтегли САЩ от сделката и да възобнови санкциите срещу Техеран. ", "date": "2019.01.31", "title": "Германия, Франция и Великобритания основаха дружество за заобикаляне на US санкциите срещу Иран"}
