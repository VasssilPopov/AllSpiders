{"url": "https://offnews.bg/bojni/senshi-se-zavrashta-s-novo-grandiozno-bojno-shou-na-22-fevruari-718187.html", "text": "След страхотния успех и взривоопасни битки, които нажежиха варненската публика през октомври, вече е ясна и следващата дата за най-зрелищното бойно шоу SENSHI.То ще се проведе на 22 февруари 2020 година, а домакин отново ще е морската столица на България Варна – градът, известен с традициите си в бойните спортове.Феновете могат отсега да се готвят за 9 супер битки и много екшън на ринга. Организаторите все още пазят в тайна в какви стилове ще са сблъсъците, но мястото вече е ясно. Бойната галавечер ще се проведе в Двореца на културата и спорта във Варна, където през октомври на SENSHI 4 световната и европейската ни шампионка по кикбокс и муай тай за 2019 година Теодора Кирилова извоюва исторически успех за България, нокаутирайки непобеждаваната досега киргизстанка Бегаим Какчекеева, която се състезава за Русия.Българските асове за пореден път доказаха класата си, надвивайки сериозни опоненти в сблъсъци по карате киокушин, по правилата на новата Професионална лига на Световния киокушин съюз, както и в стил К-1. С купи от супертурнира SENSHI 4 си тръгнаха капитанът на националите ни по кикбокс двукратен световен шампион при професионалистите Атанас Божилов, многократният ни медалист по киокушин и рекордьор по успехи на ринга на галата Николай Йоргов, варненският кикбоксьор и шампион по кикбокс, бокс и киокушин Едуард Алексанян и световният шампион по муай тай за 2019 година Петър Стойков.С победа на ринга на SENSHI дебютира и един от най-младите и талантливи български бойци, който от години живее и тренира в Дания – Али Юзеир.Очаквайте подробности кои ще са следващите големи имена, които предстои да взривят публиката във Варна на SENSHI 5! За повече информация следете уебсайта на SENSHI - . Подробности, снимки и вълнуващи видеа от галавечерите може да откриете във  и  на SENSHI.", "date": "2019.12.23", "title": "SENSHI се завръща с ново грандиозно бойно шоу на 22 февруари"}
{"url": "https://offnews.bg/politika/demokratichna-balgaria-nezabavna-ostavka-na-petia-avramova-i-neno-dim-718192.html", "text": "Броени дни ни делят от това проблемът с липсата на питейна вода в гр. Перник и общината да прерасне в хуманитарна криза, пряко заплашваща живота и здравето на стотици хиляди български граждани, които и в момента са поставени в огромен риск от избухване на епидемии с катастрофални последици. Това се казва в декларация на Демократична България по повод кризата в близкия до столицата областен център.Според ДСБ, Зелено движение и Да, България катастрофата е резултат от \"управленска некомпетентност, високомерие, незаинтересованост, безстопанственост и корупция\".Демократична България настоява да се сформира незабавно национален щаб, който да обяви кризисен план за осигуряване на безплатна бутилирана вода на хората в града с приоритет болници, училища, детски градини, възрастни и хора в неравностойно положение.Те настояват и главният прокурор да разпореди незабавно на специализираната прокуратура да започне разследване с цел привличане към наказателна отговорност на отговорните длъжностни лица за проявената умишлена безстопанственост, довела до хуманитарна криза.Ето и текста на цялата позиция на Демократична България:След месеци без ефективни действия и без поемане на отговорност, в Перник беше обявено бедствено положение. Броени дни ни делят от това проблемът с липсата на питейна вода в гр. Перник и общината да прерасне в хуманитарна криза, пряко заплашваща живота и здравето на стотици хиляди български граждани, които и в момента са поставени в огромен риск от избухване на епидемии с катастрофални последици.Тази катастрофа е резултат от управленска некомпетентност, високомерие, незаинтересованост, безстопанственост и корупция. Тя не е локален проблем, а национална криза.Доколкото тази криза е резултат на системна безотговорност и корупция на всички нива, ние от Демократична България настояваме министър-председателят Бойко Борисов да поеме лична отговорност за кризата с битово-питейното водоснабдяване в гр. Перник и, без повече опити да се крие, да ангажира целия ресурс на държавата с предотвратяване на хуманитарна катастрофа с неизвестни последици за здравето и живота на десетки хиляди български граждани, включително:Предвид заплахата за здравето и живота на над сто хиляди жители на гр. Перник и селищата в околността, задължение на МС е да инициира незабавни кризисни действия за справяне с този проблем.Напомняме, че, още в началото на септември 2019 г., в декларация призовахме за адекватни мерки и реакции. Процесът на задълбочаване на кризата и неизбежната й ескалация в хуманитарна катастрофа е свидетелство за липсата на отговорно отношение от страна на МС и лично на министър-председателя към съдбата на български граждани. Настояваме за незабавна реакция от визираните органи на изпълнителната власт в Република България.Категорично заявяваме, че в тази ситуация всички законни форми на протест и граждански натиск са оправдани и ние ще ги подкрепим, докато управляващите не поемат своята отговорност за вземането на спешни мерки.", "date": "2019.12.23", "title": "Демократична България: Незабавна оставка на Петя Аврамова и Нено Димов"}
{"url": "https://offnews.bg/zdrave/nad-4-mln-lv-otpusna-mz-na-aleksandrovska-718190.html", "text": "Общо 3 320 000 лв. отпусна Министерство на здравеопазването в изпълнение на Програмата за ремонт на сградния фонд на УМБАЛ „Александровска“ ЕАД, представена пред МЗ през септември 2019г., съобщиха от лечебното заведение.Средствата ще бъдат използвани за преместването на Клиниката по алергология в сградата на Клиниката по кожни и венерически болести, където вече се извършва ремонт. Ще бъде извършен ремонт на Клиниката по хематология, за която предстои обявяване на процедура за избор на изпълнител, и на останалите клиники, които се помещават в сградата на Пропедевтика на вътрешните болести.По този начин ще бъдат санирани клиниките, които функционират в най-тежките условия в най-старата сграда на Александровска, построена преди 135 години.С решение на Министъра на здравеопазването за болницата са отпуснати още 800 000 лв. извън Програмата за нови асансьорни уредби, ремонти в Клиниката по хемодиализа и по психиатрия, както и за закупуване на оборудване в Клиниките по съдебна медицина и по патология.", "date": "2019.12.23", "title": "Над 4 млн. лв. отпусна МЗ на 'Александровска'"}
{"url": "https://offnews.bg/turizam/vnimavajte-predi-patuvane-vsichko-triabva-da-e-opisano-v-dogovora-718188.html", "text": "Министерството на туризма съветва клиентите на организирани туристически пътувания непосредствено преди екскурзията да се уверят отново в внимателно легитимността на туроператора, който са избрали и с който са подписали договор. Днес ведомството на Николина Ангелкова публикува препоръки към хората, които са избрали ваканции с посредник по празниците.Необходимо е да се проверят всички условия на договора и наличен ли е пълният комплект документи за пътуването. При възможност редно е да бъде посетен офиса на туроператора и на място клиентите да запознаят с документите за дейността му според изискванията на Закона за туризма, които са публични.Припомняме, че организирано туристическо пътуване с обща цена може да се формира единствено от туроператор, а да се предлага - от туроператор и/или чрез туристически агент. В офиса на организатора на пътуването на видно място трябва да бъде поставено удостоверението за регистрация за извършване на дейността.Преди сключване на договора задължително трябва да се предостави информация на клиента в писмена форма, която съдържа всички подробности за пътуването. Договорът се сключва писмено и екземпляр от него се предоставя на туриста.Министерството поддържа Национален туристически регистър, който включва и Регистър на туроператорите и туристическите агенти. В него освен името на фирмата и адресът ѝ се посочва още подробна информация - удостоверение за дейността, единен идентификационен код, заповед за регистрация от Министерството на туризма, заповеди за промяна, за дубликат, за прекратяване на дейността, за заличаване, възстановяване, данни за управляващите лица, данни за застраховката „Отговорност на туроператора“ – тя е задължителна за туроператорите и дава възможност да се компенсират клиентите при отклонения или нарушения по договора. Всичко това помага да се направят изводи за коректността на туроператора.За да улесним потребителите в Националния туристически регистър, данните за застраховката са оцветени в червено, ако тя е изтекла, в оранжево - ако изтича до 1 месец, и в зелено, когато е валидна.Необходимо е клиентите да прочетат внимателно договорите за пътуването, особено текстовете със ситен шрифт, и дори при най-малко съмнение да се допитват до експертите на Министерството на туризма и Комисията за защита на потребителите (КЗП).Министерството поддържа на сайта си горещ телефон за сигнали за нередности по Закона за туризма – номерът е 02/90 46 895. На сайта е обявена и горещата линия на потребителите. Поместена е също подробна информация какво трябва да знаете, преди да предприемете организирано туристическо пътуване до желана от вас дестинация на адрес .Всяко устно договаряне за пътуването или по телефона крият рискове, това важи с още по-голяма сила за посредниците в сайтове, които нямат задължения да носят отговорност и така тя се прехвърля към други партньори по веригата – например хотели, авиокомпании и пр.Организирането е двустранен процес и потребителите трябва да бъдат нащрек, за да не подаряват на практика парите си на некоректни лица. Отношенията трябва да са подплатени с писмени документи и всякакви финансови бонове и бележки за извършени услуги по време на пътуването, за да бъдат предявени за компенсация по-късно при необходимост.Министерството на туризма има отношение по компетентност към законовите изисквания, а при такива случаи органът, към който трябва да се обърнат потърпевшите, е Комисията за защита на потребителя (КЗП)и спорът може да се отнесе в съда. Министерството на туризма също информира КЗП при подобни сигнали и съдейства максимално да бъдат компенсирани основателните претенции на туристите в такива ситуации.", "date": "2019.12.23", "title": "Внимавайте преди пътуване: Всичко трябва да е описано в договора"}
{"url": "https://offnews.bg/sviat/sauditska-arabia-osadi-na-smart-petima-zaradi-ubijstvoto-na-hashogi-718184.html", "text": "Петима души са осъдени на смърт заради убийството на журналиста Джамал Хашоги в консулството на Саудитска Арабия в Турция миналата година, съобщи прокуратурата на Саудитска Арабия, цитирана от Дойче веле. Главният прокурор на кралството заяви, че на смърт да осъдени петима души, замесени в убийството, а още трима души са осъдени на общо 24 години затвор.Всички обвинени имат възможност да обжалват присъдите си.Бившият главен съветник на престолонаследника на Саудитска Арабия Сауд ал Кахтани беше освободен, като не му е повдигнато обвинение, добави прокурорът.Процесът се проведе в строго секретни условия, като само определени дипломати, включително и от Турция, получиха разрешение да присъстват заедно с членове на семейството на Хашоги.Саудитската прокуратура заяви, че убийството е плод на \"престъпна операция\", като повдигна обвинения на 11 души, чиито имена не се съобщават.Убийството на Хашоги стана причина за напрежение в и без това сложните отношения между Турция и Саудитска Арабия, които спорят за влияние в региона на Близкия изток.Президентът Реджеп Тайип Ердоган многократно е настоявал международните институции да се намесят, за да бъде изяснена истината около това скандално убийство.", "date": "2019.12.23", "title": "Саудитска Арабия осъди на смърт петима заради убийството на Хашоги"}
{"url": "https://offnews.bg/dom/silno-balgarsko-uchastie-v-mezhdunaroden-konkurs-za-dizajn-na-kuhnia-718200.html", "text": "Международният конкурс за дизайн на кухня, организиран от AEG за пореден път предизвика интереса на професионални интериорни дизайнери от цяла Европа. От българска страна 15 претендента се състезаваха за голямата награда и 4 от тях попадат във финалната селекция. Българските участници са впечатлили журито с нестандартен дизайн, функционалност, красота и усещане в кухнята, което е сърцето на всеки дом. за модерна кухня в класическа сграда е опит за синергия между настояще и минало. с практични затварящи се шкафове, зад които електроуредите остават скрити, когато не се ползват. на тема „100 години от основаването на влиятелното училище за дизайн Баухаус“. съчетава лукс и удобство в просторна кухня в мезонет.В миналогодишното издание на конкурса проектът на българката Оксана Харутюнян впечатли журито и се класира на второ място сред участниците от цяла Европа, а компактната кухня беше окачествена като „пример за интелигентно оползотворено пространство с премиум естетика.”Победител в конкурса на AEG за дизайн на кухня през 2019 г. е Клаудия Северин от Полша, а подгласниците са от Чехия и Холандия. Дизайнери от осем държави от цяла Европа изпратиха общо 157 предложения за оформяне на кухненското пространство. Темата на конкурса „Изострете сетивата си“ затвърждава връзката между форма и функция.„Поразителното и смело използване на комбинация от терацо материал и дърво, в проекта озаглавен „Lastrico Lover“, накара журито да се усмихне“, казва Томас Гарднър, старши дизайн мениджър в Electrolux. „Изборът на материали и цветовете на уредите AEG се съчетават по нов и интересен начин със своеобразен креативен замах.“Второ място бе присъдено на Мартин Стренад от Чехия. Кухнята предоставя многостранност и гъвкавост на пространството. Хората в нея могат да работят заедно или поотделно, като готвят храна, почистват или общуват. Задният панел, който може да се скрие, е предназначен за съхранение на продукти, както и за уреди за готвене и охлаждане AEG. Специално изграден медиен център за употреба на таблет и проектор, осигурява нужната технологична подкрепа, когато обмисляте какво да сготвите, подготвяте продуктите или вече приготвяте ястията. Също така, може да се използва и за забавление.Трето място бе присъдено на дизайна на Реми Блом, Холандия. „Това е една кухня със страхотен визуален баланс.“, казва Гарднър. „Цветовете са топли и привлекателни, уредите AEG от черната линия се вписват идеално в дъбовите шкафове.“Водещо наблюдение от конкурса от 2019 г. е продължаващата еволюция на кухнята от традиционно утилитарна стая в посока на мултифункционално пространство. „Прогресивните кухни не само се отдалечават от традиционните цветни блокчета, но също така интегрират и технологично и устойчиво мислене, за да подпомагат и радват потребителя.“, казва София Андерсон, анализатор на тенденции в Electrolux Group Design.Международният ежегоден конкурс за дизайн на кухня на AEG е форум за изява на дизайнери, които да представят своята гледна точка за предназначението на кухненските уреди и удоволствието от готвенето. Победителите печелят страхотни награди, сред които уреди AEG и кулинарни преживявания. Конкурсът за 2020 г. ще бъде отворен в началото на следващата година.", "date": "2019.12.23", "title": "Силно българско участие в международен конкурс за дизайн на кухня"}
{"url": "https://offnews.bg/kultura/posledni-novini-za-kontcerta-na-pero-defformero-i-melmac-riders-718198.html", "text": "Концертът на Pero Defformero и Melmac Riders е тази събота, 28 декември, в столичния клуб „Mixtape 5“. Събитието не е част от турне, а групите са специално поканени да изнесат по един концерт в обща вечер с най-доброто от тяхното творчество.Програмата за вечерта ще е следната:19:00 - Врати20:00 – Melmac Riders21:30 – Pero DefformeroСъбитието ще приключи около 23:00 часа.От BGTSC декларират желанието за провеждане на събитието в приятна и безопасна за здравето среда. Концертът ще се проведе при познатите на феновете условия за комфорт и сигурност.Опасни предмети и неакредитирани лица с професионална техника, пушене (във всичките му форми), антисоциално поведение, животни и малолетни без придружител няма да бъдат допускани в клуба.Билетите се продават онлайн и в мрежата на Евентим, а някои от местата, на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, дюкян Меломан, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.Билетите за това шоу бяха на промо цена от 20 лева. В момента са на редовна цена от 25 лева. В случай на останали места в деня на събитието и на място в клуба, цената на входа ще е 30 лева.*Клубът не работи с резервации**Политика за достъп на непълнолетни:  ***Гардероб - упътване за употреба:  Организаторите препоръчват навременното закупуване на билети и спазването на реда в клуба! Събитието е 18+", "date": "2019.12.23", "title": "Последни новини за концерта на Pero Defformero и Melmac Riders"}
{"url": "https://offnews.bg/volejbol/ivan-petkov-vsichki-otbori-imat-shansove-za-olimpiadata-vkliuchiteln-718201.html", "text": " Кога и къде започвате подготовка?Събирам момичета на лагер в София. Започваме подготовка на 25-ти следобед с фитнес. Тренировъчният процес ще се води в помощната зала на \"Арена Армеец\". Колко волейболистки викате?Подготовка ще водим със седемнадесет момичета. Радостното е, че след майчинство в състава ни се завръща опитната Христина Русева, която играе на поста централен блокировач. Тя стои все по-добре на игрището, възвръща форма и определено ще създаде конкуренция на този пост. Лека полека ще влезе във добра форма. Ще ни бъде нужен нейния опит и най-вероятно ще намери място сред 14-те, които ще заминат за Апелдорн. След контузията и последвалата оперативна намеса, която извади Мирослава Паскова извън игрището, на кого ще разчитате за поста диагонал?Имаме опции - състезателки като Силвана Чаушева и Моника Кръстева, които се справят на този пост. Те ще бъдат сред вариантите, но нека първо започнем подготовка. Как върви възстановяването на Мирослава Паскова? Възстановава се. Операцията премина добре. Но все още е много рано да коментираме кога ще се върне на игрището. Как ще премине подготовката?До 5 януари сме в София. На 27 декември у нас пристига отбора на Хърватия, с когото ще изиграем три контролни срещи. Приятелските мачове ще са на 30 декември, 2 и 3 януари в помощната зала на \"Арена Армеец\". Но те няма да бъдат отворени за фенове и журналисти. Имаме ли шансове за спечелване на олимпийската квалификация?Всички отбори имат шансове, включително и ние. Постигнахме добра основа през последните две години. Ако имаме късмет и волята на Господ, нещата ще се случат и ще успеем. Ще дадем всичко от себе си. Няма да правим драми. Най-важното е да играем по-най-добрия начин, достойно и ние самите да бъдем доволни от нашето представяне.", "date": "2019.12.23", "title": "Иван Петков: Всички отбори имат шансове за олимпиадата, включително и ние"}
{"url": "https://offnews.bg/112/balgarin-narochno-blasna-s-kolata-si-motorist-v-haga-718205.html", "text": "Българин блъсна с колата си моторист в Хага след сериозен скандал на пътя, съобщава холандският сайт ad.nl, цитиран от Нова телевизия.Сънародникът ни е арестуван от полицията.Според свидетели свадата възникнала, след като българинът засякъл и леко ударил моториста. Той спрял, за да му потърси сметка. След това и двамата участници в спора проявили агресия. Мотористът дори счупил с каската си едно от стъклата на автомобила на българина, след което потеглил. Разгневен, 27-годишният шофьор тръгнал след него с колата си. Преминал на червен светофар и със сравнително висока скорост блъснал моториста.От удара той изхвърчал няколко метра напред. Настанен е в болница със чупени китки и прешлени и множество натъртвания.Момиче, очевидец на случилото се, казва, че в колата на българина пътувала и бременна жена.", "date": "2019.12.23", "title": "Българин нарочно блъсна с колата си моторист в Хага"}
{"url": "https://offnews.bg/ikonomika/zhestoki-globi-ot-ek-groziat-balgaria-zaradi-bezdejstvie-na-ekominista-718179.html", "text": "Министерството на околната среда и водите е забавило заповеди за обявяването на голяма част от защитените зони от мрежата \"Натура 2000\". Това е записано в одитен доклад на Сметната палата за периода от 2016 до 2018 година. По тази причина страната ни е обект на наказателна процедура от Европейската комисия.Сметната палата предупреждава за пропуски в националното законодателство и непълно въвеждане в него изисквания по директиви за опазване на естествените местообитания, на дивата флора и фауна и на опазването на дивите птици.Министърът на околната среда и водите е забавил заповеди за обявяване на 211 защитени зони от общо 341 одобрени за страната ни от Европейската комисия. Забавянето е към дата 31 юли тази година.Бюджетът на Националната приоритетна рамка за действие за \"Натура 2000\" за периода 2014-2020 г. възлиза на около 1,585 млрд. евро.Управлението на мрежата НАТУРА 2000 с цел защита на околната среда и местното население все още не е ефективно, категоричен е одитът на Сметната палата за изпълнението „Ефективност на управлението на мрежата НАТУРА 2000 с цел защита на околната среда и местното население в зоните от мрежата” за периода 2016 - 2018 г. Според ведомството за собствениците на имоти, попадащи в защитени зони без издадени заповеди за обявяване, не е ясен предметът и целите на защитената зона, общата площ, описа на имотите, както и забрани или ограниченията на дейности и др. Това създава риск да се предприемат действия, водещи до увреждане или унищожаване на местообитания или видове, и се ограничава възможността за получаване на компенсаторни/инвестиционни плащания за пропуснати ползи и извършени разходи.Освен това липсвала стратегическа рамка на дългосрочна политика. Министърът на околната среда и водите не е изготвил Национална стратегия за опазване на биологичното разнообразие и Национален план за опазване на биологичното разнообразие, посочват още от Сметната палата.Според контролният орган рганизацията за управление на мрежата не е ефективна поради  отсъствието на работещ механизъм за ефективна комуникация и координация между участващите органи и субекти на национално, регионално и общинско ниво и неправителствения сектор. Също така и заради това, че при финансиране на изпълнението на мерките не е осигурена надеждна управленска информация, която да дава възможност за обективна оценка и прозрачно отчитане на публичните разходи и резултата от тях. От Сметната палата са връчили на министъра на околната среда и водите девет препоръки, а на министъра на земеделието, храните и горите – две препоръки. Те следва да се предприемат мерки за изпълнението им в срок до 31.12.2020 г.", "date": "2019.12.23", "title": "Жестоки глоби от ЕК грозят България заради бездействие на екоминистъра"}
{"url": "https://offnews.bg/ikonomika/birnitci-pod-prikritie-debnat-iz-zimnite-kurorti-718203.html", "text": "Обичайната контролна кампания започва НАП в зимните курорти. Стотици инспектори на НАП ще извършват скрити и явни наблюдения, инвентаризации на наличните стоки и проверки за отчитане на оборотите, съобщиха от приходната агенция. Ще се следи и движението на стоки към хотели, ресторанти и други търговски обекти. На постоянно наблюдение са подложени също борси и тържища в близост до курортите.По време на кампанията инспекторите от „Фискален контрол“ ще използват и дистанционната връзка на всеки касов апарат със сървърите на НАП, като софтуерът ще посочва обекти, чиито обороти се различават значително от средните за съответния регион.В кампанията отново ще бъде използван и подходът на т.нар. открито наблюдение, при който в рамките на дни или седмици в обекта присъства явно проверяващ екип на НАП, като оборотите, отчетени по време на наблюдението, се сравняват с минали периоди и при значима разлика, приходната агенция може да започне ревизия. По време на зимната кампания от НАП ще изследват и имущественото състояние на физически лица собственици или управители на фирми с обекти в зимните курорти, допълват от приходната агенция.Зимната кампания на НАП е продължение на наложения подход, използван през лятото по Черноморието.", "date": "2019.12.23", "title": "Бирници под прикритие дебнат из зимните курорти"}
{"url": "https://offnews.bg/ikonomika/boing-uvolni-shefa-si-zaradi-zadalbochavashtata-se-kriza-718208.html", "text": "Главният изпълнителен директор на Боинг Денис Мюлънбърг е отстранен след година на щателни проверки и неуспехи, започнали с двете фатални катастрофи на самолетите модел МАКС 737, предаде Ройтерс.Най-големият производител на авиони в света се опитва да получи одобрение от регулаторните власти за спрения от полети емблематичен самолет и същевременно да си върне доверието на пътниците и авиопревозвачите.Съветът на директорите реши, че е необходима промяна в ръководството, за да се върне доверието в напредъка на компанията, която работи по възстановяване на отношенията с регулаторните органи, клиентите и всички останали засегнати страни, посочи компанията.Акциите на Боинг, които поевтиняха с над 20 процента от март, поскъпнаха с 2 процента до 335,24 долара днес в ранната търговия.", "date": "2019.12.23", "title": "Боинг уволни шефа си заради задълбочаващата се криза"}
{"url": "https://offnews.bg/futbol/roiak-razgneveni-pcheli-napadnaha-futbolisti-718158.html", "text": "Разгневени пчели прекъснаха мача от турнира за Купата на независимостта в Танзания между отборите на Янга и Иринга Юнайтед.На терена по време на срещата се появи рояк, който подгони футболистите и реферите. За да се спасят от ужилвания те се разбягаха или налягаха по тревата. Феновете също не бяха пожалени и на трибуните настъпи страхотна суматоха.В крайна сметка пчелите се оттеглиха и мачът се доигра. Победата грабна Янга с убедителното 4:0.Инцидентите с пчели не са рядкост във футбола. През октомври бившият футболист на Ювентус и Барселона Дани Алвеш беше нажилен в Бразилия.", "date": "2019.12.23", "title": "Рояк разгневени пчели нападнаха футболисти"}
{"url": "https://offnews.bg/futbol/zagubata-ot-latcio-razstroi-ronaldo-718142.html", "text": "Нападателят на Ювентус Кристиано Роналдо беше много разстроен от загубата от Лацио в мача за Суперкупата на Италия в Рияд. Той свали сребърния си медал само секунди след като го получи.Двубоят в Рияд завърши с победа на Лацио с 3:1. За португалеца това поражение е първо във финал от 2013 г. На 17 май 2013 г. Роналдо с екипа на Реал загуби от Атлетико Мадрид с 1:2 във финала за Купата на Испания. След това поражение нападателят спечели 12 поредни финала.С фланелката на Ювентус той игра два финала и спечели първия срещу Милан за Суперкупата на Италия, в който отбеляза победния гол за 1:0. Роналдо премина в Ювентус през лятото на 2018 г. от Реал.Треньорът на Ювентус Маурицио Сари пък не скри възхищението си от страхотната форма, в която се намира Лацио напоследък. “Орлите” за втори път от началото на сезона победиха торинци. Специалистът смята, че ако римляните запазят тази форма, трудно някой може да ги спре.“Борихме се до последно, но моето усещане бе, че в края на мача изоставахме по отношение на физическата и психологическата енергия. Това е нормално да се случи, когато си в серия от осем мача през три дни. Бяхме близо до изравняването, но след това допуснахме трети гол с последния удар в мача. Но до последно имахме шанс.Вчерашната тренировка бе една от най-добрите от началото на сезона и това ме подлъга, че играчите са в по-добра кондиция, отколкото се оказа в действителност. Ако знаех, че нещата са такива, щях да направя повече промени, но последните тестове показваха, че това не е необходимо. Това е разочароващо, но не очаквайте сега да седна и да се разплача.Това с нищо няма да помогне. Не вярвам играчите ми да се повлияят от тези две загуби. Лацио в момента е в невероятна форма и всичко им се получава, но това може да се промени в следващите два-три месеца. Ако успеят да запазят тази форма, трудно някой би могъл да ги спре. Но нека не забравяме, че сезонът продължава още пет месеца и има да се изиграят още много мачове\", каза наставникът на Юве.", "date": "2019.12.23", "title": "Загубата от Лацио разстрои Роналдо"}
{"url": "https://offnews.bg/sviat/putin-shte-stroim-i-drugi-golemi-proekti-kato-krimskia-most-718207.html", "text": "Русия ще продължи и занапред да реализира големи проекти като Кримския мост, заяви президентът Владимир Путин на церемония по пускането на железопътното движение по инфраструктурното съоръжение, цитиран от ТАСС.Президентът откри тържествено внушителния железопътен мост до Крим, който Русия анексира от Украйна през 2014 г., посочва Асошиейтед прес.Путин пристигна с първия влак от град Керч на Кримския полуостров до континенталния град Таман и така на практика откри движението по 19-километровия мост - най-дългия мост в Европа. Проектът на стойност 3,6 милиарда долара има за цел да укрепи връзките между Русия и Крим, като засили товарния транспорт и увеличи потока от туристи.Путин поздрави строителните работници, осъществили проекта.Движението на автомобили по паралелен мост през Керченския проток между Черно и Азовско море беше открито през май 2018 г.", "date": "2019.12.23", "title": "Путин: Ще строим и други големи проекти като Кримския мост"}
{"url": "https://offnews.bg/zimni/vlado-iliev-trudno-neshto-mozhe-da-me-ubedi-da-prodalzha-da-se-sastez-718197.html", "text": "Спортист номер 1 на България за тази година Владимир Илиев заяви, че всяко класиране в челната осмица е добър резултат в настоящите условия.Биатлонистът ни призна, че Франция и Норвегия доминират тотално в световната купа по биатлон за мъже в момента, но очаква изравняване на силите след новогодишните празници.\"Всеки гони първото място и се стреми към световната титла. През тази година вижданията ми са различни, но има два отбора, които превъзхождат всички от гледна точка на екипировка - Норвегия и Франция. Нямаме какво да направим, защото те имат много големи възможности. Показаха, че превъзхождат дори държави като Русия и Германия.За всички други остана да правим анализи и мисля, че през новата година преимуществото няма да бъде такова. Те винаги са измисляли по нещо ново и в момента наистина имат много голяма преднина. Вчера особено всички останали стояха и гледаха. Трябва да минат още две-три купи, но всяко класиране в топ 8 означава много за мен и останалите. Както съм казвал и преди обаче, всеки изстрел може да те изпрати от трето на 20-о място.Видя се разликата още в Хохфилцен, където времето бе добро, зимно. Сега във Франция си пролича още повече, защото в такива условия ските са ключови. Хубаво е, че съм сред първите от останалите, което говори достатъчно за работата, която вършим с моя екип.Тази година за първи път световното първенство ще бъде преди европейското и това е хубаво. Не че европейското пречеше, но големите отбори си имат първи и втори състави, а ние караме и на двете.Сега ще можем да се подготвим по-добре за световното. То е в Италия, а веднага след него е европейското в Естония. То ще бъде на височина и това ми пасва. Обичам да бъде максимално високо и трудно за бягане, защото това е близко до условията, в които тренираме.До Олимпиадата със сигурност ще остана, но след това трудно нещо може да ме убеди да продължа. Засега се чувствам добре и знам къде са ми проблемите. За да се развивам, през следващите две години трябва да усъвършенствам стрелбата ми. Няма накъдето толкова да се развивам иначе\", каза Илиев.Относно самата церемония в четвъртък, биатлонистът ни сподели: \"Където бяхме, нямах интернет и не следих реакциите. Доволен съм, че спечелих наградата, защото тя ще ми вдъхна увереност и сила. Така и изминалият сезон придобива добър завършек, защото \"Спортист на годината\" е чест за всеки\".", "date": "2019.12.23", "title": "Владо Илиев: Трудно нещо може да ме убеди да продължа да се състезавам след олимпиадата"}
{"url": "https://offnews.bg/futbol/deian-lozev-podpisa-s-levski-718210.html", "text": "Националът Деян Лозев подписа днес договор с Левски. Договорът на десния бек е за период от 3 години.26-годишният десен защитник пристига на \"Герена\" от Арда Кърджали, за който записа 18 мача с 1 гол и 5 асистенции през есента в Първа Лига.Лозев, бивш футболист на Любимец, Дунав, Хасково и Поморие, получи и първа повиквателна за националния отбор на България за европейските квалификации срещу Англия и Черна гора през октомври, въпреки че не записа игрови минути в тях.Той е второто ново попълнение в състава на \"сините\" в зимната пауза след халфа Симеон Славчев, който парафира с клуба вчера.", "date": "2019.12.23", "title": "Деян Лозев подписа с Левски"}
{"url": "https://offnews.bg/futbol/poiavi-se-dokazatelstvo-che-simeon-slavchev-e-bil-iskren-na-gerena-718164.html", "text": "Новото попълнение на Левски Симеон Славчев беше представен на \"Герена\" вчера. Футболистът, който направи име в Литекс, преди да замине в чужбина, заяви при представянето си, че от малък е закърмен със синята идея и е израснал в Сектор \"Б\".Националът добави също, че една от мечтите му е била да играе за любимия си клуб и винаги е искал да усети какво е да си на \"Герена\". Част от футболните фенове останаха изненадани от това признание и си решиха, че с тези той иска да се хареса на левскарската общност.В социалните мрежи бяха разпространени стари интервюта на Славчев, в които говори за любовта си към Литекс и не споменава нищо за Левски. В отговор обаче беше разпространена снимка на 9-годишния Мони с шал и шапка на Левски. Фотосът е от зимата на 2002 година, когато \"сините\" се изправят срещу Щурм (Грац) в турнира за Купата на УЕФА.Славчев е в сектор \"Б\", за да подкрепи любимия си отбор. Левски побеждава с 1:0 в редовното време и така изравнява общия резултат от мача. При дузпите обаче Станимир Стоилов и Данаил Бачков пропускат и столичаният гранд отпада.Двубоят ще се запомни и с тоталната липса на организация по допуска на фенове, като много останаха извън стадиона макар да имаха билети, тъй като стюардите бяха допуснали стотици гратисчии и на трибуните с определените им места нямаше място дори по пътеките.", "date": "2019.12.23", "title": "Появи се доказателство, че Симеон Славчев е бил искрен на \"Герена\""}
{"url": "https://offnews.bg/zdrave/umbal-sveti-georgi-s-mashtabno-darenie-ot-italia-718185.html", "text": "В навечерието на Коледа УМБАЛ „Свети Георги“ получи дарение от 209 модерни болнични легла и 209 шкафчета към тях от благотворителната организация AES – CCC от Падуа, област Венето, Северна Италия.Полученото болнично обзавеждане е разпределено в 10 клинични звена на лечебното заведение: Клиника по ендокринология и болести на обмяната, Отделение по нефрология, Клиника по психиатрия, Клиника по инфекциозни болести, Клиника по ортопедия и травматология, Клиника по кардиология, Отделение по инвазивна кардиология, Клиника по ревматология, Клиника по акушерство и гинекология и Отделение по професионални заболявания.Това не е първото дарение, за което съдейства екипът на AES – CCC. През м. март 2018 г. заедно с Асоциация „Bethania Hospital Services“ осигуриха безвъзмездно друга партида оборудване за Клиниката по кардиология на УМБАЛ „Свети Георги“. ", "date": "2019.12.23", "title": "УМБАЛ „Свети Георги“ с мащабно дарение от Италия"}
{"url": "https://offnews.bg/zdrave/horata-nad-65-godishna-vazrast-s-bezplatni-protezi-no-shte-doplashtat-718155.html", "text": "Падна горната граница за всички пациенти, които са обеззъбени и от следващата година хората над 65-годишна възраст ще имат право на тотални подвижни протези. Протезите са безплатни, но ще се доплаща зъботехническия труд, който възлиза на 70-80 лв.Това съобщи председателя на Българския зъболекарски съюз (БЗС) д-р Николай Шарков, след подписването на Националния рамков договор между НЗОК и съюза.За следващата година в бюджета на НЗОК за дентални дейности са заложени почти 180 млн. лв. Няма промяна в пакета услуги за децата до 18-годишна възраст. Те ще имат право на един преглед и 4 дейности, които включват както кариес, така и неговите усложнения.От зъболекарския съюз са поставили условие от следващата година да се вземат мерки за пакета услуги на здравноосигурените лица над 18 г., който е твърде беден. За момента той включва 1 преглед и три дентални дейности. Д-р Шарков припомни, че всички деца с психични проблеми, лицата в социалните домове и лишените от свобода също се лекуват безплатно.", "date": "2019.12.23", "title": "Хората над 65-годишна възраст с безплатни протези, но ще доплащат на зъботехниците"}
{"url": "https://offnews.bg/zdrave/katastrofalen-spad-na-choveshkia-intelekt-predrichat-ucheni-718161.html", "text": "Учени от университета в Боулдър, щата Колорадо, предричат катастрофално спадане на човешкия интелект заради повишеното съдържание на въглероден диоксид в атмосферата, съобщава БТА.Изследователите проследили как увеличените нива на въглероден двуокис влияят върху обучението на децата. Предишни експерименти доказаха, че високите концентрации на газа действително въздействат върху умствените им способности, като било намерено лесно решение, проветрявайки помещението. В същото време не е бил известен ефектът, който оказва пресният въздух, наситен с въглероден двуокис.Специалистите разгледали два сценария. При първия човечеството намалява изхвърляните в атмосферата парникови газове. При втория вариант вредните емисии остават на същото ниво.При направените компютърни симулации се оказало, че конгнитивните способности на учащите ще спаднат и в двата случая. Според направените прогнози до 2100 година понижаването на интелекта на човечеството в най-добрия случай ще бъде с 25 процента, а в най-лошия - с 50 процента.", "date": "2019.12.23", "title": "Катастрофален спад на човешкия интелект предричат учени"}
{"url": "https://offnews.bg/obshtestvo/stanislav-vladimirov-studena-prodalzhava-da-gubi-obem-no-s-po-bavni-718151.html", "text": "Язовир \"Студена\", чието пресъхване доведе до режима на водата в Перник, продължава да губи от обема си, но това става с по-бавни темпове, съобщи пред bTV кметът на града Станислав Владимиров.\"Обемът на язовира в момента е малко под 4 млн. кубични метра, като протока е около 100 литра в секунда. Отокът след въвеждането на по-строг режим е между 270 и 290 литра в секунда\", добави Владимиров. Владимиров добави, че от събота държавна компания \"Монтажи\" е на терен във Витоша.  Голяма част от владайския канал е насочена към язовир Студена и се извършват предварителни проучвания за сондажи. Чистят се дерета, каптажи и се увеличава притокът към язовира.\", каза Владимиров.  Той добави, че от днес \"Регионалната служба за пожарна безопасност и защита на населението\" ще започне изпомпване на води от пещери. Той се надява, че всички действия от страна на държавата ще доведат до изравняване на притока и отока и няма да се стигне до по-суров режим.Председателят на общинския съвет на Перник Димитър Колев коментира, че когато се намираш в кризисно бедствено положение, няма нищо по логично да се обърнеш към съседа си, във връзка с с предложението за включването на Перник към водната система на София. От края на миналата седмица перничани са на по-строг режим.В миньорския град има вода по 8 часа в денонощието. В събота в града беше обявено и бедствено положение, което засега е в сила до 29 декември.", "date": "2019.12.23", "title": "Станислав Владимиров: Студена продължава да губи обем, но с по-бавни темпове"}
{"url": "https://offnews.bg/politika/prezidentat-radev-vrachi-madarski-konnik-na-poslanik-hasan-ulusoj-718171.html", "text": "Президентът Румен Радев удостои посланика на Турция в България Хасан Улусой с орден „Мадарски конник“ първа степен. В рамките на мандата си у нас посланик Хасан Улусой допринесе за затвърждаването на двустранните отношения между Република България и Република Турция на основата на принципите на добросъседство, равнопоставеност и взаимно уважение, заяви президентът Радев на церемонията. Висшето държавно отличие се връчва за заслугите на дипломата за развитието на българо-турските отношения и сътрудничество. „Посланик Улусой спомогна за реализирането на редица срещи на високо политическо ниво и интензифицирането на двустранния политически диалог. Със своята работа и множество инициативи, както и лични контакти, Хасан Улусой даде своя принос за възходящия път на развитие на двустранните отношения“, посочи държавният глава.В приветствието си президентът открои динамичния търговско-икономически обмен,  инвестиционното партньорство, както и сътрудничеството в областта на енергетиката за диверсификация на маршрутите и източниците на енергийни ресурси. Като пример за прагматичните двустранни отношения президентът открои ползотворните връзки в сферата на сигурността и миграцията, която остава основно предизвикателство за нашия регион.„Убеден съм, че поставихте изключително добра основа, която е предпоставка нашите отношения да продължат да се развиват във възходяща посока. Запазете най-добри спомени и професионално удовлетворение от мандата си в приятелска България“, каза още в словото си на церемонията Румен Радев.„През последните две години бе истинска привилегия за мен да служа в съседска България и да допринасям за развитието на отношенията ни във всички сфери от взаимен интерес“, посочи посланик Хасан Улусой и благодари за оказаната чест. По думите му проведените повече от 120 визити и срещи между България и Турция през последните две години са пример за това как две държави могат да имат тясно сътрудничество и да работят заедно.Посланикът изрази удовлетвореност от успешно осъществените повече от 30 двустранни културни събития и подчерта, че посолството на Турция в България е работило усърдно за развиването и утвърждаването на културните отношения и връзки на приятелство между двете страни.", "date": "2019.12.23", "title": "Президентът Радев връчи 'Мадарски конник' на посланик Хасан Улусой"}
{"url": "https://offnews.bg/zdrave/medsestrite-v-gotovnost-otnovo-da-opanat-palatki-pred-ms-718172.html", "text": "Медицинските сестри обявиха стачна готовност. Очаква се около 14 часа отново да опънат палатки пред Министерския съвет. Протестиращите настояват за среща със здравния министър по-късно днес.Повод за неочаквания развой на събитията станаха слуховете, че обещанието, което им беше дадено миналата седмица - увеличението на заплатите им да се фиксира в рамковия договор, с процент от приходите по клинични пътеки, няма да бъде изпълнено. Искането на медицинските специалисти беше да има фиксирани проценти за лекарите, за мед. сестри и останалия болничен персонал. По-рано от БЛС обявиха, че ще настояват 30 на 100 от приходите по клинични пътеки да бъдат заделяни за заплатите на здравните специалисти. НЗОК обаче настоява за по-нисък процент.От сутринта Лекарският съюз заседава с Надзорния съвет на Касата по някои от спорните текстове в НРД за медицинската дейност. Сред тях са намалените цени на 10 клинични пътеки, за които е било договорено увеличение. До момента увеличение има за над 250 клинични пътеки.На срещата с Кирил Ананиев протестиращите ще настояват да ги запознае с параметрите на Рамковия договор и дали в него ще има текстове свързани с процентното разпределение на работните заплати. Сестрите искат подобно разпределение да има разписано за всяка клинична пътека.", "date": "2019.12.23", "title": "Медсестрите в готовност отново да опънат палатки пред МС"}
{"url": "https://offnews.bg/zdrave/lekarskiat-saiuz-i-kasata-se-sporazumiaha-za-ramkovia-dogovor-718175.html", "text": "Българският лекарски съюз и Здравната каса подписаха Националния рамков договор 2020 - 2022. В документа е записан и начинът на разпределение на средствата за работни заплати.Не по-малко от 30% от приходите на лечебните заведения ще бъдат насочени за работни заплати - това са договорили от Лекарския съюз с министъра на здравеопазването, който беше поел този ангажимент пред протестиращи медицински сестри. Процентът ще е валиден и за частните болници. Съотношението между заплатите лекар - медицинска сестра ще бъде 1,6 към 1.Здравният министър Кирил Ананиев заяви, че се надява това решение да удовлетвори протестиращите медицински сестри и ги очаква на среща в 14 часа.За да се впише тази промяна като текст в НРД обаче, здравният министър е внесъл промяна в проекта за Закона за здравното осигуряване, който трябва да бъде гласуван в парламента в началото на следващата година. Министърът уточни, че в зависимост от приходите на лечебните заведения това съотношение ще дава различни като суми заплати съответно за лекар и медицинска сестра. Спазването на тези правила ще се проверява от Изпълнителна агенция \"Медицински надзор\". Съдейки по приходите в държавните болници, около 90% от тях са покрили началните заплати по Колективен трудов договор от 950 лв. за медицинска сестра, увери още Ананиев.По време на преговорите са изчистени всички спорни моменти по отношение на лекарствата за хронично болните пациенти, както и за профилактичните прегледи, за които няма да има ограничения. Удовлетворено е искането на БЛС цените на 10 от клиничните пътеки, които бяха понижени, да се запазят както бяха договорени предварително.", "date": "2019.12.23", "title": "Лекарският съюз и Касата се споразумяха за рамковия договор"}
{"url": "https://offnews.bg/politika/borisov-na-inspektcia-s-dzhipa-skalite-pak-shte-padat-no-niama-da-e-718165.html", "text": "Премиерът Бойко Борисов инспектира с джипа ремонта на третокласния път Михалково-Девин-Стойките за Смолян.  Той вози зам.-министър Николай Нанков и двамата се възхищават на бетонните стени, изградени край пътя, и мрежите, спиращи срутищата, става ясно от публикация на Борисов във фейсбук. Джипът премина от Кричим до Михалково. Гледай, всичко хубаво е направено, асфалт, всичко. Скалите пак ще падат, ама няма да е на пътя, обяснява Борисов на Нанков. Виж коя дата сме днес и да видим колко време ще изкарат преди да им откраднат \"котешките очички\". Вечер това като се освети от фаровете става като самолетна писта. Обаче те спират и ги свалят. Не мога да си го обясня, коментира премиерът. „Изпращаме успешна година, с голям ръст на икономиката, стабилни финанси, с трайно повишение на доходите. От папата до Белия дом най-важните хора в света дадоха оценка за България, имаме етнически мир, а регионите са в растеж“, заяви министър-председателят, цитиран от пресцентъра на МС Бойко Борисов при инспекцията на ремонтираните над 36 км от третокласния път III-866 Кричим - Михалково – Смолян. Инвестицията в трасето е по ОП „Региони в растеж“ и е за над 52 млн. лв. Третокласният път е основна пътна връзка за жителите на Михалково, Кричим и Девин с град Смолян и к. к. „Пампорово“. Участъкът осигурява и бърз достъп до път І-8 Пазарджик - Пловдив. „Това е изключително важен пробив за Смолян, за бизнеса, за целия регион, за туризма. Беше дупка до дупка, нито беше укрепен. Всичко вече е с нови мантинели – 30 километра, с бетонни стени направено. Ето и мрежи – за да може да предпазват напролет, като дойдат срутищата“, отбеляза премиерът Борисов. Той изтъкна, че стотици хиляди тонове скална маса е била изнесена и след това е била изградена мащабната подпорна стена. Премиерът Бойко Борисов посочи, че строително-ремонти дейности по участъка приключват за по-малко от 8 месеца. По думите му преди това е имало изключително тесни трасета, по които не е могло да се завива. А в момента и пешеходците се движат спокойно, заради разширения и направени тротоари.Министър-председателят Бойко Борисов добави, че догодина по това време ще има още един пробив за Гърция – към ГКПП Рудозем-Ксанти, което ще е от изключителна полза за бизнеса и туризма в региона.Премиерът Борисов каза още, че правителството е насочило вниманието си към Родопите, Северна България и Северозапада, за да се гарантира развитието им. „Трябва да браним работниците като зениците на очите си, защото те дават Брутния вътрешен продукт“, подчерта премиерът Борисов по време на инспекцията на един от най-живописните пътища у нас.", "date": "2019.12.23", "title": "Борисов на инспекция с джипа: Скалите пак ще падат, но няма да е на пътя"}
{"url": "https://offnews.bg/politika/georgi-giokov-ot-bsp-naj-mnogo-pital-ministrite-kiril-ananaiev-otgova-718168.html", "text": "Народното събрание е приело 124 закона, 199 решения, една декларация и обръщение към българския народ през тази година. Това сочи справка, подготвена от парламентарния пресцентър и дирекция „Пленарни заседания, парламентарен контрол и финални текстове” на Народното събрание. От 1 януари до 20 декември 2019 г. в парламента са постъпили 192 законопроекта, като 90 от тях са внесени от народни представители. Предложените проекти за решения са 219, от които 192 са на депутати.През годината 44-ото Народно събрание е провело 82 пленарни заседания, четири от които извънредни.Използваното парламентарно време за осъществяване на контролната функция на Народното събрание от 11 януари до 19 декември 2019 г. е 115 часа и 13 минути. За този период парламентарен контрол е провеждан в 36 пленарни заседания.От 11 януари до 19 декември 2019 г. в Народното събрание са били внесени 1077 въпроса и 55 питания. Парламентът е провел 22 изслушвания на министри и пет разисквания по питания на народни представители.Осма сесияПрез осмата си сесия 44-ото Народно събрание е приело 41 закона, 74 решения и Декларация във връзка с разширяването на Европейския съюз и Процеса на стабилизиране и асоцииране на Република Северна Македония и Република Албания. Парламентът е имал 37 редовни и 2 извънредни пленарни заседания.За периода от 1 септември до 20 декември 2019 г. в парламента са внесени 65 законопроекта, като 31 от тях са на народни представители. Постъпили са 84 проекта за решения, от тях 79 са от депутати.Сред приетите от Народното събрание нови закони са: Закон за държавния бюджет на Република България за 2020 г., Закон за бюджета на държавното обществено осигуряване за 2020 г., Закон за бюджета на Националната здравноосигурителна каса за 2020 г, Закон за публичните предприятия и Закон за марките и географските означения. Парламентът е гласувал промени в Наказателно-процесуалния кодекс, в Гражданския процесуален кодекс и в Данъчно-осигурителния процесуален кодекс, Закона за електронното управление, в Закона за електронните съобщения, в Закона за енергетиката, в Закона за местното самоуправление и местната администрация и др.Използваното време за осъществяване на контролната функция на парламента за периода от 1 септември до 19 декември 2019 г. е 35 часа и 27 минути. Парламентарен контрол е провеждан в 12 пленарни заседания.В Народното събрание от 1 септември до 19 декември 2019 г. са постъпили 335 въпроса и 22 питания. В този период е имало две изслушвания - на министъра на околната среда и водите Нено Димов за политиката по контрол на внос и ползване на отпадък с неясен произход вътре в страната и на министъра на здравеопазването Кирил Ананиев за спирането на спешния прием в Детската болница.По време на осмата сесия на 44-ото Народно събрание са проведени и две разисквания по питания на народни представители – към министъра на културата Боил Банов за политиките на правителството за гарантиране на свободата на словото в България и към министъра на регионалното развитие и благоустройството Петя Аврамова за политиката на министерството за предотвратяване на опасността от воден режим в някои населени места.За периода от 1 септември до 19 декември 2019 г. членовете на правителството са отговорили на 269 въпроса и 15 питания. На най-много въпроси и питания са отговорили министърът на здравеопазването Кирил Ананиев – 49, министърът на регионалното развитие и благоустройството Петя Аврамова – 40, министърът на околната среда и водите Нено Димов – 34, министърът на земеделието, храните и горите Десислава Танева - 33, министърът на финансите Владислав Горанов и министърът на вътрешните работи Младен Маринов – по 25, министърът на образованието и науката Красимир Вълчев – 13, министърът на икономиката Емил Караниколов - 10 и т.н.Най-много въпроси и питания са отправили народните представители Георги Гьоков – 33, Георги Стоилов – 25, Красимир Янков – 24, Валентина Найденова – 22, Иван Димов Иванов – 21, Лало Кирилов – 17, Георги Йорданов – 14, Надя Клисурска-Жекова – 13, Светла Бъчварова – 12, Кристина Сидорова и Георги Михайлов – по 10 и т.н.От ПГ „БСП за България” са внесли най-много въпроси и питания - 279 въпроса и 19 питания. От ПГ на ПП ГЕРБ са отправили 20 въпроса, народните представители нечленуващи в парламентарни групи – 15 въпроса и две питания. ПГ „Обединени патриоти” са внесли 11 въпроса и едно питане, от ПГ на ДПС и от ПГ „ВОЛЯ - Българските Родолюбци“ – по 5 въпроса.", "date": "2019.12.23", "title": "Георги Гьоков от БСП най-много питал министрите, Кирил Ананаиев отговарял 45 пъти"}
{"url": "https://offnews.bg/drugi/talantat-na-evrofutbol-hristo-hristov-specheli-tri-srebarni-medala-v-s-718186.html", "text": "Спортният талант на Еврофутбол Христо Христов спечели три сребърни медала от силния международен турнир по вдигане на тежести за Купата на Катар.Ден преди Бъдни вечер 18-годишният варненец постигна шест сполучливи опита в категория до 109 кг. В изхвърлянето Христо постигна 184 кг., а в изтласкването – 216 кг., което му отреди общо 400 кг. в двубоя.Така той завоюва три сребърни медала при мъжете. Турнирът е и олимпийска квалификация за игрите в Токио през 2020 година.", "date": "2019.12.23", "title": "Талантът на Еврофутбол Христо Христов спечели три сребърни медала в щангите"}
{"url": "https://offnews.bg/interviu/tania-mihajlova-niamame-pravo-da-izpusnem-nito-edno-dete-po-patia-na-718012.html", "text": "Госпожо Михайлова, какви са мотивите на Министерство на образованието и науката за въвеждането на задължително предучилищно обучение и за 4-годишните деца? Родители критикуват решението, а специалисти ни убеждават в ползите от него. Моля, разяснете.Говорим за предучилищно образование, но е много важно да подчертаем, че 4-годишните ще бъдат задължително в детска градина, в група, която съответства на тяхната възраст. Знаете, че педагогическите взаимодействия в градините се използват различни методи, които увличат децата.Подчертавам, че не говорим за училище – децата няма да бъдат принуждавани да правят неща, които са несвойствени, нехарактерни и надхвърлят възможностите на тяхната възраст. Не бива да има никакво притеснение.Смисълът малките да бъдат по-отрано в детската градина е в ползите върху развитието им от общуването с деца и от заниманията, които организират учителите.Възрастта от 2 до 5 г. се характеризира с най-забележимите промени в развитието на детето. При 4-годишните започват първите въпроси, любопитството към света, към теб самия, осъзнаването за собствените особености, усещането, че можеш да бъдеш личност. Изследвания в много страни доказват ползите от детската градина за развитието на децата след това и за самостоятелната им реализация в живота. Преди този етап се минава през училищното образование. Децата, посещавали градина, имат изградени навици, умения, те са самостоятелни в много отношения и в училище се адаптират много по-бързо към средата, към това да бъдат с различни хора.Най-вече ние говорим за социализация. Безспорно това е много важно за уязвимите групи - за децата от семейства, в които българският език не е майчин, за да могат след това в училище да усвояват много по-добре и бързо материала. Но то е важно за всички деца - тези, които са посещавали детска градина, имат по-добри резултати в училище. По този начин родителите и ние, като общество, реално инвестираме в децата си.Детската градина е място, в което всичко се организира съобразно интересите на децата. През последните години в много детски градини се работи по различни методи – ще дам за пример метода „Монтесори“. Бях в Карлово наскоро в две градини, където децата се учат да бъдат самостоятелни, да изпълняват своите отговорности. Детето е вселена, на която трябва да се създадат всички условия, за да покаже своя потенциал, да се развие, да се чувства добре. В детската градина децата се чувстват добре и тя е полезна за тях.След тази първа задължителна година на предучилищно обучение за 4-годишните какво ще трябва да знае и умее едно дете?При всички случаи периодът на четвъртата година се свързва с усилена речева активност.Тоест да говорят български?Да. Основната задача е те да имат подходящия речников запас, да могат да описват различни предмети - примерно да посочват цвят и големина, различни характеристики, да могат да общуват с другите. Ето защо в тази възраст повечето игри и ситуации са свързани с диалог и задаване на въпроси. Тогава се проявява и интересът на децата към взаимоотношенията и поведението на възрастните, към правилата за поведение. На тази възраст се очаква детето да умее да разказва за себе си, за случки от своя живот. Реално трябва да отразява събитията на всекидневието в такава ритмичност, че да се види, че разбира последователността, в която се случват нещата. Би трябвало да са ориентирани в частите от денонощието, да познават сезоните.Нещо, на което често не обръщаме достатъчно внимание, когато говорим за ползите е, че в тази възраст се изгражда и имунитетът на децата, а това, за съжаление, се случва чрез преболедуване.Децата, които посещават детска градина, след това боледуват много по-малко, защото са изградили имунитета си по-рано. Има родители, които не пускат децата си рано в ясла и градина, защото имат възможност да си позволят единият родител да не работи и да гледа детето. Как това се отразява на бъдещия ученик?Тези деца свикват да общуват само с възрастни в един по-затворен кръг. Тук родителите ще кажат: „Не, ние ги извеждаме, те са на детската площадка, ходят на различни места“. И Вие сигурно сте виждали деца, които се забавляват в моловете, но мисля, че играта навън с връстници е незаменима. Детската градина е място, където децата се научават да общуват, обогатяват речниковия си запас, научават стихотворения, песни. В детската градина се виждат и заложбите на децата, създават се приятелства, учат се на основни взаимоотношения, изграждат своя характер. Това е много полезно, защото се развиват качествата на децата. Качествата на децата се развиват.Важно да се научат да говорят правилно, да могат да се изказват, да създават приятелства, да си помагат, да се подкрепят. Един характер се възпитава от рано. Като родител мога да кажа, че детската градина помогна на моите деца дори да опознаят чертите на характера си. Детето това не го осъзнава, но след време се оказва, че там то е градило своя характер. Децата ми не са имали после проблеми с адаптацията в училище. Бих казала, че умеят да общуват, че не се притесняват да изкажат мнението си, а това започва от най-малка възраст.Правилно е да инвестираме в бъдещето си. Нямаме право да изпускаме децата по пътя на ограмотяването, на образованието, на това да им дадем възможности да се реализират в живота. Ние сме отговорно общество и трябва да пресечем процеси, които за нас, като общество, не са добри.Български семейства се притесняват от ромските деца. Често когато те са повече в една група, българите изтеглят своите деца. Как ще се преборите с това?Процесите на вторична сегрегация не са желателни за българското образование и за училището. Те понякога се случва и в училище.Истината е, че децата не правят разлика между това дали са българчета, или са роми. Това го правим ние, възрастните. В детската градина или класната стая има деца, които умеят по-добре да се справят с литература, с рецитиране, с пеене, други – с математиката и това не ги прави по-добри или по-лоши. По същия начин ние не делим децата на роми и българи. В детската градина се полагат изключително много грижи за децата, независимо от каква етническа група са, родителите трябва да се доверят и на децата, и на учителите.Знаете каква е демографията. Нямаме прираст на деца така, както бихме искали. Нямаме право да изпускаме нито едно дете по пътя на образованието.В някои големи градове има проблем с местата в градините. Когато включите и 4-годишните, няма ли те съвсем да „отеснеят“? Планирате строежи на детски градини – кога, къде и колко нови да очакваме? Имате ли вече разчетите за догодина?Има 70 млн. лева от държавния бюджет за следващата година и още толкова са предвидени за по-следваща, които са отделени за строителство и дострояване на градини. Колегите работят по информацията от общините, за да се види къде от какво има нужда. Безспорно - в по-големите градове, а има и малки населени места, в които няма градини. Някои от тях са и с деца от уязвими групи, което прави още по-важно и наложително осигуряването на материална база.По Механизма за Европейското икономическо пространство има още 13 млн. лева, с които ще бъдат построени още 13 детски градини.Има два пътя – единият е да се изградят детските градини и през това време децата да чакат, другият е двата процеса да вървят паралелно. Ние, като екип, залагаме на втория подход, който според нас е по-правилният. Записвайки този текст като задължителен, ние всъщност задължаваме държавата и общините да осигурят възможност за тези деца.През последните години се изградиха нови детски градини, а на някои места се разширяваха, дострояваха, модернизираха, така че този процес върви паралелно с осигуряване на среда, за да може децата да бъдат приети. Що се отнася до пълняемостта на групите, среднодневната посещаемост винаги е много по-ниска от записаните деца в градината. В този смисъл, върви се и към оптимизация на броя деца в детските градини. Това е въпрос и на време, затова говорим и за гратисен период, в който поетапно да се включат децата – там, където има възможност. Тук и ролята на общините е много важна.На 18 декември омбудсманът Диана Ковачева повдигна въпроса за таксите за детска градина. Тя изпрати препоръки до министър Вълчев, в които призовава за „универсално национално решение“ за отпадането им навсякъде. Възможно ли е да се случи?Ние и към момента с проекта „Активно приобщаване в системата на предучилищното образование“ предвиждаме поемане на таксите, когато е необходима помощ . Но плащането на такси е обвързано със задължително посещение. И към момента 5- и 6-годишните, които ходят на детска градина в някои градове, плащат единствено и само храната. На този етап това е въпрос на бъдещи разчети, ще се търсят възможности за подкрепа.Говорим за таксите, но и извън тях в детските градини често се събират пари от родителите за купуването на какво ли не. Моля, кажете как ще се регулира това – то толкова много и с основание дразни родителите.Така е, и аз, като родител, съм изпадала в ситуации, при които в детската градина са ми искали пари за материали и т.н. Знаете, че има няколко изпратени писма, почти всяка година им напомняме, че образованието е безплатно и нямат право. Друг е въпросът, че примерно има родители, които искат доброволно да съберат средства за нещо – но това е различно. Моето дълбоко убеждение е, че тази практика не трябва да се прилага.Да, но как да ги спрете? С писма очевидно не става.Правили сме проверки, дали сме предписания. Но и родителите не трябва да дават пари.Ако един не даде, а останалите го направят, той е „нарочен“.Много е важно родителите да знаят какви са техните права и че не са длъжни да дават такива пари. Ако някой има желание, доброволно – да. Но никой не може да те задължи. Родителите трябва да бъдат спокойни и да знаят и отстояват своите права. Опитваме да провокираме разговор в системата за по-активно партньорство между детските градини, училищата и семействата. Трябва да се постигне съгласие между всички за това кое е добро за децата.", "date": "2019.12.23", "title": "Таня Михайлова: Нямаме право да изпуснем нито едно дете по пътя на образованието"}
{"url": "https://offnews.bg/futbol/rasistki-skandal-raztarsi-futbola-v-anglia-718170.html", "text": "Сериозен расистки скандал разтърси футбола на Острова преди коледните празници. Обект на обиди този път стана бранителят на Челси Антонио Рюдигер, който беше обиждан от феновете на Тотнъм с маймунски звуци и жестове.Германският футболист уведоми капитана Сесар Аспиликуета, който предупреди съдията. Дикторът на стадиона на три пъти призова феновете да престанат, а в крайна сметка двубоят се доигра и беше спечелен от Челси с 2:0.С това обаче скандалът не свърши, тъй като в Англия са особено чувствителни по темата, в което се убедихме след режисираната атака по време на евроквалификацията в София.От Асоциацията на професионалните футболисти в страната призоваха правителството да вземе спешни мерки срещу проблема след вълната от негативни реакции.\"Сега повече от всякога трябва да се обединим и да бъдем силни и заедно да се изправим и да премахнем расистките обиди от нашите стадиони и нашата страна. Вярваме, че е дошло времето, когато всички ръководни органи да се обединят и да спрат всичко това.Асоциацията на професионалните футболисти призовава правителството да започне разследване и да се вземат спешни мерки от партийната група към Министерството на Културата, медиите и спорта за справяне с този спешен проблем\", написаха от Асоциацията.\"Имаме расистки проблем в Премиър лийг и Англия. И Висшата лига трябва да се активизира, не да се крият зад ФА по този въпрос. Може би трябва да дадем възможност на играчите да излязат от терена, когато това се случва. Това ми се струва единственият начин\", заяви анализаторът на Скай Спортс Гари Невил.", "date": "2019.12.23", "title": "Расистки скандал разтърси футбола в Англия"}
{"url": "https://offnews.bg/nashite-avtori/sveta-nedelia-pazi-moshtite-na-srabski-kral-priak-potomak-na-balgar-718163.html", "text": "Времето жадно засмуква всички човешки спомени. Рядко някои от тях остават в нечия памет. Дори понякога тя да е дълго време свежа, несъмнено картините и събитията ще избледняват с времето. Накрая спомените си отиват с плътта, изчезват, така и неразказани на някого. Или пък в най-добрия случай мислите на човека ще са записани от него с невнятни съкращения от букви, цифри или грозен докторски почерк, който дори и най-големия специалист не ще може да разчете разлиствайки донесената намерена стара тетрадка. Тя ще е просто един пожълтял дневник, отразил нечии дни, суматоха, ярост, младост, мъка и копнежи, но които вечно ще лежат и ще страдат неразкрити в някое тъмно чекмедже. От това естествено няма никаква полза за никого. Затова мисля, че е добре изминалата човешка история първо да се разкаже на някой, който би могъл да запомни подробните дребни детайли, а после самостоятелно да се опита да я запише на бял лист.Нека отделим 15 минути, за да осветлим малко история. Ще огледаме Църквата „Света Неделя“, която се извисява на едноименния днес площад. Тия дни се мисли за  за площада около нея, но това е въпрос на бъдеще. А миналото е, че сградата и района са именувани в чест на света Неделя, което на гръцки е звучало “Агия Кириаки “. Младата жена загива заради вярата си в края на III век, когато християнската религия все още е била жестоко преследвана. Древното минало на катедралата и досега е забулено в неизвестност. По всяка вероятност, първата черковна сграда на това място е била построена някъде през X в., и е издигната в наследения типичен стил на останалите тогавашни храмове в Сердика.Деветстотин години след това, на същото място днес била издигната нова църковна сграда в чест на светицата. В този си вид от камъни и дъски, сградата е кърпена и така просъществувала около девет века. Прегледах записките на академик Петър Динеков, който споменава, че преди Освобождението, Софийската Митрополия решила да събори окончателно гниещите стени на полу-дървената постройка. Случва се някъде в периода между 1856 – 1863 с идеята да се изгради по-солиден катедрален храм. Но пък някой се е сетил и съобразил да не се получи прекалено величествена и голяма сграда, че да не се подразни османското управление. Има запазени рисунки на тогавашния архитектурен вид, което е много добре, защото след това сградата е преустройвана още цели 2 пъти.Нека изчетем кратка извадка от преписка от София до вестник „Българска пчела“ в Браила (Румъния) от 10 септ. 1863 г.:Именно в тази връзка, както сочи текстът, софийските първенци и еснафски дружества (търговците) решават за довършването на \"Св. Неделя\" да сключат договор с някой си майстор-строител Иван Хр. Боянин от Брацигово, който от своя страна обещал да завърши църквата до Димитровден.Той премахва временния дървен покрив, увеличава височината на зидовете с няколко метра, поставя цели три купола с две малки камбанарийки в западния край на покрива. От север, запад и юг майстора каменоделец изгражда каменна аркадна нартика с 16 (слепи) купола, за които стана дума в горната въодушевена преписка……….Декември е, 2019-та, ще се опитам да отида съвсем отблизо до призрака на старата сграда от ония времена. Искам малко да пообиколя наоколо. Завивайки към Шератон, виждам как строежа се променя пред очите ми. Зимата обаче този месец вече окончателно дойде, и строителните работи временно ще са спрени. Вдигам глава за да видя покрива - храмът е пред покриване, размерите му са наистина внушителни. Строителите и брациговския майстор Иван не ме поглеждат, продължават да носят материал нагоре, надолу, да дърпат въжета, да подвикват на чираците. Изобщо не ги интересува внимателното ми изучаване на персоните им и тяхната съсредоточена дейност. Облечен съм така, че можеше да ме забележат ако не бяха толкова улисани, все пак съм човек от бъдещето, дошъл съм да погледна как е било при тях, в миналото. Дошъл съм на място не само защото съм прекалено любопитен, а и защото искам да ви разкажа за сградата с колкото може повече подробности. Решението на майстор Иван от Брацигово да строи дълго чакания храм от Сердичани и част от извървяването на личния му път към истината, това е неговото съкровено пътуване към доброто. Той се е направо преобразил, а градежа на църквата напредва всеки ден.…Всъщност, тогава черквата е наречена „Св. Крал“ - на канонизирания за светец сръбски крал Стефан Милутин Урош II. За мощите на краля намирам интересен запис на Захарий Круша от 11 април 1831 г., в който се описва как град София бил ограбен жестоко от кърджалии. Споменава се за краля, за който ще стане въпрос по-надолу, но тогава явно мощите му са били на друго място (всъщност, местен е няколко пъти):Нека осветля защо останките на сръбския крал изобщо се оказват у нас. Всичко започва от момента, в който след честите войни помежду им, цар Шишман I стига до примирение със сръбския крал и в знак на доверие, може би даже смирение, дъщерята на Милутин бива омъжена за сина на Шишман – Михаил. Тук става все по – интересно, защото Милутин е пряк потомък не само на византийски императори, но и на българския цар Иван Владислав!Ако сега добавя един изключително важен факт, може би ще изплува отговора на тази чудесна формула: през 1965-66 година гръцкия професор Николаос Мицопулос открива до стените на патриаршеската базилика на остров Свети Ахил (намира се в Преспанското езеро) серия гробове. Той твърди, че изобщо не е изключено това са останките на Цар Самуил, сина му Гаврил Радомир, а също и Иван Владислав). За съжаление, намереното е потулено, и едва ли скоро професора ще сподели къде са костите (предположително се съхранявот в музей в Солун, но…).Излиза, че единствения със сигурност идентифициран в наши дни сигурен потомък на български царе е именно Милутин в св. Неделя, ако разбира се изключим от формулата намерените гробове на български царе като Калоян, разровения гроб в Рилския манастир на Цар - Борис III (той е празен, но поне мястото е ясно), както и гробницата с останките на Княз Батенберг I на бул. „В. Левски“ в столицата.Да отбележа още един малко известен факт: че мощите на сръбския крал все още са в Света Неделя, намират се в отлично състояние в специален сандък до олтара, а всяка година в края на октомври се вадят. Интересни са спомените от родителите на по-старите софиянци, които са разказвали и предавали историите на поколенията си за мощите на краля: знаело се, че е бил почитан дори от обитаващите тук преди Освобождението турци, когато минавали край църквата сваляли феса си от уважение. По-късно, дори се твърдяло, че мощите на Св. Крал са опазили столицата от нахлуването на сръбските войски по време на Сръбско-Българската война през 1885.Нека да оставим мощите на крал Стефан Урош на мира, и да се върнем само към архитектурата. Както споменах до наши дни сградата е преустройвана, което се вижда се на една от снимките преди заложената бомба през 1925 година. Проекта е дело е на любимия ми архитект Никола Лазаров, изпълнен две години преди началото на нашия XX-ти век. Преди това, при временното руско управление (1877 – 1879), княз Дондуков - Корсаков подарява на храма 8 камбани, но малките камбанарии от последното преустройство на сградата брациговския майстор (преди Лазаров), се оказват непригодни за тях. Затова през 1879 г. в южната част на двора специално се изгражда една нова камбанария, която да приюти подаръка. Всъщност, двадесет години по-късно, арх. Никола Лазаров прекроява старата визия на сградата събаряйки не само тия две камбанарии, но още и два купола.По-късно, след атентата през 1925 г., е направено последното преустройство по проекта за възстановяване и храма е във вида при който виждаме църквата днес.За съжаление, в една от вечерите докато пишех този текст, с огорчение разбрах за кончината на служещия там отец Мина, от който съм черпил доста от информацията описана тук. За съжаление, останаха недоразказани някои важни реални истории за изографисването на стените от големия художник Николай Ростовцев (когото макар и за кратко като ученик в гимназията познавах лично), и на помощника му по пластичната украса на колоните и стенописите - Александър Сорокин. За тях ще пиша по-подробно някой друг път. Е, какво да се прави, не всичко може да се планира така, както го искаш. Понякога времето е неумолимо. И както казах в началото – времето засмуква жадно и без остатък всички човешки спомени и свързаните с тях събития.Нека допием последната глътка кафе и да се отдалечим от района, защото планирам да ви разкажа малко повече за паметника на Васил Левски. Но, това ще е другия път, когато ще разберем планирано ли е по проект да има камера за още някой освен за Апостола. Както и други интересни свидетелства и истории.PSОблечете се топло и комфортно, шапка, шал, ръкавици. Вземете и фенерче---------Източници:", "date": "2019.12.23", "title": "\"Света Неделя\" пази мощите на сръбски крал, пряк потомък на българска династия"}
{"url": "https://offnews.bg/zdrave/lekarstvo-na-osnovata-na-kanabisa-puskat-vav-velikobritania-718183.html", "text": "От идната година хората с тежка епилепсия във Великобритания ще имат достъп до лекарство на основата на канабиса, съобщи Би Би Си.Препаратът ще бъде в аптечната мрежа от началото на януари и може да бъде приеман от хора на всякаква възраст, започвайки от 2 години.Медикаментът ще се назначава за лечение на две редки, но тежки форми на детска епилепсия, които предизвикват няколко припадъка дневно – Синдромът на Ленъкс-Гасто и Синдромът на Драве.Клиничните изпитания са показали, че при някои деца пероралният разтвор с канабидоид може да намали броя на припадъците с 40%.Изпълнителният директор на центъра Epilepsy Action заяви, че това е обнадеждаваща стъпка, която може да промени живота на някои пациенти. Все пак той уточни, че въпросното лекарство не е приложимо при всички случаи на епилепсия и тепърва предстои да се изследват доказателствата за ефективност на другите лекарствени средства на основата на канабиса.3000 души страдат от синдрома на Драве във Великобритания, а около 5000 от синдрома на Ленъкс-Гаста.", "date": "2019.12.23", "title": "Лекарство на основата на канабиса пускат във Великобритания"}
{"url": "https://offnews.bg/ikonomika/pilotite-i-stiuardesite-na-lufthanza-podgotviat-nova-stachka-718169.html", "text": "Профсъюзът на пилотите и стюардесите на Луфтханза обяви, че подготвя нова стачка веднага след коледните празници. Организацията определи като \"неуспешни\" преговорите с ръководството на германския авиопревозвач, съобщи Дойче веле. От синдиката заявиха, че са готови да организират нови стачки веднага, но ще пощадят пътниците през празничните дни 24, 25 и 26 декември.В началото на ноември стюардите имаха 48-часов ефективен протест, който доведе до отмяната на 1500 полета от и за Германия. Бяха засегнати 200 000 пътници.Синдикатите настояват за по-висока стартова заплата за своите членове, както и за по-малко пречки пред подписването на постоянни трудови договори.След протестите миналия месец те настояха и за правни гаранции, че няма да има дисциплинарни мерки срещу стачкувалите.", "date": "2019.12.23", "title": "Пилотите и стюардесите на Луфтханза подготвят нова стачка"}
{"url": "https://offnews.bg/zdrave-i-krasota/koj-e-s-po-tezhak-mahmurluk-vegetariantcite-ili-mesoiadnite-718181.html", "text": "Вегетарианците и веганите страдат от по-тежък махмурлук, твърдят учени от Университета в Утрехт, Нидерландия. Специалистите провели редица изследвания, които доказват, че най-добро действие срещу махмурлука имат продуктите, които съдържат цинк и Витамин В3.Този витамин се съдържа в различните сортове месо и в рибата. На В3 са богати и авокадото, гъбите, пълнозърнестите продукти, фъстъците. Цинкът присъства в месото, бобовите култури, яйцата, млечните продукти и морските дарове.Именно Витамин В3 и цинкът помагат на организма да контролира чувството на гадене, учестеното сърцебиене, виенето на свят и жаждата, които са типични симптоми на махмурлука.Веганската диета, въпреки някои свои преимущества, е безсилна пред последствията на алкохолната злоупотреба, казват експертите.За да бъде полезна, за тези, които я практикуват, тя трябва да е добре планирана. Не е достатъчно само да се откажеш от продуктите с животински произход. Пълноценната замяна на животинския протеин изисква консумация на бобови, соеви продукти и ядки, които намаляват риска от поява на множество заболявания.", "date": "2019.12.23", "title": "Кой е с по-тежък махмурлук – вегетарианците или месоядните?"}
{"url": "https://offnews.bg/ikonomika/bnb-8-3-e-rastat-na-depozitite-na-balgarskite-domakinstva-9-5-na-718195.html", "text": "Депозитите на домакинствата и нетърговските организации през ноември са на стойност близо 55 млрд. лева и се увеличават с 8,3% спрямо същия месец на 2018 г. Кредитите възлизат на около 24 млрд. лева и се увеличават с 9,5 % спрямо миналата година, показват данните на БНБ.През ноември 2019 г. депозитите на българските домакинства са в размер на 54,667 млрд. лв. или 47,2% от БВП. Кредитите са в размер на 23,833 млрд. лева или 20,6% от БВП.В края на единадесетия месец на годината жилищните заеми възлизат на 10,642 млрд. лева, като нарастват на годишна база с 14,4% (при годишно увеличение с 14,1% през октомври). Потребителските кредити са на стойност 11,316 млрд. лева и са с 10,9% над нивата от ноември 2018 г.През ноември 2019 г. депозитите на неправителствения сектор са в размер на 83,335 млрд. лева или 72% от прогнозния БВП, като годишното им увеличение е с 8,8%.Кредитите за неправителствения сектор в края на ноември на 2019 г. достигат ниво от 62,786 млрд. лева или 54,3% от БВП. На годишна база те нарастват с 9%. ", "date": "2019.12.23", "title": "БНБ: 8,3% е ръстът на депозитите на българските домакинства, 9,5% - на кредитите"}
{"url": "https://offnews.bg/dw/nso-dogan-peevski-radev-i-edni-44-miliona-leva-718211.html", "text": "Може би не военните, а служителите на Национална служба за \"Охрана\" (НСО) трябва да охраняват границата заедно с полицията при мигрантски натиск - все пак и те са военизирани. Освен това подобна дейност напълно се покрива с чл. 13 от Закона за националната служба за охрана, където са дефинирани основните функции на ведомството с бюджет от 44 милиона лева за 2020 година (около една трета от бюджета на контраразузнаването). Малко над половината от тези 44 милиона са за заплати, другото е за коли, гориво, имоти, които НСО стопанисва.Но какво ще стане, ако мъжете в костюми престанат да возят със служебните мерцедеси българските депутати? Тогава народните избраници ще заприличат на колегите си от Бундестага - ще трябва да вървят пеша от Народното събрание до бившия Партиен дом, където заседават повечето парламентарни комисии, да ползват собствени автомобили или такси (градският транспорт е чудо невиждано), за да се приберат вкъщи, за да вземат дрехите си от химическо чистене, за да отидат на ресторант с колеги и/или сътруднички. А съпругата на президента ще трябва да потърси друг транспорт, когато ѝ се налага да отиде на шопинг.И макар да няма нищо по-естествено от гореизброеното, нищо от това няма да се случи. През 2020 година 44 милиона лева на данъкоплатците ще се харчат за удобства и сигурност на няколкостотин души в най-бедната държава на ЕС. Без разумно оправдание и обосновка защо е необходимо и важно всичко това за националната сигурност.Четири години. Много открити въпроси.Дейността на НСО бе уредена преди четири години със закон - след ялови дебати за службите по време на второто правителство на Бойко Борисов. От Реформаторския блок (РБ) лансираха известни идеи по отношение на НСО, но не бяха законодателно уредени. Радан Кънев, тогава лидер на ДСБ и депутат от РБ, се беше възмутил, че НСО, \"остатък от комунистическия режим\", продължава да съществува, макар да няма аналог в нито една демократична държава в Европа.Днес Кънев, вече евродепутат, е значително по-радикален - настоява за закриване на НСО и трансформирането ѝ в - например - звено за противодействие на тероризма. През 2015 година той посочи като добър пример Германия, където службата за борба срещу тероризма се занимава и с охраната на висши политици, докато в България антитерористичното звено разполага със стотина души щат.Подобно схващане има свои дълбоки основания - тероризмът и киберпрестъпността са дефинирани като глобални предизвикателства пред сигурността. Помните ли пробива в Националната агенция по приходите (НАП), при който изтекоха лични данни на над 5 милиона граждани и фирми? Да не забравяме и това: че радикализирането на хора по интернет, както и хибридните заплахи са и българска реалност. И въпреки това държавата отделя едва 5 милиона лева за киберсигурност, почти колкото и за екипа за борба срещу тероризма. Излиза, че за противодействие на най-големите заплахи в 21 век българските управляващи са сметнали, че са необходими четири пъти по-малко средства, отколкото за задоволяването на прищевките им и опазването на собствените им кожи.В българския парламент, оживяващ се от дискусии за размера на партийните субсидии и така единодушен при преназначаване на бивш главен прокурор на нова стрелкова позиция, няма кой да инициира такъв разговор. Той преминава през въпросите от какви реформи се нуждае българската система за национална сигурност в контекста на големите заплахи пред глобалната такава.Например: защо финансовото разузнаване да не бъде извадено от ДАНС, където вегетира като специализирана дирекция? Все пак, с оглед на желаното влизане в Механизма на обменните курсове (ERM II) България е обещала да подобри надзора върху небанковия финансов сектор и изцяло да приложи правилата на ЕС в борбата срещу прането на пари. Което означава: транспониране на четвъртата и петата директива в националното законодателство.Добре охранявани мъжеВместо това НСО влиза в новинарските емисии единствено покрай катастрофите и пътните инциденти, предизвикани от автомобили, шофирани от държавните гардове. Също и покрай шлагера с охраната на почетния председател на ДПС Ахмед Доган и съпартиеца му и депутат Делян Пеевски, както се оказва, един от най-застрашените хора в републиката.И ако американските данъкоплатци са наясно, че за охраната на семейството на президента Доналд Тръмп плащат над 120 милиона долара годишно, то в България всеки опит да се научи колко точно струва НСО да пази Доган и Пеевски удря на опорката \"класифицирана информация\". Популистки по темата се включи тези дни и президентът Румен Радев, обявявайки, че те не трябва да ползват охрана от НСО - не защото нямало заплахи за сигурността им, а защото можели и сами да си платят за гардове. Ноторно известно е, че са състоятелни.В ефира на Дарик радио Радев заяви, че е готов да се откаже от охраната си, както и че е необходимо да се преразгледа списъка за допълнителни охраняеми лица - извън тези, които заемат висши държавни постове. По закон междуведомствена комисия, в която, освен шефът на НСО, влизат председателят на ДАНС, главният секретар на МВР, а при нужда и директорите на военното и цивилно разузнаване, решават кой е застрашен и дали НСО да го охранява. Без гласност. В тази връзка се очаква решение за охрана за новия шеф на КПКОНПИ Сотир Цацаров, ползвал законно гардове на НСО като главен прокурор. Но тъй като и предшественикът му - бившият шеф на Антикорупционната комисия Пламен Георгиев - бе \"обзаведен\" с държавна охрана, лесно за досещане е, че Цацаров ще продължи да бъде пазен.Охрана до гроб за строителите на мирния преход?Благодарение на лидера на ДПС Мустафа Карадайъ стана известно как си партнират ДПС и НСО. Движението за права и свободи осигурява автомобилите за охрана на Доган и Пеевски, а НСО плаща заплатите на охраняващите офицери. Като партия, официално издържаща се от партийната субсидия, и парите за колите, и парите за заплатите излизат от един и същи джоб - този на данъкоплатеца.Защо обаче Доган и Пеевски не си наемат частни охранители? Отговорът се съдържа в чл. 14 от Закона за НСО - никоя частна охранителна фирма няма големите правомощия, дадени на държавните гардове. Карадайъ не пропуска да изтъкне заслугите на Доган като този-комуто-дължим-мирния-преход-към-демокрация-след-възродителния-процес. Очевидно дългът на нацията още не е изплатен и с порцията \"студен резерв\" за милиони за догановия ТЕЦ \"Варна\".Кой да бъде пазен?След Нова година от ДПС ще поискат промени в дейността на НСО. По думите на Карадайъ, ще предложат \"трите институции - премиер, президент и председател на Народното събрание, да бъдат охранявани, но не и техните секретарки, съпруги и съпрузи, портиерки\". Ще поискат и законово да се закрепи партньорството им с НСО - застрашените лица, които могат да си го позволят, да осигуряват средствата за защитата си на НСО.Едва ли в ГЕРБ ще се възпротивят на тези законодателни промени, които на практика са персонални услуги. Те имат стабилно партньорство с ДПС - и искат да са много добре охранявани.Б. ред. - Коментарът на Емилия Милчева е от", "date": "2019.12.23", "title": "НСО, Доган, Пеевски, Радев и едни 44 милиона лева"}
{"url": "https://offnews.bg/ikonomika/kevr-odobri-novite-tceni-vodata-poskapva-v-tcialata-strana-718215.html", "text": "Водата ще поскъпне в почти цялата страна от 1 януари, стана ясно след закрито заседание на КЕВР, на което беше взето окончателно решение за цените.С решението са коригирани цени на ВиК услугите на операторите в 24 области на страната, като актуализираните цени на ВиК услугите ще са валидни от Нова година.Столичани вече ще плащат за кубик вода по 2,76 лева. Това е увеличение от 7 процента.Най-много поскъпват ВиК услугите в Кърджали. В родопския областен център вече ще плащат с  9,7% повече или 2,61 лева за кубически метър.На противоположния полюс, най-малко е повишението на цената в Пловдив - с 0,5% до 2,22 лв. за кубик.Шумен остава сред градовете с най-скъпа цена на водата. Досега за кубик в града плащаха по 3,40 лв., като от следващата година водата ще струва 3,54 лв.Във Варна водата от 1-ви януари 2020 година ще струва 3,21 лв., в Русе – 3,15 лв., в Бургас – 3,08 лв., в Ямбол – 3,03 лв., във Враца – 3,27 лв., в Добрич – 3,45 лв., във Видин – 2,54 лв., в Габрово – 2,71 лв., в Плевен – 2,88 лв., в Благоевград – 2,35 лв., в Стара Загора – 3,01 лв., в Ловеч – 3,16 лв..Перничани също ще плащат по-скъпа вода, въпреки тежкия воден режим в града. Новата цена е 2,42 лева за кубик вода (повишение с 3,7%).Намалени на цената на водата ще има само в Разград - понижение с 5% до 3,67 лв. за един кубик.Междувременно стана ясно, че Комисията за енергийно и водно регулиране (КЕВР) започва извънредна проверка в \"Топлофикация – Велико Търново\" АД заради проблемите с топлоснабдяването в града през декември.", "date": "2019.12.23", "title": "КЕВР одобри новите цени: Водата поскъпва в цялата страна"}
{"url": "https://offnews.bg/112/dve-koli-blasnaha-dete-na-4-godini-v-ruse-boriat-se-za-zhivota-mu-718212.html", "text": "4-годишно момче е с опасност за живота след пътен инцидент на ул. \"Борисова\" в Русе, съобщиха от полицията в града. Сигналът е подаден малко преди 16,00 ч.Според първоначалната информация детето е излязло на улицата само и е било ударено от два автомобила, управлявани от мъже на 62 години и на 49 години.Екип на Спешна помощ е откарал момчето в болницата.Пробите за алкохол и на двамата водачи са отрицателни.", "date": "2019.12.23", "title": "Две коли блъснаха дете на 4 години в Русе, борят се за живота му"}
{"url": "https://offnews.bg/obshtestvo/godishnoto-prikliuchvane-v-nap-shte-e-do-9-ianuari-718182.html", "text": "От 1 до 9 януари в НАП ще се извършват дейности, свързани с процесите по годишно приключване за 2019 г. и превключване работата на информационните системи за 2020 г., информират от Националната агенция за приходите.Физически лица, които подават годишната си декларация за облагане на доходите могат да я подадат чрез електронната услуга със стартирането на кампанията от 10 януари. Подаването на декларациите на хартиен носител в офисите на НАП също ще започне на 10 януари-аПлащания без такса към НАП на 31 декември чрез е-услугата Виртуален ПОС на НАП ще се приемат до 9:00 часа., а плащания с дебитни и кредитни карти на ПОС терминали в офисите на НАП могат да се извършват до 13.00 часа.Подаването на Декларации за облагане с корпоративни данъци ще започне на 10 януари, посочват още от НАП.Електронната услуга за подаване на уведомления за трудови договори ще бъде достъпна в периода от 1 до 9 януари, но резултатите от обработката на подадените данни ще бъдат изпращани от НАП поетапно след 10 януари. Справочната информация в този период ще е актуална към 2 януари 2020 г. За тези обстоятелства е уведомена Изпълнителна агенция \"Главна инспекция по труда\", посочват от НАП.Регистрираните по закона за ДДС лица ще могат да подават справки-декларации чрез  електронната услуга на НАП от 1 януари, като информацията ще се отрази в справката за задълженията и плащанията след 10 януари. Плащанията на здравни вноски от граждани от 1 до 9 януари ще могат да се извършват само по банков път чрез търговските банки.Подаването на Декларация образец 7 в периода от 1 - 9 януари ще може да става чрез електронната услуга с персонален идентификационен код или КЕП, както и на място в офисите на НАП.Удостоверяването на непрекъснати здравно-осигурителни права в периода от 1 до 9 януари ще става в офиса на НАП по постоянен адрес с хартиен документ. В периода от 1 до 9 януари 2020 г. информацията за задълженията и плащанията, визуализирана чрез е-услугите на НАП ще бъде актуална към 31 декември 2019 г. На 10 януари 2020 г. след приключване на дейностите по годишното приключване, данните ще бъдат актуализирани.Между 1 и 9 януари физическите и юридическите лица ще имат достъп до всички електронни услуги, предоставяни от НАП със следните изключения: - няма да функционира електронната услуга за подаване за заявления за регистрация и дерегистрация по Закона за ДДС. Тези документи ще се подават на хартиен носител в офиса на НАП по регистрация.Няма да функционира електронната услуга за подаване на искане за издаване на документ, както и за потвърждаване на издаден персонален идентификационен код", "date": "2019.12.23", "title": "Годишното приключване в НАП ще е до 9 януари"}
{"url": "https://offnews.bg/obshtestvo/imate-oshte-otpusk-ot-tazi-godina-vash-si-e-do-2021-g-718174.html", "text": "Краят на годината наближава, все повече хора се сещат за неизползваните си дни отпуск и се тревожат дали не са изгубили възможността за почивка. По този повод от Главна инспекция по труда обясняват, че работниците и служителите, по свое искане и със съгласието на работодателя, могат да отложат част от годишния си платен отпуск и да го ползват през следващата календарна година. Работодателят също може да отложи част от отпуска, но само по важни производствени причини. Във всеки случай обаче той е длъжен да осигури ползването на поне половината дни отпуск в годината, за която се полага, а останалите – най-късно до средата на следващата. След този срок работникът или служителят може с 14-дневно предизвестие да ползва свободно прехвърлените дни, но трябва да има доказателства, че преди това е искал отпуск и той му е бил отказан.  Работодателят дължи и обезщетение при прекратяване на трудовото правоотношение отново за всички дни, които не са погасени по давност. Тя започва да тече от следващата годината, за която се полага отпускът. Например до края на 2019 г. могат да се използват последно дните от 2017 г. Давността спира за периода, в който работникът или служителят използва друг вид отпуск – за бременност и раждане, за гледане на дете и т.н.В общия случай работниците са длъжни да използват платения годишен отпуск до края на календарната година, за която той се полага. Работодателите са длъжни да създадат ред за ползване на отпуските, като информират работниците в началото на годината за полагаемите дни и да ги поканят да заявят ползването на останалите от предходната година. Те нямат и законово основание да забранят ползването на поне половината отпуск в годината, за която той се отнася.", "date": "2019.12.23", "title": "Имате още отпуск от тази година? Ваш си е до 2021 г."}
{"url": "https://offnews.bg/obshtestvo/kevr-kazva-s-kolko-poskapva-vodata-za-chng-718135.html", "text": "Колко ще поскъпне водата за ЧНГ решава за последно на закрито заседание Комисията за енергийно и водно регулиране. Предвижда се увеличение в почти цялата страна от 0,1 до 9,26 на сто. Най-малко се предвижда да се повишат цените на ВиК услугите в Пловдив - с 0,1%.За София-град се планира увеличение с 6,64 процента.Областите Хасково, Търговище, Кюстендил и Пазарджик са без приети бизнес-планове и за тях няма предстоящо увеличение на цените.", "date": "2019.12.23", "title": "КЕВР казва с колко поскъпва водата за ЧНГ"}
{"url": "https://offnews.bg/obshtestvo/sobstvenitcite-na-imoti-da-plashtat-nezavisimo-dali-zhiveiat-v-tiah-718138.html", "text": "Омбудсманът Диана Ковачева изпрати писмо до министъра на регионалното развитие и благоустройството Петя Аврамова с шест препоръка за промени в Закона за управление на етажната собственост (ЗУЕС). „Макар че законът установи някои добри практики, съществуват все още редица проблеми в отношенията между собствениците в сгради в режим на етажна собственост, както и между собствениците и органите на централната и местната власт“, пише доц. Ковачева. Тя посочва, че препоръките са провокирани от множеството жалби и сигнали, които постъпват в институцията, основно заради скандали във входовете и неразбирателство между съседите, когато трябва да се събират средства или да се извършват спешни ремонти.Сред препоръките на омбудсмана за промени в закона е увеличаване на правото на местните власти да упражняват контрол по прилагането на закона. „В своята работа непрекъснато се сблъсквам с проблеми на гражданите, при които основният принцип на закона - „саморегулацията“ не е изпълним. В много случаи собствениците не могат да стигнат до еднозначно решение и да управляват правилно етажната собственост. Това води до засилено напрежение сред живеещите в сгради в режим на етажна собственост. В тези случаи те имат нужда от местните власти, които да служат за арбитър по възникналите проблеми между тях. Друго предложение на омбудсмана е да се прецизира уредбата на вноските за управление и поддръжка на сградата по отношение на собственици, които не обитават жилищата си. Според сега действащия закон, те могат да не плащат, което води до несправедливо разпределение на разходите. „В този смисъл е добре да се обмисли възможността при разпределянето на разходите за поддръжка на общите части същите да се дължат от собствениците без оглед обитаемостта на самостоятелните им обекти предвид разходите за абонаменти и услуги в сградата, които се плащат непрекъснато“, пише още омбудсманът. Облекчаване на кворумите за провеждане и вземане на решения на общото събрание на собствениците, е друга от препоръките на доц. Ковачева. Това е необходимо с оглед на нарастващия брой необитаеми жилища в сградите и на незаинтересовани собственици, които не присъстват на общите събрания в сгради в режим на етажна собственост.Писмото на омбудсмана е свързано и с инициативата на Министерството на регионалното развитие и благоустройството за изготвяне на проект за изменение на ЗУЕС. Срокът за предоставяне на идеи за промяна беше до 15 април т.г., но и до момента няма публикуван проект за обществено обсъждане.„Надявам се, че изложените проблеми и препоръки ще бъдат обсъдени и взети предвид при изготвянето на законопроекта“, пише доц. Ковачева до министър Аврамова.", "date": "2019.12.23", "title": "Собствениците на имоти да плащат, независимо дали живеят в тях"}
{"url": "https://offnews.bg/zdrave/ochakva-se-podpisvaneto-na-natcionalnia-ramkov-dogovor-2020-2022-mezhd-718141.html", "text": "Днес се провеждат окончателните преговори по Националния рамков договор за 2020-2022 година между Управителния съвет на Българския лекарски съюз и Националната здравноосигурителна каса.В бюджета на Здравната каса за следващата година са заложени 4 милиарда и 700 милиона лева. Над 2 милиарда от тях са за медицински дейности, повече от 1 милиард - за лекарства, а 180 милиона - за дентална помощ.От БЛС настояват за намаляване с 10% на обемите от дейности, заложени в болничната помощ и за отпадане на 24-часовото разположение на личните лекари. Според проекта на договора, Касата ще продължава да плаща всички препарати за хронично болни пациенти. За профилактичните прегледи няма да има ограничение. Изписването на рецепти също остава по стария ред. Предвижда се да бъдат увеличени цените на 251 клинични пътеки и на 7 клинични процедури. Болниците ще трябва да отделят не по-малко от 35 на сто от месечния си приход от НЗОК за заплати.От БЛС ще настояват да има разлика в клиничните пътеки за децат и възрастни, тъй като детското здравеопазване е приоритет и там трябва да бъдат насочени повече средства.В писмо до медиите от ръководството на столичната организация на общопрактикуващите лекари предупреждават, че проектът за рамков договор за догодина създава проблеми с рецептите за лекарства за повече от 30 дни. Няма да може да се изписват медикаменти на тримесечни рецепти и ще се налага пациентите да купуват част от лекарствата си поради новите ограничения, поясняват семейните лекари.", "date": "2019.12.23", "title": "Очаква се подписването на Националния рамков договор 2020-2022 между НЗОК и Лекарския съюз"}
{"url": "https://offnews.bg/futbol/levski-se-razbra-s-islandski-natcional-718133.html", "text": "Исландският национал Гудмундур Тораринсон най-вероятно съвсем скоро ще се превърне във футболист на Левски, пишат в родината му.Според информациите в Испандия, футболистът вече е обявил пред хора от близкото си обкръжение, че е постигнал принципна договорка с Левски и единственото, което остава е да бъдат уточнени някои дребни детайли, за да стане трансферът му при „сините” официално факт, пише „Тема Спорт”.Халфът е навиван да избере \"сините\" от сънародника си Холмар Ейолфсон.В момента Тораринсон е част от тима на Норкьопинг, но със сигурност си тръгва от клуба през зимата. Договорът му с клуба изтича в края на 2019 година, самият той е отхвърлил варианта с подновяването му.С привличането на Тораринсон, конкуренцията в халфовата линия на „сините” ще се увеличи значително.Вчера Левски осъществи първия си зимен трансфер, подписвайки с национала Симеон Славчев.", "date": "2019.12.23", "title": "Левски се разбра с исландски национал"}
{"url": "https://offnews.bg/volejbol/volejbolistite-zapochvat-lager-na-26-dekemvri-718134.html", "text": "Селекционерът на националния отбор по волейбол Силвано Пранди събира отбора на лагер на 26 декември.Нашите ще участват на европейската олимпийска квалификация в Берлин от 5 до 10 януари, като задачата да се класират на игрите в Токио 2020 изглежда непосилна.България е в група В заедно с Франция, Сърбия и Холандия, а в другия поток са домакините от Германия, Белгия, Словения и Чехия. Играе се всеки срещу всеки. Първите два отбора в групите играят кръстосано на полуфинал.Спечелилите играят финал, а победителят ще играе на олимпиадата. Другите три отбора от Европа, които ще играят на олимпиадата са Русия, Италия и Полша.България почива в първия ден, а първият им мач е срещу Франция на 6 януари от 18 часа. Следват двубои с Холандия на 7 януари от 15 часа, а на 8 януари излизаме срещу Сърбия от 18 часа.", "date": "2019.12.23", "title": "Волейболистите започват лагер на 26 декември"}
{"url": "https://offnews.bg/futbol/koledata-nevazmozhna-za-zhanio-bikel-718136.html", "text": "Халфът на ЦСКА Жанио Бикел ще тренира и по празниците, пише \"Тема спорт\". Той вече е напълно възстановен от травмата си, но има да наваксва във физическо отношение.Поради тази причина му е изготвена програма, според която ще има занимания всеки ден до началото на зимната подготовка на тима.Бикел се контузи в средата на октомври и пропусна мачовете на тима до края на есенния дял. Преди това халфът бе сред основните футболисти на ЦСКА. Той бе ползван на номиналната си позиция като опорен халф, а освен това и като десен бек.Неслучайно Жанио бе привлякъл вниманието на няколко клуба. Договорът му с ЦСКА е до лятото на 2021 година.Полузащитникът има 42 мача в първенството, 6 за Купата на България и 11 в Лига Европа.", "date": "2019.12.23", "title": "Коледата невъзможна за Жанио Бикел"}
{"url": "https://offnews.bg/futbol/dzhodi-lukoki-se-darpa-za-transfer-v-turtcia-718139.html", "text": "Крилото на Лудогорец Джоди Лукоки почти сигурно ще остане в клуба. Националът на Конго е спряган за трансфер в Трабзонспор. На този етап турският тим не иска да плати цената, поставена от ръководството на разградчани, пише \"Тема спорт\".Освен това и самият футболист предпочита да остане на \"Хювефарма Арена\", за да се изправи срещу Интер в 1/16-финалите на Лига Европа. Лукоки е склонен да бъде продаден, но след края на сезона.Конгоанецът с холандски паспорт е споделил пред свои близки, че при силни изяви срещу гранда от Милано, може да получи предложение от по-силен клуб от ТрабзонОчаква се в началото на годината шефовете на клуба от Разград да започнат преговори с играчите, чийто договори изтичат в края на сезона. Сред тях с приоритет са Клаудиу Кешерю, Станислав Дяков, Марселиньо и Вандерсон.", "date": "2019.12.23", "title": "Джоди Лукоки се дърпа за трансфер в Турция"}
{"url": "https://offnews.bg/futbol/na-gerena-privlichat-natcional-ot-arda-718146.html", "text": "Деян Лозев от Арда ще бъде второто ново попълнение на Левски. Двата клуба са постигнали разбирателство за трансферната сума и сделката ще бъде официализирана в близките часове, информира Топспорт.Деян Лозев може да играе както като бек, така и като крило. 26-годишният футболист ще бъде алтернатива на Живко Миланов и Станислав Иванов.Столичани от дълго време се опитват да се подсилят с десен краен защитник и най-накрая го намериха в лицето на Лозев.Деян изигра силна есен за Арда, като дори стигна до националния отбор. Футболистът е харесан от треньора на Левски Петър Хубчев, който е пожелал да го има в състава си.\"Сините\" вече подписаха със Симеон Славчев.", "date": "2019.12.23", "title": "На \"Герена\" привличат национал от Арда"}
{"url": "https://offnews.bg/sviat/erdogan-s-nova-bezhanska-valna-niama-da-se-spravim-sami-tia-shte-se-718140.html", "text": "Турският президент Реджеп Ердоган призова европейските държави да спрат избиването на цивилни в северозападна Сирия, като предупреди, че новата бежанска вълна оттам ще се отрази и на европейците, съобщи Би Би Си. \"Повече от 80 хил. от нашите братя от Идлиб са тръгнали към нашите граници, бягайки от бомбите. Ако насилието над хората в Идлиб не спре, това число ще нарасне още повече. Негативният ефект от натиска, на който ще бъдем подложени, ще бъде почувстван от всички европейски страни, и особено от Гърция. Неизбежно ще е условията отпреди споразумението от 18 март да се повторят“, каза турският президент, като визира споразумението с Евросъюза за овладяване на бежанската криза от 2016 година.Ердоган добави, че Турция не може да се справи с нова бежанска вълна от Сирия, като подчерта, че страната няма сама да носи миграционната тежест.Офанзивата на сирийската армия срещу бунтовниците в Идлиб започна преди седмица, поддържана от руска авиация, като десетки цивилни загинаха.Ердоган съобщи, че днес изпраща делегация в Москва, за да договори мерки за стабилизиране на ситуацията.Като част от споразумението през 2016 г. е ЕС да даде на Анкара 6 млд. евро в замяна на по-силен контрол върху бежанците, които се опитват да достигнат до Европа.Турските власти твърдят, че в Турция живеят около 5 млн. бежанци, сред които 3,7 млн. са сирийци. ", "date": "2019.12.23", "title": "Ердоган: С нова бежанска вълна няма да се справим сами, тя ще се отрази и на Европа"}
{"url": "https://offnews.bg/zdrave/prof-ivo-petrov-niama-da-ni-e-trudno-da-organizirame-palatkov-lager-718144.html", "text": "Ако се върви по посока на конфронтация между различните участници в здравеопазния процес, няма да ни е трудно да организираме една група във Facebook и да имаме палатков лагер на младите лекари. Това заяви в сутрешния блок на Нова телевизия проф. д-р Иво Петров, който коментира напрежението между  протестиращите медицински специалисти и лекарите.Той допълни, че младите лекари в момента взимат доста ниски заплати, а бъдещето на здравеопазването се крепи именно на тях.Според него справедливата кауза е на път да се изроди в несъществуващ конфликт, който не е в услуга на никого, а някои от исканията са парадкосални. По думите му „демонизирането на лошите лекари, които взимат много пари, е абсурд”.Професорът изрази несъгласие с тезата, че се наливат средства в система, която има течове, защото в последните 1-2 години години имало \"отрезвяване\" и ИА \"Медицински надзор\" е засилила проверките.", "date": "2019.12.23", "title": "Проф. Иво Петров: Няма да ни е трудно да организираме палатков лагер на младите лекари"}
{"url": "https://offnews.bg/sviat/nova-moneta-ot-50-pensa-za-brekzit-na-31-ianuari-718143.html", "text": "Нова монета от 50 пенса ще бъде пусната по случай излизането на Обединеното кралство от Европейския съюз, предвидено за 31 януари, съобщи АФП. През октомври британското финансово министерство бе принудено да спре тази монета заради промяна в датата на Брекзит, който се очакваше да стане на 31 октомври, но бе отложен за трети път за края на януари. Един милион монети бяха претопени. Решението да се възстанови производството им този път с новата дата бе взето след съкрушителната победа на консерваторите, оглавявани от твърдия привърженик на Брекзит, премиера Борис Джонсън, на предсрочните избори на 12 декември. Монетата от злато, сребро или медно-никелова сплав ще носи посланието \"Мир, благоденствие и приятелство с всички народи, уточнява БТА.", "date": "2019.12.23", "title": "Нова монета от 50 пенса за Брекзит на 31 януари"}
{"url": "https://offnews.bg/obshtestvo/mnogo-silen-viatar-skrijte-se-v-podlez-ne-spirajte-pod-zhitci-718148.html", "text": "Как да се пазим от силния вятър, съветват експертите от Пожарната.През последното денонощие структурите на ГД „Пожарна безопасност и защита на населението“ са реагирали на над 70 сигнала за паднали дървета и клони, укрепване и отстраняване на опасни предмети, както и обезопасяване на прекъснати кабели. Според прогнозата на Националния институт за метеорология и хидрология днес и утре в различни части на страната също е обявен жълт код за силен вятър. Ако сте у дома при възникването на необичайно силен вятър, е добре да изключите тока и газта. Вратите и прозорците трябва да бъдат добре затворени, а от первазите да бъдат премахнати всички неукрепени предмети /саксии, украса и др./, предупреждават специалистите. Не бива да се остава на открито за дълго време заради опасност от падащи предмети от заобикалящите сгради.Силните ветрове засягат най-често покривните конструкции и горните етажи - преценете и, ако е необходимо, използвайте за убежище приземните етажи и мазето на сградата. Ако сте далеч от дома, подслон може да намерите в обществени сграда и в подлези.Когато сте на път, добре е да спрете автомобила си на открито място, далеч от електропроводи, дървета и от надвиснали скални маси.Ако сте извън превозно средство, потърсете ниските места в района, където да изчакате преминаването на опасността.", "date": "2019.12.23", "title": "Много силен вятър - скрийте се в подлез, не спирайте под жици"}
{"url": "https://offnews.bg/obshtestvo/kradtci-shturmuvat-molovete-sas-zaglushitelni-ustrojstva-718150.html", "text": "Крадци атакуват моловете със заглушителни устройства и магнити, с които пробиват алармените защити на стоките, показва проверка на Нова телевизия.Най-често се използват по-големи чанти \"тунинговани\" с алуминиево фолио, което заглушава алармата, монтирана по стоките. Друг метод е изразването на алармите, с които са защитени.По думите на специалистите стоките се продават свободно на пазара на половин цена. На прицел е по-скъпа и нова стока, доставена буквално преди дни.В повечето случаи крадците действат по двойки или в групи. Бързо се сливат с тълпата и трудно можем да разберем престъпните им намерения, твърдят служители от охранителни фирми.Част от камерите, с които са оборудвани охранителните системи на моловете, могат да разпознават номерата на автомобилите, с които посетителите влизат в моловете.Около празниците рязко се увеличават джебчиите около касите, ескалаторите и в асансьорите на моловете, където има и най-голямо струпване на пазаруващи. Експертите предупреждават да сме особено внимателни около банкоматите и устройствата за картово пазаруване в магазините, когато въвеждаме ПИН код.В тези дни има и най-голям риск да се окажем с фалшиви банкноти. Най-често ресто с фалшиви пари можем да получим в по-малки магазини, защото в тях търговците по-трудно могат да тестват банкнотите.Последните случаи са с фалшиви петдесетолевки. От полицията обясняват, че банкнотата е отпечатана на принтер, а холограмата е от истинска банкнота, залепена върху фалшивата. Фалшивите пари се замаскират сред другите при плащане. Често се откриват и фалшификати на банкноти от 20 лв. ", "date": "2019.12.23", "title": "Крадци щурмуват моловете със заглушителни устройства"}
{"url": "https://offnews.bg/sviat/tcik-milanovich-vodi-sled-parvia-tur-na-vota-v-harvatia-718145.html", "text": "Кандидатът на опозиционната Социалдемократическа партия и бивш премиер Зоран Миланович получи най-много гласове на президентските избори в Хърватия вчера, сочат окончателните резултати от изборите. Той ще се бори на балотаж на 5 януари срещу Колинда Грабар-Китарович, подкрепена от консервативния Хърватския демократичен съюз. Резултатите, оповестени от Централната избирателна комисия след преброяване на 98% от бюлетините, показват подкрепа от 29,55 на сто за Миланович, Грабар-Китарович получава 26,65 на сто от гласовете.На трето място се нарежда независимият кандидат Мирослав Шкоро с 24,45%. ", "date": "2019.12.23", "title": "ЦИК: Миланович води след първия тур на вота в Хърватия"}
{"url": "https://offnews.bg/tenis/miko-kuzmanov-skochi-s-21-mesta-v-ranglistata-718152.html", "text": "Димитър Кузманов се изкачи с 21 позиции до 424-ото място в световната ранглиста по тенис за мъже след силното си завръщането си в професионалния тенис тур и титлата в Доха.Втората ракета на България се възстанови от травма и ще бъде ключов играч за отборния турнира ATP Cup в Австралия от 3 до 12 януари догодина.Националният отбор ще бъде воден от първата ракета на страната и спортист номер 3 за годината Григор Димитров. Той остана на 20-о място с 1747 точки, докато Кузманов има 80.Третата ракета Александър Лазаров загуби 18 места и в момента е 513-и с 55 точки, а Александър Донски е 569-и с 43. Петият участник в тима за Сидни е Адриан Андреев, който е №657.България започва турнира на 3 януари срещу Великобритания, за която най-високо поставени са Даниел Еванс (42-о място, 1124 точки), Камерън Нори (53-о място, 975 точки) и Кайл Едмънд (69-о място, 800 точки). Анди Мъри е 125-и с 442 точки.При жените Виктория Томова запази 148-ото си място в света. В топ 200 от българките са още Изабелла Шиникова (№171) и Елица Костова (№199).", "date": "2019.12.23", "title": "Мико Кузманов скочи с 21 места в ранглистата"}
{"url": "https://offnews.bg/ikonomika/germania-razchita-severen-potok-2-da-bade-dovarshen-vapreki-amerikan-718147.html", "text": "Германското правителство \"твърдо разчита\", че проектът \"Северен поток-2\" ще бъде довършен въпреки американските санкции, съобщи вестник „Зюддойче цайтунг“, цитира . В събота групата зад \"Северен поток 2\" заяви, че има за цел да завърши тръбопровода за засилване на доставките на руски газ за Европа възможно най-скоро, след като американските санкции подтикнаха основния изпълнител да спре дейностите по полагане на тръбите.Президентът на САЩ Доналд Тръмп подписа в петък законопроект, който включва законодателство, налагащо санкции върху фирмите, полагащи тръби за \"Северен поток 2\", който се стреми да удвои капацитета на газ по маршрута на северния газопровод \"Северен поток\" към Германия, съобщи Ройтерс. Вашингтон, който се стреми да продаде повече от собствения си втечнен природен газ на европейските държави, коментира, че \"Северен поток 2\" ще направи Европа твърде зависима от руските доставки.\"Северен поток 2\" има за цел да помогне на Русия да заобиколи Украйна.Очаква се газопроводът \"Северен поток 2\" да протече по дъното на Балтийско море, през първата половина на 2020 г.Газпром, държавният газов гигант, който е основен поддръжник на \"Северен поток 2\", доставя повече от 1/3 от газовите нужди на Европа.", "date": "2019.12.23", "title": "Германия разчита 'Северен поток 2' да бъде довършен въпреки американските санкции"}
{"url": "https://offnews.bg/obshtestvo/zhalt-kod-za-silen-viatar-oranzhev-za-ogromni-valni-kraj-varna-718118.html", "text": "Жълт код за силен вятър е обявен за 10 области в страната. Във Варна и Добричко се очакват огромни вълни, заради които има оранжев код. Опасно силно ще духа във Велико Търново, Видин, Враца, Монтана, Пазарджик, Плевен, Пловдив, Русе, Сливен, Стара Загора.Застрашени от локални наводнения са и значителни повреди са дюни, диги, пристанища, предупреждават от НИМХ. Хората да избягват опасните места край морето, съветват още синоптиците.  С вятъра ще нахлува студен въздух. Облачността ще е променлива, често значителна и след обяд на много места в страната ще превалява дъжд.Максималните температури ще са от 7 - 9 градуса в Северозападна България до 13 - 15 в източните райони от страната, според прогнозата на НИМХ. В планините ще духа силен, по високите и открити части - бурен вятър от западната четвърт. Ще бъде предимно облачно и на много места ще превалява сняг, под около 1600 метра валежите ще са от дъжд. Максимална температура на 1200 метра – около 6 градуса, а на 2000 метра – около нулата. Над Черноморието облачността ще е променлива, често значителна и в следобедните часове главно по южното крайбрежие ще превали дъжд. Ще духа умерен южен вятър, който привечер ще се ориентира от запад-северозапад и ще се усили. Максимални температури – между и 12-15 градуса. Температурата на морската вода е 12 - 13 градуса.  През коледните празници ще застудява още, но сняг ще превали само в планините. Ще продължи да духа умерен и силен вятър. ", "date": "2019.12.23", "title": "Жълт код за силен вятър, оранжев за огромни вълни край Варна"}
{"url": "https://offnews.bg/sviat/izrael-izstrelia-raketi-sreshtu-siria-tazi-nosht-718128.html", "text": "Сирийската противовъздушна отбрана откри огън тази нощ срещу ракети, изстреляни от Израел.Жители на Дамаск твърдят, че експлозии са се чували близо до столицата, съобщиха АП и БНР. Според сирийската агенция САНА противовъздушната отбрана е свалила една ракета в района на столичното предградие Акраба. Ракетните удари са били нанесени откъм Голанските възвишения. Миналия месец Израел обяви, че е ударил десетки ирански мишени в Сирия при широкомащабна операция в отговор на ракетен обстрел срещу контролираните от Израел Голански възвишения ден по-рано, припомня АП. ", "date": "2019.12.23", "title": "Израел изстреля ракети срещу Сирия тази нощ"}
{"url": "https://offnews.bg/obshtestvo/zasilen-trafik-dnes-3000-politcai-na-patia-718137.html", "text": "Засилен и натоварен трафик се очаква днес по пътищата, предимно към Боровец, Пампорово и Банско. Към обяд се очаква интензивно движение по АМ „Тракия“ и АМ „Струма“, предимно в посока Кулата, на околовръстния път на София и входно-изходните артерии на големите градове. Затруднения се очакват на АМ „Хемус“ заради продължаващите ремонтни дейности, съобщи главен инспектор Георги Петришки от Пътна полиция по БНР. В сила е въведеното от Агенция \"Пътна инфраструктура\" ограничение за движение на тежкотоварните автомобили с тегло над 12 тона по автомагистралите и основните натоварени пътни направления. То ще бъде валидно днес от 16 до 20 часа и в последния ден от Коледа – от 14 до 20 часа.Леки пикове в движението от Пътна полиция очакват на 1 и 5 януари заради края на ученическата ваканция.Над 3 хиляди полицаи ще бъдат на терен по празниците. Контролът е засилен, увери Георги Петришки. „Но се надявам на здрав разум и ум от страна на водачите, което за една част, за съжаление, е пълен дефицит. Ще бъде извършван абсолютно пълен контрол по всички направления.“", "date": "2019.12.23", "title": "Засилен трафик днес, 3000 полицаи на пътя"}
{"url": "https://offnews.bg/112/mlada-zhena-zagina-na-stolichnia-bul-balgaria-718131.html", "text": "20-годишно момиче е загинало при тежка катастрофа на столичния бул. „България”.Инцидентът е станал късно снощи на отсечката между Околовръстния път и бул. „Тодор Каблешков”. Автомобилът, в който младата жена е пътувала, е излязъл от пътя на мокър участък и се е ударил в дърво, съобщи Нова тв. Шофьорът е тестван за алкохол и наркотици. Пробите са отрицателни.", "date": "2019.12.23", "title": "Млада жена загина на столичния бул. 'България'"}
{"url": "https://offnews.bg/interviu/vazobnoviaemata-energia-i-statutat-na-prebivavane-v-novite-vaprosi-za-717470.html", "text": "Г-жо Костова, догодина, преди преброяването през 2021 г., у нас ще има пробно преброяване. Кога планирате да го проведете и в кои общини?Засега решението ни е да бъде през март. Точната дата все още не може да бъде казана, защото трябва да бъде утвърдена и от Централната комисия за преброяване. Избрали сме три общини, които преди това трябва да бъдат обсъдени с областните и общинските администрации. Мога да кажа приблизително къде са.Къде?София ще бъде едното място, район „Студентски“, но не целият, а част от него. Втората община е Разград. Там ще покрием малка част от града и едно село близо до Разград. Третото място е община Велинград, където също ще покрием малка част от града, едно малко по-голямо село и едно съвсем мъничко село.Имаме критерии, според които трябва да изберем населените места за пробно преброяване и тези, които сме избрали, ги покриват. Има разнообразие от сграден фонд в трите места, които сме избрали - високо строителство, ниско строителство, студентски общежития, затворени комплекси; имаме разнообразие от етнически групи; относително равномерно възрастово разпределение. Като критерий бяхме сложили участие в електронното преброяване през 2011 г. – и в това имаме разнообразие. В част от населените места има голям дял на неотговорилите.Това преброяване ще бъде подготовка за 2021 г., в чието начало ще се проведе 18-ото преброяване на населението и жилищния фонд. Съпоставими с 2011 г. данни ли ще събирате? Какви нови въпроси да очакваме?Като цяло данните ще бъдат съпоставими. Това беше една от основните ни задачи при изготвянето на инструментариума. Винаги се стремим да има съпоставимост, за да може динамичните редове да бъдат сравними.Естествено, добавили сме и нови неща, тъй като потребностите от информация се променят. В картата за жилищата сме добавили някои въпроси, които ще осигурят информация за енергийната ефективност и за потреблението на енергия на жилищата. Сега няма такава информация и тя ще бъде полезна за политиките в тази област. Има редица стратегии свързани с това, които не са осигурени с достатъчно информация.Какви ще бъдат въпросите за енергийна ефективност и потребление на енергия?Въпроси за изолацията на сградата имаше и преди, сега сме добавили и за вътрешна изолация на жилището. Преди имахме за енергоспестяваща дограма. Този въпрос остава, но сме включили и използването на възобновяеми източници - енергията на слънцето, на въздуха и др., както и свързаността на жилищата, които използват такава енергия, с енергоразпределителната мрежа. Променили сме малко въпросите за енергията, която използва домакинството за основни нужди като готвене, топлене на помещенията и на вода. Там сме добавили тези нови възобновяеми енергии.Да очакваме ли други новости?Като цяло не, технологията на преброяването ще е същата като през 2011 г. Пак ще имаме електронно и класическо преброяване, с преброител. В картата са покрити основните теми от 2011 г., има някои допълнителни. Казахме кои са те по отношение на жилищата. За населението сме добавили \"статут на пребиваване\", което е различно от гражданство и етническа принадлежност. Променили сме малко въпросите за ежедневната мобилност – много важна тема, за която се събира информация пак само по време на преброяването. Как лицата се движат ежедневно, къде ходят да работят или учат, дали учат или работят в същото населено място, където живеят.Добавили сме въпрос за неформалното обучение, освен формалното в университети, училища. Това също е важна информация, особено в областта на образованието.Ще питате и за адреса на училището или местоработата. За какво ще служи тази информация?Информацията за точната локация е необходима, за да може после да я картографираме. Това ще е изключително полезно от гледна точка на това да се знае доколко отдалечено пътуват децата на училище, къде ходят да работят хората.Имаме задължение към Европейската комисия и ще съберем географски координати за всички жилищни сгради. Тази и информацията за работното място и училището ще дадат възможност да картографираме и цялата тази информация да бъде предоставена на много ниско териториални ниво, примерно от 1 кв. км.Ще бъдем длъжни да попълним целия въпросник с малки изключения. Няма да е задължително да кажем етническата си група, вероизповеданието си, какъв е майчиният ни език и дали имаме намалена работоспособност. Защо? Как при това положение ще преброите достоверно ромското население, което става все по-значима част от населението на България и данните за което са основа за политики в областта на образованието, социалната сфера, здравеопазването?Тези въпроси няма как да бъдат задължителни, защото такива са международните препоръки. Те трябва да бъдат доброволни, тоест лицето само да може, първо, да определи дали да отговори на въпроса и, второ, самó да определи своята етническа принадлежност, вероизповедание или майчин език. Така е записано и в Закона за статистиката – че въпросите за здравния статус, религията, политическата принадлежност са винаги доброволни. Не можем да задължаваме лицата да отговарят на тях.Според мен няма връзка между доброволността на въпроса и оценката на размера на различните етнически групи. Вярно е, че на предното преброяване имахме доста голям дял на хората, които не са отговорили на тези въпроси, но пък структурата на населението по етнос се запазва в рамките на тези 18 преброявания не много променена. И както намалява като цяло населението на страната, така намаляват и отделните етнически групи. На предното преброяване ромската етническа група, като абсолютен брой, малко се беше увеличила като численост, но като разпределение спрямо цялото население се запазват дяловете на трите основни етнически групи – българска, турска и ромска.Ако няма точни данни данни, как след това например Министерството на образованието да планира политика за обучението по български език за децата, за които той не е майчин?Дори да има малък дял хора, които не са се самоопределили, ще има достатъчен брой хора, които са се самоопределили, за да може да се направят съответните изводи и политики. Още повече, че в новото преброяване цялата информация ще бъде геореферирана, тоест ще имаме възможност след преброяването да направим картографиране дори на тези групи. Ще има достатъчен брой лица, които да се самоопределят като такива, за да можем ние да ги позиционираме на територията на страната, да се правят политики и да се предприемат някакви мерки.Ще преброите българите, гражданите от ЕС и трети страни, бежанците, които живеят постоянно в България, но не и сънародниците ни, които живеят постоянно в чужбина. Защо изключвате тази група?Защото такава е методологията, по която броим. Следваме регламентите на Европейската комисия в областта на преброяването. Предполага се, че както ние ще преброим гражданите на ЕС и на трети страни, които пребивават постоянно в нашата страна, така и другите европейски страни и другите страни по света ще трябва да преброят нашите граждани, които пребивават постоянно в тяхната страна. Така че тези лица няма да останат непреброени, те просто ще бъдат преброени като български граждани примерно в Испания или в САЩ, или в друга страна.Кога тук  ще получим тази обобщена информация отвън?Съгласно регламента срокът за предоставяне на данни на Европейската комисия ще бъде март 2024 г. По принцип Комисията винаги приканва страните да предоставят по-рано данни, когато са готови. Технически те ще бъдат организирани точно както са сега. Има Census Hub, в който има данни от 2011 г. и в който всеки може да влезе и да направи таблица и да си извади данни за всяка страна. Същото средство ще ползваме и сега. Надявам се да можем да предоставим по-рано данни на Комисията и другите страни - също.Мислите ли, че хората биха могли да дадат цялата изискуема информация в анкетните карти? Ще питате например какви са географските координати на входовете в жилищната сградата. Признавам, че не знам какви са те за мястото, където живея.Тази информация няма да се събира от лицата. Догодина – може би юни ще стартираме, предвиждаме да направим един предварителен обход на цялата територия на страната, съвместно с общините. Тогава ще бъде направена инвентаризация на целия сграден фонд, ще бъдат събрани и тези координати. Тоест за самото преброяване през 2021 г. би трябвало вече да ги имаме и те да са заложени в нашата база данни. За хората, които се преброяват електронно, може би ще има възможност да посочат като на Google maps къде се намира жилището им.При електронното преброяване ще има ли нещо, което не е прилагано досега или специфични изисквания към устройството, което използваме?Не би трябвало. Заложили сме го така, че да бъде възможно и достъпно за всякакви устройства – телефон, таблет, компютър, независимо от браузъра Ви. Не би трябвало гражданите да имат проблем с достъпването на системата и с тяхното самопреброяване. Отзивите от предходното преброяване бяха, че е изключително удобно, лесно, че е потребителски настроено. Всички тези неща и сега сме ги заложили и се надявам и да ги подобрим.Планирате да публикувате образеца на служебната карта, с която преброителите ще се легитимират. Това не създава ли предпоставка за фалшификации? Как хората да са сигурни кого пускат вкъщи?По принцип винаги има рискове. Както и предния път, ще създадем необходимата организация, за да може всеки гражданин, който подлежи на преброяване, да може да получи информация за своя преброител, да може да се обади на телефон и да попита: „Това ли е моят преброител?“, да потвърди имената на човека. Ще бъдат предприети различни мерки за сигурността на гражданите. Не сме имали проблем досега. Знаете, че провеждаме много изследвания в домакинствата. Всичките ни анкетьори, преброители винаги имат баджове с необходимата идентификация. Ще предприемем абсолютно всичко по нашите сили и способности, за да бъдат сигурни гражданите, че няма да има нарушения, злоупотреба или измама с техните данни.Предварително ще можем ли да се обадим и да проверим кой е нашият проверител?Да. Преброителите се набират доста преди самия процес на преброяване, те минават и през обучение. Ние имаме техните списъци, така че ако гражданите не са се възползвали от електронното преброяване и искат да проверят кой ще ги посети, ще могат да го направят.А как ще пазите самите преброители при евентуални конфликти?Те се обучават как да подхождат, какво да кажат, как да се представят, как да обяснят целите на преброяването и, в същото време, ако има ситуация на агресия, как да реагират. Обикновено съветът е веднага да напуснат мястото, да се обърнат към своя контрольор, към общинската комисия – всичко това е записано в инструкция и им се обяснява по време на обученията.В населените места, където имаме езикови проблеми или недостъпност или в отдалечени места и на предишни преброявания сме ползвали т. нар. придружители. Ако става въпрос за ромска общност, обикновено придружителите са от същата общност или се осигуряват от общината, или са медиаторите, които работят с тези общности. Те придружават преброителя и му помагат да събере информацията. Мислим да направим още нещо ново и за нас – да ползваме помощта на домоуправителите и управителите на етажната собственост. Вече има много затворени комплекси, блокове с ограничен достъп, където е трудно да се влезе.Предвиждате да направите и извадкови изследвания за раждаемостта и за миграцията. Каква информация ще добиете чрез тях?Двете извадкови изследвания ги консултирахме още по време на консултативния процес за закона. Имаше такава тема – кои обществено значими теми бихте счели за необходимо да бъдат изследвани по време на преброяването? Тогава излязоха тези две теми – за България миграцията и раждаемостта са важни теми. А това е изключително удобен момент – да се използва ресурсът и финансирането на преброяването, за да се проведат такива изследвания от обществена значимост. Изследването за раждаемостта и репродуктивното поведение на населението ще оцени и даде информация какви са идеалите и нагласите на българина и изобщо на населението. Колко деца би искал да има, колко има, как са се осъществили неговите планове и защо, примерно, не са се осъществили, по какви причини хората нямат деца, нямат повече деца или не биха искали да имат деца. Новото, което сме добавили, е въпроси за детската грижа и отглеждането на децата, тъй като тук също има известна липса на информация: къде се отглеждат, кой ги отглежда, частни или държавни детски градини.Това е изключително интересно изследване с много интересни резултати, колегите от научната общност го използват доста. След самото преброяване то ще бъде достъпно за всички, които искат да го ползват или да правят анализи.При миграцията не оценяваме реалната миграция, но нагласата на хората за това дали искат да мигрират в друго населено място, в друга страна и какви са причините да искат да напуснат страната.Двете изследвания няма да покриват цялото население, те са извадкови, определен брой лица ще попаднат в тази извадка и се надяваме хората да се отзоват, тъй като информацията е полезна и тези проблеми са наболели в страната.Заложили сте провеждането и на извадково изследване за бюджета на времето. Разкажете ни повече за него.Изследването на бюджета на времето е седмо поред в България. То се прави обикновено около преброяването, преди или след него, и дава много интересна информация. За съжаление, в България тя не се ползва много, докато в ЕС се ползва изключително много. То дава информация примерно за разпределението по пол на т. нар. скрита заетост – домакинската работа. Колко време мъжете мият чинии, колко – жените, кой колко време гледа децата и т.н.Много е интересно, но и много тежко, тъй като изследването се прави цяла година. В продължение на една година се наблюдават много домакинства, които попълват дневници и за почивни, и за празнични дни, тъй като е важно какво правиш в работен ден, какво правиш в почивен. Дневникът е доста натоварващ за тях, тъй като трябва да се описва на всеки 10 минути какво си правил. Затова го правим на 10 години и по същия начин използваме ресурса, капацитета и финансирането на преброяването, за да можем да го направим.Колко ще ни струва преброяването? Колко души ще работят на терен? Какво ще е заплащането им?Не мога да кажа все още, но при всички положения и за пробното, и за същинското ще публикуваме ставките за преброителите и за контрольорите. Естествено, заплащането ще бъде по-високо от предното преброяване. Ще се заплаща на преброен обект – на сграда, на жилище, на лице. Мисля, че сме предвидили достатъчно средства, като сме взели предвид и това, че очакваме висок дял на лицата, които ще се преброят електронно, по интернет. Мисля, че сме направили балансиран бюджет. Той се гласува всяка година с постановление на Министерски съвет, така че в началото на другата година ще имаме бюджета за 2020 г. - за пробното преброяване и за обхода основно, и през 2021 г. - за 2021 г.Много хора са ангажирани по време на преброяването. НСИ не е сам в тази битка. Всички 265 общини са наш основен партньор, областните управи – също. Ние се нуждаем от тях, няма как да свършим тази работа сами. Отделно в Централната комисия за преброяването са включени МВР, Агенцията за бежанците, Министерство на здравеопазването, Външно – дипломатите също трябва да преброим, МОН.Не мога да кажа точно колко ще бъдат преброителите и контрольорите. След обхода ще направим оценка за броя на необходимите ни преброители и контрольори за територията на страната, въз основа и на данни от предишни преброявания. Може би в края на 2020-а ще можем да кажем горе-долу за какъв брой става въпрос. През 2011 г. имахме 46 000 преброители и контрольори – една армия.", "date": "2019.12.23", "title": "Възобновяемата енергия и статутът на пребиваване в новите въпроси за преброяването през 2021 г."}
{"url": "https://offnews.bg/politika/ivan-kostov-praznuva-70-g-dnes-718129.html", "text": "Бившият премиер Иван Костов празнува днес рожден ден, той навършва 70 години. Държавникът и политик, който разбира най-много от кризи, след като измъкна страната от катастрофата след управлението на Жан Виденов, се оттегля от публичния живот и като анализатор. Преди ден в предаването „Годината“ по Дарик радио Костов каза, че ръководения от него Център за анализи и управление на рискове прекратява съществуването си. Центърът ще се трансформира в министруктура в Нов български университет като звено за количествени методи и моделиране. България все още е в цикъл на политическа криза, а ако отново има предсрочни избори, тази криза ще продължи, прогнозира още бившият премиер. OFFNews честити празника на Иван Костов и му желае много здраве и радост в семейството. ", "date": "2019.12.23", "title": "Иван Костов празнува 70 г. днес"}
{"url": "https://offnews.bg/obshtestvo/prep-naum-ohridski-se-pochita-i-dnes-717722.html", "text": "Преп. Наум Охридски бил най-младият от учениците на светите братя Кирил и Методий. Паметта му се почита на 20 юни и на 23 декември. Той починал на днешната дата през 910 година, но още от дълбока древност Охридската архиепископия, закрита като самостоятелна през 1767 година, установила 20 юни като ден за по-тържествено чествуване на неговата памет, заради Коледния пост. Преподобни Наум Охридски бил българин от благороден произход. Като оставил всичко, последвал славянските равноапостоли св. Кирил и Методий в Моравия и Рим, където папа Адриан ІІ го ръкоположил за свещеник.Подир смъртта на св. Методий той заедно със св. Климент се отправил за България, където българският цар Борис-Михаил ги приел с радост. Св. Климент като учител на славянска писменост изпратил в югозападната част на държавата, а св. Наум останал в тогавашната столица Плиска.В 893 г. на историческия църковнонароден събор било решено българската столица да бъде пренесена в Преслав. На същия събор Симеон Велики бил провъзгласен за цар вместо приелия монашество св. Борис–Михаил, а св. Климент бил ръкоположен за епископ. Тогава на негово място за учител бил назначен св. Наум, който работил там седем години. После той построил манастир на брега на Охридското езеро на името на св. Архангели и живял в него десет години. Преставил се в Господа в 910 г., след като приел монашеско пострижение непосредствено преди смъртта си. Погребали го на северната стена на храма, където мощите му и досега почиват неоткрити, защото, колкото пъти се опитвали да отворят гроба му, преподобният не позволявал това. От външната страна на храма е пристроена стаичка, в която нощуват болни и получават изцерение. ", "date": "2019.12.23", "title": "Преп. Наум Охридски се почита и днес"}
{"url": "https://offnews.bg/futbol/cherno-more-zadarzha-vasil-panajotov-718132.html", "text": "Един от важните играчи в състава на Черно море Васил Панайотов е с изтичащ договор след края на сезона и от ръководството смятат съвсем скоро да стартират преговори за неговото преподписване.Той е един от най-добрите дефанзивни халфове в България и попада в плановете и на националния селекционер. Затова “Моряците” не искат да го изпуснат без пари и ще направят всичко възможно да го задържат в състава си, пише “Меридиан мач”.В същото време двама от играчите на варненци са с договори до 30 юни 2021 година. Това са левият бек Фахд Актау и последното ново попълнение - офанзивният полузащитник Мехди Букаси.Първият игра едва срещи и дори отбеляза важния гол срещу Лудогорец. Той по-често остава резерва за сметка на Цветомир Панов. Титулярният ляв бек от миналия сезон Мартин Костадинов ще доиграе сезона под наем в Дунав (Русе), а това със сигурност ще даде възможност на Актау, който е типичен ляв бранител, да играе повече през пролетта.Мехди Букаси пък е напът да се превърне в поредното откритие на варненци. Не е изключено при добро представяне през втория дял на първенството, някой от двамата да бъде продаден.", "date": "2019.12.23", "title": "Черно море задържа Васил Панайотов"}
{"url": "https://mamaninja.bg/%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE/%D0%BA%D1%83%D0%BB%D0%B8%D0%BD%D0%B0%D1%80%D0%BD%D0%BE/item/3897-7-razyadki-za-praznitsite", "text": "", "date": "2019.12.23", "title": null}
{"url": "https://offnews.bg/tehnologii/dell-xps-ili-macbook-pro-15-717873.html", "text": "Когато стане дума за премиум лаптопи, никой не може да отнеме топ позицията на Dell XPS 15 и Macbook Pro 15. XPS 15 е истинската звезда сред лаптопите на Dell и със сигурност има много причини, поради които си заслужава да жъне успехи на международната сцена. Дори и за истинските фенове на продуктите на Apple, Dell XPS би могъл да бъде онзи продукт, който да ги накара да извърнат поглед от Apple. Знам, че не е лесно да се отделиш от продуктите на Apple веднъж щом си привикнал към тях, но си заслужава поне да видиш от какви други машини би могъл да се възползваш и какви изненади крият те в себе си. А Dell XPS 15 е перфектният пример за това.С 15,6-инчов дисплей Infinity Edge с резолюция 1920х1080 пиксела или 4К Ultra HD, процесор Intel Skylake в конфигурациите i5-63000HQ или i7-67000HQ, видео платка NVIDIA GeForce GTX 960 M, Windows 10 и много други спецификации, които правят живота ни толкова по-лесен, Dell XPS 15 е лаптоп, който трудно може да бъде надминат. Към момента на лансирането си Dell XPS 15 беше най-компактният лаптоп, което бързо привлече вниманието на публиката в цял свят.Ако трябва да посочим ключовия критерий, който да ни помогне да изберем между Macbook Pro 15 и Dell XPS 15, тогава със сигурност за мнозина това би била цената. По-изгодно е да си вземеш  и да запазиш разликата в цената за други аксесоари, които желаеш. Пък и освен това от представянето на по-евтиния лаптоп няма да изгубиш абсолютно нищо.Що се отнася до дизайна, когато говорим за лаптопи от премиум гамата, както Dell XPS 15, така и Macbook Pro 15 са страхотни представители на своя клас. Със сигурност ще останеш с много добро впечатление при използването на който и да е от тях. И двата се радват на впечатляваща автономност до 12-14 часа, и двата са супер портативни и компакти, което помага лесно да ги носите навсякъде със себе си .Това, което се хареса изключително много и при двата лаптопа, но най-вече при Dell XPS 15, е екранът. Екран Ultra HD (4K) с резолюция 3480х2160 пиксела, който ти помага да видиш всеки цвят и всяка картинка до най-малките детайли. Преживяване като в истинско кино, което ще те накара да оцениш дори още повече любимите си филми и сериали. Даже и мнозина от геймърите споделят, че Dell XPS 15 се справя по-добре от Macbook Pro 15. Разбира се, нито една от двете машини не може да се опълчи на специално създадените геймърски лаптопи, но ако понякога страстта по игрите те завладява в свободното време, е добре да знаеш кой от двата лаптопа може да ти бъде от по-голяма полза.Подобно на средния клас лаптопи, така и при премиум машините, може да бъде доста трудно да избереш, още повече ако разчиташ, че такъв лаптоп ще бъде дългосрочна инвестиция. Лично аз считам, че ако не си истински голям фен на екосистемата на Mac OS, Dell XPS 15 може да те изненада много приятно и да бъде една от най-успешните покупки, които един заинтересован от премиум лаптопите човек може да направи.", "date": "2019.12.23", "title": "Dell XPS или Macbook Pro 15?"}
