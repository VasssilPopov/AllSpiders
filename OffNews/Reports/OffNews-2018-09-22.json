{"url": "https://offnews.bg/volejbol/sasht-nanese-zvuchen-shamar-po-ambitciite-na-volejbolistite-ni-688579.html", "text": "Националният ни отбор по волейбол загуби от САЩ с 0:3 гейма (20:25, 20:25, 18:25) среща от Група G и почти загуби шансове за класиране в Топ 6 на световното първенство.Състезателите на селекционера Пламен Константинов се нуждаят от чист успех утре срещу Канада и много благоприятни резултати, за да продължат в следващата фаза на надпреварата.Двубоят заочна равностойно точка за точка до 4:4, след което американците лека полека дръпнаха с 8:6 при първото техническо прекъсване. При 12:9 за \"янките\" Пламен Константинов взе прекъсване и след това със силен сервис Тодор Скримов намали до 13:11, но въпреки всичко разликата от три точки бе възстановена за втората техническа пауза - 16:13. Разликата нарасна до четири точки при 19:15, а до края на гейма \"янките\" нямаха проблеми и го спечелиха с 25:20.Американците дръпнаха в началото на втория гейм с 6:4 след атака на Тейлър Сандър. Първото техническо прекъсване дойде при 8:6. Атака на Аарън Ръсел вдигна разликата до 5 точки при 11:6. Тейлър Сандър Атакува за 17:10. Ас на Тодор Скримов върна надеждите на България - 15:19. Николай Пенчев атакува мощно за 19:22. Джон Спероу взе прекъсване, след което Никой Пенчев би сервис в аут - 19:23. Пламен Константинов също взе прекъсване за България. Атака на Тодор Скримов по блокадата и 20:23. Матю Андерсън изведе САЩ до геймбол при 24:20 с атака по диагонала от зона 4. Тейлър Сандър заби ас и американците спечелиха втората част с 25:20.Американците набързо поведоха с 2:0 в третата част, но този път \"лъвовете\" показаха зъби, обърнаха за 4:3, след което поведоха с 8:6 при първото техническо прекъсване. В няколко ключови ситуации момчетата на Пламен Константинов допуснаха грешки и така второто техническо прекъсване в частта дойде при аванс от 16:13 за \"янките\". До края американците не изпуснаха инициативата и затвориха мача с 25:18.", "date": "2018.09.22", "title": "САЩ нанесе звучен шамар по амбициите на волейболистите ни"}
{"url": "https://offnews.bg/obshtestvo/rabotnitci-ot-vinprom-karnobat-blokiraha-za-dva-chasa-zhp-liniata-so-688564.html", "text": "Работници от \"Винпром Карнобат\" блокираха за над два часа жп линията София - Бургас заради запечатването на данъчни складове на обвинения в данъчни престъпления и пране на пари Миню Стайков.На релсите беше паркиран автобус, което спря преминаването на влаковете от София за Бургас и обратно. След около два часа влекач премести автобуса. Агенция \"Митници\" запечата три данъчни склада на \"Винпром Карнобат\", което наложи спиране на работата във всички цехове на завода. Според Агенцията запечатването се налага, за да се извърши проверка на складовете заради открити тежки нарушения на акцизното законодателство.От ръководството на \"Винпром Карнобат\" посочват, че това може да остави без работа 3000 души, съобщи Нова телевизия.", "date": "2018.09.22", "title": "Работници от 'Винпром Карнобат' блокираха за два часа жп линията София - Бургас"}
{"url": "https://offnews.bg/protesti/zhiteli-na-gorubliane-protestiraha-sreshtu-izgrazhdane-na-park-688563.html", "text": "Десетки жители на „Горубляне” протестираха срещу плановете за изграждане на парк върху частни имоти. Те издигнаха плакати с надписи: „Долу ръцете от земята на нашите деди”, „Частната собственост е неприкосновена”, „Земята на горублянци 1956 г – в ТКЗС, 2018 г – в парк Изток”.Движението в района на Околовръстното шосе и бул. „Самоковско шосе” беше временно ограничено заради протеста, съобщи БГНЕС. Собственици на терени, върху които се планира да се изгради бъдещия Източен парк, граничещ с \"Младост\", \"Дружба\" и \"Горубляне\", са на мнение, че този парк няма да се реализира в близко бъдеще и зад идеята се крият други планове.Затова свидетелстват и промените, които се правят в Закона за устройството и застрояването на Столичната община, твърдят собствениците на земи.Те са убедени, че по този начин Общината цели да ги лиши от възможността да сменят предназначението на терените си, които към момента са отредени за озеленяване.Според протестиращите от проекта за парк са засегнати около 500 фамилии. ", "date": "2018.09.22", "title": "Жители на Горубляне протестираха срещу изграждане на парк"}
{"url": "https://offnews.bg/sviat/teheran-obvini-chuzhd-rezhim-podkrepian-ot-sasht-za-atentata-na-voen-688562.html", "text": "Техеран обвини \"чужд режим\", подкрепян от САЩ, за атентата срещу участници и зрители на парад в иранския град Ахваз, предадоха световните агенции, цитирани от БТА.\"Терористи, вербувани, обучени и финансирани от чужд режим, атакуваха Ахваз. Иран смята, че регионалните попечители на тероризма и техните американски господари са отговорни за подобни атаки\", написа в Туитър иранският външен министър Мохамад Джавад Зариф.\"Иран ще реагира бързо и твърдо, за да защити живота на иранците\", допълни той.При атаката загинаха най-малко 24 души, а 50 бяха ранени.Ройтерс съобщава, че убитите са основно членове на Корпуса на гвардейците на Ислямската революция. Сред убитите имало и журналист, допълва агенцията.Неназован представител на Корпуса обвини нападателите, че са свързани с арабска сепаратистка група, подкрепяна от Саудитска Арабия, допълва Франс прес.", "date": "2018.09.22", "title": "Техеран обвини чужд режим, подкрепян от САЩ, за атентата на военния парад в Ахваз"}
{"url": "https://offnews.bg/obshtestvo/kilometrichno-zadrastvane-na-hemus-sled-izhoda-na-sofia-688561.html", "text": "10-километрова колона от автомобили се е образувала на автомагистрала \"Хемус\" след изхода на София, съобщи \"Фокус\".Причината са ремонтите по магистралата и многото автомобили, които напускат столицата заради почивните дни.На разклона при село Долни Богров има екип, който регулира движението.Агенция \"Пътна инфраструктура\" съобщи, че на виадукта при 9-ти километър на магистралата (в района на с. Яна) се подменят дилатационните фуги.Ремонти има на още два виадукта и заради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София.В зависимост от посоката на пътуване, като алтернатива за излизане от София може да се ползват пътят през Искърското дефиле и проходът \"Петрохан\", както и магистрала \"Тракия\".", "date": "2018.09.22", "title": "Километрично задръстване на Хемус след изхода на София"}
{"url": "https://offnews.bg/obshtestvo/vitceprezidentat-silna-balgaria-se-gradi-sas-silni-hora-i-institutcii-688568.html", "text": "„110 години извоюваната независимост е пример и отговорност. Дати като днешната поставят на истинско изпитание държавници и политици. Нужни са свободни и активни хора, лидери, които водят България напред. Силна държава се гради със силни хора, със силни и работещи институции.“ Това заяви вицепрезидентът Илияна Йотова на Националния тракийски женски събор-поклонение, който се проведе в крумовградското село Аврен.Вицепрезидентът е патрон на честванията на 85-ата годишнина от създаването на Националния тракийски женски съюз. На тази дата тракийците отдават почит и се покланят пред паметта на жестоко убитите през 1913 г. в местността Мъгленик 42 жени и деца. Пред мемориала в памет на жертвите бе отслужена заупокойна молитва.По думите на Илияна Йотова няма как да се върне историята назад, но е необходима справедливост. Постоянна политика и отстоявана позиция на президентската институция е да се постигне договореност за обезщетение на тракийските бежанци. При срещите си с представители на регионалните и местните власти в Одрин неотдавна вицепрезидентът отново повдигна въпроса за възстановяване активната работа на смесената българо-турска комисия за нерешените въпроси. „Ако е необходимо, тя трябва да бъде формирана наново, за да постигне резултати“, посочи Илияна Йотова.", "date": "2018.09.22", "title": "Вицепрезидентът: Силна България се гради със силни хора и институции"}
{"url": "https://offnews.bg/futbol/luka-modrich-beshe-osaden-na-8-mesetca-uslovno-688560.html", "text": "Звездата на Хърватия и Реал Мадрид Лука Модрич беше осъден на осем месеца условно за данъчни престъпления в Испания.Полузащитникът е сключил споразумение с испанската прокуратура, като е признал вината си по две от обвиненията в мошеничество.Той може да размени присъдата с глоба от 60 000 евро. Хърватинът вече изплати на хазната компенсация в размер на 1,2 милиона евро. Модрич е поредният футболист, който попада под ударите на закона за данъчни престъпления. С подобни обвинения беше и аржентинската звезда на Барселона Лионел Меси, както и други известни играчи.33-годишният Модрич беше спряган за трансфер в Интер през лятото, но в крайна сметка реши да продължи кариерата си в Испания.", "date": "2018.09.22", "title": "Лука Модрич беше осъден на 8 месеца условно"}
{"url": "https://offnews.bg/futbol/sravniha-nejmar-s-kim-kardishian-688565.html", "text": "Бившият футболист на Манчестър Сити, Нюкасъл и Олимпик Марсилия Джоуи Бартън определи звездата на Пари Сен Жермен Неймар като \"Ким Кардашиян на футбола\".Според ексцентричния бивш полузащитник, известен с \"голямата\" си уста, Неймар далеч не е най-добрият футболист, но има чудесен пиар подход.\"Мисля, че той е Ким Кардашиян на футбола. Неймар не е най-добрият играч в света, както много добре видяхме на Световното първенство в Русия. Той не е на нивото нито на Меси, нито на Роналдо. Има и доста други футболисти, които са по-добри от него. Не смятам, че той е футболен феномен.Той е рекламен феномен, както са семейство Кардашиян например\", каза Бартън пред френското издание \"Екип\". Той не спира с критиките си само към Неймар, а се нахвърля и върху Пари Сен Жермен.\"Наскоро видях играчите на ПСЖ да носят екипировка на Майкъл Джордан. Сериозно? Моля ви, хора, това е баскетболен бранд! А вие представлявате футболен клуб. Не разбирам аз ли съм сбъркан?\", пита риторично още англичанинът.Бартън разкри, че дори и 6-годишният му син не харесва бразилеца. \"Всяко дете харесва силните отбори, тези, които побеждават. Когато играе, моят син иска да прилича на Роналдо, на Меси, на Мохамед Салах. Но определено няма желание да бъде като Неймар или Хари Кейн\", добави англичанинът, който в момента работи като мениджър на третодивизионния Флийтууд Таун.", "date": "2018.09.22", "title": "Сравниха Неймар с Ким Кардишиян"}
{"url": "https://offnews.bg/obshtestvo/karakachanov-armia-se-pravi-s-duh-i-liubov-kam-balgaria-688569.html", "text": "Днес отбелязваме 110 години от обявяването на Независимостта на България – факт, който е станал възможен благодарение на Българската армия. Хубаво е българските граждани да имат по-чест досег до армията, да видят въоръжението, войниците. В тези комерсиални времена, когато хората се интересуват преди всичко от доходите си, е хубаво по някакъв начин да покажем, че воинската професия, макар и към момента все още не добре платена, е достойна и заслужава уважение.“ Това каза министърът на отбраната Красимир Каракачанов на демонстрация на военна техника пред сградата на Министерството на отбраната в София.В Деня на Независимостта едновременно в 17 града в страната хората можаха да видят образци военна техника, оръжие и екипировка. Инициативата е първата от поредицата изяви под наслов „Това сме ние“, с които Министерството на отбраната цели да популяризира военната служба.Той припомни, че през последните 20 години бюджетът на армията е орязван 4 пъти, като само през 2010 г. е намален с 40%.Пред Министерството на отбраната бяха показани бронираните машини „Хамър“, „Командо“, „Гардиън“ и „Пустинна котка“. Имаше и демонстрации как се разглобява и сглобява на автомат „Калашников“.", "date": "2018.09.22", "title": "Каракачанов: Армия се прави с дух и любов към България"}
{"url": "https://offnews.bg/analizi-i-komentari/pokolenieto-gezi-napuska-turtcia-688572.html", "text": "По време на изказването си при откриването на едно търговско изложение в Истанбул на 13 септември Мустафа Варанк, който дълги години беше главен съветник на президента Реджеп Тайип Ердоган, а след изборите на 24 юни беше назначен за министър на промишлеността и технологиите, заяви: „За съжаление при процеса на изтичането на мозъци ние губим нашите човешки ресурси, подготвяни с години.“ Това беше признание, каквото не сме свикнали да чуваме от управляващите в Турция.Думите на министър Варанк се подкрепят и от новите данни, които показват, че Турция бързо губи образованото си младо поколение в резултат на един драматичен процес на изтичане на мозъци, което е единственият стратегически капитал на страната за превръщането й в конкурентоспособна и просперираща държава. Според данните на Турския статистически институт от 6 септември в сравнение с предходната година през 2017 г. броят на напусналите Турция „по икономически, политически, социални и културни причини“ е нараснал с 42,5 на сто, достигайки 253 хиляди 640 души. 42,2 на сто от емигриралите са на възраст между 25 – 34 години, а 57 на сто сред тях са от големите градове като Истанбул, Анкара, Анталя, Бурса и Измир. Казано накратко, половината от емигриращите от Турция лица са млади хора от градовете.Факторът, който играе роля за повишаването на изтичането на мозъци от Турция с 42,5 процента за една година е политическото пречупване, което се случи през 2016-а и 2017 г. Силните ограничения след неуспешният опит за преврат на 15 юли 2016 г. и обявеното извънредно положение на 20 юли бяха последвани от референдума (16 април 2017) за поправки в Конституцията, с който беше затвърден авторитарният режим. В резултат на спечелените от управлението на Ердоган избори за президент и парламент на 24 юни 2018 г., преходът към авторитарен президентски режим беше завършен и е редно да се очаква икономическата криза, която настъпи след това да засили миграцията от страната.Данните, които центърът за проучване на общественото мнение „Истанбулски икономически изследователски център“ предостави на „Ал-Монитор“ подкрепят тази прогноза. През август 2018 г. е проведено проучване в цяла Турция сред общо 2500 души. Млади хора на възраст между 24 – 35 години били попитани „в какво биха инвестирали, ако разполагат с 5 милиона турски лири (780 хиляди долара)?“, на което 10 на сто отговорили, че биха инвестирали в чужбина, а 8 на сто заявили, че биха си купили жилище в чужбина. Генералният директор на центъра Джан Селчуки прогнозира, че „отежняването на икономическите условия ще доведе до поскъпване на живота и ще се отрази на трудовия пазар, което ще засили желанието на младите бели якички да емигрират от страната“.Представителите на младото поколение, което се политизира по време на „Съпротивата в Гези“ през 2013 г., заема значителен дял от напускащите страната. През 2013 г., струпването на машинна техника в парка „Гези“ в центъра на Истанбул, с намерението за изграждане на търговски център, наподобяващ османска казарма, която се е намирала на същото място до 1940 г., накара хората да излязат по улиците в цяла Турция, което продължи със седмици и остана в историята като „Съпротивата в Гези“. Младите професионалисти с добро образование, които в първите дни на протестните демонстрации спонтанно излязоха на улицата, по-късно бяха наречени „Поколението Гези“.Един от основните създатели на гражданската инициатива „Глас и отвъд гласуването“, вдъхновена от протестите в „Гези“ и целяща да гарантира честността на изборите в Турция Серджан Челеби, направи следното обобщение за Ал-Монитор: „Лицата, които излязоха по улиците с различни мотиви по време на събитията в „Гези“ вече отиват навън, защото по никакъв начин не могат демократично да изразят своето недоволство. Тогава те излизаха на улицата, но тя вече не е алтернатива, сега улицата, така да се каже, е чужбина. Това е едно поколение, което може да подготви страната за бъдещето, то умее да борави със съвременните технологии и има знание, това поколение е продуктивно и може да добави стойност към обществото. Но те вече нямат надежда в управляващите и в опозицията. Хората, които взимат решенията в тази страна имат една мечта и тя е тоталитарна, затворена в себе си държава, те искат да е малко, но да е тяхно, а това не се покрива с мечтите на „Поколението Гези“.Дж.К. е на 34 години, роден е в Истанбул, женен, учил е международни отношения в престижен истанбулски университет и има завършена магистратура. „По време на протестите в „Гези“ от втория ден до последната намеса на полицията, почти всяка вечер бях на площада.“, заявява той. Изминали са шестнайсет месеца, откакто е напуснал Турция, сега предоставя консултантски услуги в сферата на образованието в Полша.Дж.К. разказа личната си история за Ал-Монитор: „Работех в неправителствения сектор. Неправителствените организации, с които работех бяха затворени, после започнах работа в един университет като координатор на международни проекти. В рамките на една година от мен най-много се искаше да превеждам статиите на преподавателите на английски език. Освен това, постоянно бях разпитван за религиозните ми убеждения, петкратната молитва, която изпълнявах, ми създаваше трудности. Забелязах, че в нито една сфера на живота не постъпвам като себе си и осъзнах, че колкото и усилено да се трудя, никога няма да постигна добър статус на живота с работата си. От друга страна, близките ми приятели един по един започнаха да напускат страната.“Генералният директор на „Истанбуски икономически център за исзледвания“ Селчуки отбелязва, че „особено семействата с деца правят планове за излизане от страната на всяка цена, защото не вярват, че в Турция може да им осигурят добър стандарт на живот“.Бившата журналистка и настояща преводачка 33-годишната Селяй Саръ, която се е политизирала по време на събитията в „Гези“, е напуснала родният й Истанбул през февруари 2018 г. и се е установила в Мадрид, също подкрепя тезата на Селчуки с думите: „Турция вече не е подходяща за възпитаване и отглеждане на деца. Ако имам дете, бих искала то да порасне в страна от ЕС. Този въпрос повлия на решението ми.“Бахадър, който е изиграл активна роля при създаването на „Глас и отвъд гласуването“ е на 26 години, завършил университета „Богазичи“, специалност Системи за управление и комуникация. От април 2018 г. живее в Берлин и е директор на фирма за управление на активи. Пред Ал-Монитор той заяви: „Вътре постоянно цари липса на правов ред, налице е неудовлетвореност. Не мога да се радвам на живота, когато имам дете ще го нотоваря с царящия безпорядък и ще отгледам нещастно дете. Бих ли искал да отгледам дете в Турция? Няма постоянство, налице е икономическа несигурност. Развиването на технологични продукти при условия на забрани и цензура е невъзможно. Творческата енергия на хората беше ограничена.“Наред с напускащите Турция онези, които са отишли да учат в чужбина, а сега се отказват да се върнат обратно, формират невидимия облик на изтичането на мозъци от страната. Един от тях е Илкер Хепкенар, докторант в Ню Йоркския университет. Той е отишъл в Америка през 2010 г., за да следва в университет. Отказал се е да се върне обратно. „В края на 2016 г. реших да не се връщам в Турция. При взимането на това решение потъпкването на протестите в парка „Гези“ изигра важна роля, дори онези, за които гласувам биват хвърлени в затвора. Аз се занимавам с научна дейност и не искам да се сблъсквам с проблеми заради публикациите ми. Разбрах, че ако се върна в Турция, където свободата на словото е силно ограничена няма да имам живота, който искам и затова се отказах да се върна.“, изтъква Бахадър.И хората, които се готвят да напуснат Турция… 26-годишната Едже Алтунмарал е напуснала работата си в чуждестранна финансова компания в Истанбул и основала фирма за текстил през 2016 г., но сега е на път да изнесе дейността си в Лондон, където следва финансово дело. „Когато на 31 май 2013-а се върнах от Лондон в Истанбул беше първият ден от протестите в „Гези“ и останах с усещането, че тук нещо започва да се променя. Но днес не вярвам, че Турция може да ме обогати. Не мисля, че хората, с които се срещам може да ме тласнат от една точка към друга. Заминавам, за да бъда себе си и за да разширя бизнеса си.“, разказва Едже Алтунмарал.Разказите на тези млади хора пред Ал-Монитор обобщават положението в Турция, в която в резултат на политическия и идеологически избор на страната предаността, вместо достойната заслуга стана норма при кариерното издигане, посредствеността надделява над творческата изобретателност и търсенето на качество, свободата на словото е силно ограничена, обществото става от затворен тип и обеднява във всяко едно отношение.Б. ред. - Статията на Кадри Гюрсел от al-monitor.com публикуваме в превод на  - специализирано онлайн издание, което следи политическите процеси в Турция и региона на Близкия Изток.", "date": "2018.09.22", "title": "Поколението Гези напуска Турция"}
{"url": "https://offnews.bg/sviat/sarbia-pochisti-oskvernenata-balgarska-kostnitca-v-nish-688557.html", "text": "Сърбия почисти осквернената българска костница в град Ниш, съобщи БГНЕС.Паметникът беше осквернен в четвъртък.Извършителите на поругаването са се подписали като \"Службата за млади сърби\". Те призовават президента Александър Вучич да им помогне за преместване на костите на мъртвите българи от Ниш в София. „Българските нашественици не могат да бъдат освободители. Премести това в София, Вучич, реагирай”, са написали вандалите на паметника-костница.Наложи се полиция да охранява паметника, докато работници на комуналната служба във втория по големина сръбски град се опитваха да го премахнат.В костницата са погребани 2015 български войници, убити по време на освобождението на Ниш през Втората световна война.От сръбското външно министерство изразиха съжаление от оскверняването на военния паметник-костница, като подчертаха, че вандалският акт е неприемлив и в дисонанс с отличните отношения между двете страни.", "date": "2018.09.22", "title": "Сърбия почисти осквернената българска костница в Ниш"}
{"url": "https://offnews.bg/obshtestvo/povredeni-sa-kulturni-tcennosti-sled-obira-v-rozhenskia-manastir-688574.html", "text": "Има повредени културни ценности след обира в Роженския манастир. Това са констатирали експерти от Главна дирекция „Инспекторат за опазване на културното наследство” в Министерство на културата, съобщи бТВ.При огледа е установено, че частично е избит прозоръчен отвор при абсидното стенно пространство на храма. Прозорецът е зазидан още през втората половина на XIX век и вътрешната страна на абсидното пространство е била изписана, като е запазена в сравнително добро състояние и до днес.Поради голямата дебелина на стената на храма, вандалите не са достигнали вътрешната страна на зида и не са засегнали мазилката и изключително ценния живописен слой. Огледът е извършен в присъствието на игумена на Роженския манастир архимандрит Епифаний и отец Николай от Мелник.Днес Върховният касационен съд определи делата и мерките на задържаните за нападението в Роженския манастир да се гледат от Районен съд – Пловдив. Това случва, след като всички съдии в Сандански си направиха самоотвод по делото заради познанство с един от задържаните – адвокат Стефан Матеев.", "date": "2018.09.22", "title": "Повредени са културни ценности след обира в Роженския манастир"}
{"url": "https://offnews.bg/sviat/30-postradali-sled-moshtno-tornado-v-kanada-688567.html", "text": "Около 30 души пострадаха, след като торнадо връхлетя района на канадската столица Отава.Петима души са в тежко състояние. Торнадото нанесе сериозни материални щети и разруши много къщи. Над 130 000 души са без ток. Стотици са настанени във временни подслони.Най-тежко е пострадала община Гатино, която се намира на север от Отава.", "date": "2018.09.22", "title": "30 пострадали след мощно торнадо в Канада"}
{"url": "https://offnews.bg/dw/zashto-v-litva-ne-iskat-chuzhdentci-688577.html", "text": "\"Помощ! На балкона има ранен чужденец.\" Този сигнал постъпва на телефона на спешната помощ в Литва. Мъжът, подал сигнала, разказва още, че вижда дим от съседното жилище. Когато полицията и екип на бърза помощ пристигат, наистина откриват на балкона ранен мъж и едно мъртво тяло. Друг мъж на съседния балкон е с прорезни рани.Това се случва в Каунас - втория по големина литовски град. Драмата се разиграла в горящо жилище на третия етаж в 9-етажна сграда от времето на социализма. Скоро полицията открива и заподозрян: украински строителен работник. След запой с други украинци между тях избухнала разправия за пари, която завършила с кървава баня и пожар.В Литва, където убийствата са рядкост, случаят предизвика широк обществен интерес. Но тук не става въпрос толкова за убийството на един украински гастарбайтер, колкото за бъдещето на Литва и нейната идентичност.Населението намаляваПрез 1991 година, когато Литва става самостоятелна държава, напускайки Съветския съюз, населението й е 3,7 милиона души. Днес то е спаднало до 2,8 милиона и продължава да намалява. От 2004 година, когато Литва беше приета в ЕС, много литовци напускат страната в търсене на по-добре платена работа в чужбина. Най-предпочитаните от тях дестинации са Великобритания, Ирландия, Норвегия и Германия. Според някои социолози, до 2050 година населението на страната ще се стопи до 2 милиона души. В другите балтийски страни картината е същата.Бизнесът вече реагира на тази тенденция - опитва се да привлича работници от Украйна и Беларус. Особено след анексирането на Крим от Русия през 2014 и заради конфликта в Източна Украйна броят на гастарбайтерите от тези две страни постоянно нараства. През първото полугодие на 2018-а броят на украинците, получили временно разрешение за пребиваване в Литва, се е увеличил с 50 процента спрямо същия период на миналата година. От Беларус също са пристигнали с 20 процента повече хора, при руснаците увеличението е с 8 на сто.Само че много чужденци работят в страната и без официално разрешение - като 38-годишния украински масажист Ярослав, който редовно пътува като \"турист\" до литовската столица Вилнюс. Пред ДВ той разказва, че за един час масаж в Литва можел да изкара до 70 евро, но дори и да вземал по10 или 20 евро на час, това пак били добри пари за него.Да се върнат емигриралите литовци?И точно в това са състои проблемът, казва Ларинас Качиунас, депутат от дясноцентристката опозиционна партия \"Съюз за отечеството\" - литовските християндемократи.С това не е съгласна Неря Путинайте, професор по филисофия във Вилнюския университет и бивша зам.-министърка на науката и образованието. \"Няма научни данни, които да доказват, че украинците и беларусите отнемат работните места на литовците\", казва тя и припомня, че литовците напускат страната от 15 години, откакто тя е в ЕС, т.е. когато в страната все още не е имало никакви украинци. Путинайте не вярва емигриралите литовци някога да се върнат. Тя отбелязва също, че като цяло литовците не желаят прекалено много чужденци в страната си.Защита на идентичносттаСъщия манталитет имат и много други народи в Централна и Източна Европа, които в миналото са били потискани и са се приучили да оказват съпротива. А това кара литовците днес по-добре да пазят своята идентичност и държавност, казва социологът Владас Гайдис. Той обаче е убеден в едно: ако в страната нахлуят много мигранти от страни извън Европа, това ще накара Литва да направи завой към националсоциализма. С това са съгласни също консервативният депутат Качиунас и либералната философка Путинайте.Този сценарий обаче е малко вероятен.Засега не изглежда темата да поляризира литовците. Но ако страната продължи да губи човешки ресурси заради по-добрите икономически условия в други държави, темата може и да влезе в дневния ред на политиците.Б. ред. - Статията е от .", "date": "2018.09.22", "title": "Защо в Литва не искат чужденци"}
{"url": "https://offnews.bg/temida/rajonniat-sad-v-plovdiv-shte-gleda-delata-za-napadenieto-v-rozhenskia-688546.html", "text": "Районният съд в Пловдив ще гледа делата и мерките на задържаните за опита за обир в Роженския манастир и нападението над отец Теофил, реши Върховният касационен съд (ВКС). До решението се стигна, след като всички съдии от Районен съд – Сандански си направиха самоотвод по делото, тъй като са работили с един от обвиняемите, който е адвокат в града.Задържаните за нападението в Роженския манастир, което се случи в сряда, са обвинени за грабеж в съучастие и държане на незаконно оръжие.В ареста са двама непълнолетни и двама възрастни – един от които е действащ адвокат и кандидат-кмет от близкото минало.Първоначално бяха задържани петима души. Те влезли в манастира с кирки и разбили една от стените, а след като не намерили нищо, си тръгнали. При влизането в манастира, те завързали отец Теофил.", "date": "2018.09.22", "title": "Районният съд в Пловдив ще гледа делата за нападението в Роженския манастир"}
{"url": "https://offnews.bg/sviat/sasht-zapochnaha-da-stroiat-stenata-po-granitcata-s-meksiko-688575.html", "text": "САЩ започнаха изграждането на част от граничната стена на президента Доналд Тръмп в щата Тексас, чиято цел е да намали нелегалната имиграция, която той нарече „сериозна заплаха за сигурността”, съобщава АФП.Съоръжението ще се простира на 6 километра по дългата близо 3200 километра граница с Мексико. Новата отсечка ще замени оградата от бодлива тел, разделяща Ел Пасо, щата Текас, от Сиудад Хуарес, Мексико.Оградата ще е с височина от близо 5,5 метра и ще бъде изградено от стоманени колони и мрежа, което ще позволи на патрулиращите граничари да виждат през нея и ще е доста по-сигурно и здраво. Проектът на стойност 22 милиона долара ще бъде приключен за седем месеца.", "date": "2018.09.22", "title": "САЩ започнаха да строят стената по границата с Мексико"}
{"url": "https://offnews.bg/volejbol/amerikanski-natcional-sas-strahoten-zhest-kam-detca-s-uvreden-sluh-688573.html", "text": "Шест български деца с увреден слух се изправиха очи в очи с олицетворение на своите мечти по време на световното първенство по волейбол за мъже в София. Малчуганите от сдружение „Вярвам в теб“ идват да гледат мачовете от втората групова фаза в „Арена Армеец“ в българската столица и събират позитивни емоции от впечатляващото спортно събитие. В София играе и националният отбор на САЩ, който е сред фаворитите за спечелването на световната титла. А сред американските звезди е и Дейвид Смит, роден почти глух, но стигнал до висините на световния волейбол. Дейвид играе със слухов апарат и чете по устните, за да се разбира със съотборниците. А от мачовете на бронзовия медалист от Олимпийските игри в Рио през 2016 и от Лигата на нациите през 2018 г. е очевидно, че разбирателството им е прекрасно.Съорганизаторът на световното първенство - Българската федерация по волейбол, помоли Дейвид за снимка с българските деца. А големият спортист показа и колко голям човек е. Самият той превърна мига за снимка в дълга среща с дечицата край игрището в София.Смит подхвана комуникация на жестомимичен език с щастливите от срещата деца. И макар току-що да беше приключил важен мач на САЩ и неговите съотборници отдавна да бяха в съблекалнята, Дейвид остана дълго, за да отговаря на въпроси на любопитните.„Как успя да стигнеш до националния отбор“, попита възхитено момче от волята на големия волейболист. А Дейвид обясняваше с широка усмивка на децата как трябва да преследват мечтите си.", "date": "2018.09.22", "title": "Американски национал със страхотен жест към деца с увреден слух"}
{"url": "https://offnews.bg/obshtestvo/tcarkvata-pochita-balgarskia-svetetc-kozma-zografski-688435.html", "text": "Църквата почита днес преп. Козма Зографски, един от българските светци. Преподобни Козма се родил във втората половина на XII век. Произхождал от търновско болярско семейство. Получил солидно образование. Освен български, знаел отлично и гръцки език. Родителите му пожелали да го оженят. Но той живеел с пламенното желание да стане монах. Затова тайно избягал в Света Гора Атонска. Бил приет като послушник в българския Зографски манастир \"Св. Георги Победоносец\", основан в 898 г. Показал голямо усърдие като послушник. Вършел с примерна любов всичко, което му е било възлагано от манастирската управа. Заради това му усърдие скоро бил постриган за монах. Получил служба еклисиарх в съборната манастирска църква.Веднъж на Благовещение, храмов празник на големия светогорски манастир Ватопед, преп. Козма имал чудно видение. Бил гост на манастира. За своя изненада видял в храма и после на трапезата да разпорежда една жена с царствено величие. Понеже на Света Гора жени не се допускат дори за посещение, Козма бил силно съблазнен и смутен.На изповед пред духовника си той открил своето смущение. Заинтересуван, духовникът го запитал:Как изглеждаше тая жена? Козма отговорил: Невиждана красота, невиждана слава!Духовникът се развълнувал. Той разбрал коя жена е видял Козма и му заговорил: И ти не позна каква жена ти се е явила в манастира, посветен на божествената Мария? Ти си видял Небесната покровителка на Св. Гора и на целия свят!Козма благодарил на духовника за това обяснение. Топло благодарил и на св. Богородица за нейното благоволение да му се яви. Козма бил ръкоположен за йеродякон, а след това и за йеромонах и вече можел самостоятелно да извършва всички служби.Веднъж бил сам в църква. Помолил се на св. Богородица да му посочи пътя на спасението. И чул разговор между нея и синът и Исус Христос. Спасителят казал на Пресветата Си Майка за Козма: Нека се отдалечи от манастира на безмълвие! Козма предал този божествен съвет на игумена, който разрешил да се изпълни. В една скала на запад от манастира, в пустинна местност, Козма си изсякъл пещера и се преселил в нея. Почнал да се подвизава в пълни усамотение и безмълвие. В тая пещера той получил дар на прозорливост. Веднъж преподобни Козма заболял. Поискало му се да хапне риба. Но морето било далеч. Нямало човек да отиде да улови риба. В един момент планински орел се спуснал край него и оставил при входа на пещерата голяма прясна риба. Козма я приготвил за ядене. Но глас отвътре му внушил да остави половината на съседа си, старецът Христофор, защото рибата била негова собственост. На другия ден Христофор го посетил в килията му. Св. Козма го посрещнал с думите: Добре дошъл! Аз те очаквах. Част от рибата съм запазил за тебе, за да подкрепиш постническите си сили. След това Козма разказал на госта си как поискал да си хапне риба и как орел му донесъл тая риба. Христофор пък от своя страна разказал как същият орел грабнал преди това рибата от него, когато я чистел и миел. Двамата отшелници коленичили един до друг и благодарили на Бога, че така дивно се грижи за тях. Наближил краят на земния живот на преп. Козма. Последните дни преди смъртта му били много тежки. Очаквал го подвиг, за който предварително знаел направо от Спасителя. Бил посетен от стареца Христофор. Като доближил до пещерата, Христофор се спрял, защото чул разговор вътре. Като изчакал края на разговора, той почукал на вратата. Като влязъл вътре, не намерил никого, освен стареца Козма. Учуден, го запитал: С кого разговаряше?В стеснение Козма му открил истината: Посети ме Христос Господ и ми възвести, че ще ме нападне сатаната със свои пълчища и ще измъчи плътта ми. Това е знак на скорошното мое минаване в другия, вечния живот.Двамата подвижници се разделили. Св. Козма определил деня, когато Христофор ще трябва пак да го посети. Когато пак го посетил на определения ден, Христофор го намерил полумъртъв. Какво ти е? - запитал той.Снощи - отговорил св. Козма - ме нападна сатаната с цяло пълчище демони. Той почна да ме рита със злоба и да вика към демоните: „Ленивци, глупци! Не можахте да се справите с един!\" С бясна стръв той ме би, както виждаш по раните на тялото ми. . .На третия ден след сатанинския побой св. Козма тихо предал душата си на Господа на 22 септември 1323 г.", "date": "2018.09.22", "title": "Църквата почита българския светец Козма Зографски"}
{"url": "https://offnews.bg/obshtestvo/predimno-slanchevo-s-temperaturi-do-32-gradusa-dnes-688540.html", "text": "Днес ще бъде слънчево с временни увеличения на облачността, сочи прогнозата на Националния институт за метеорология и хидрология.Ще духа слаб до умерен вятър от запад-северозапад, в Източна България - от югоизток. Максималните температури ще са между 27° и 32°, за София – около 28°.Атмосферното налягане ще остане без съществена промяна и ще е по-високо от средното за месеца.Над планините ще бъде предимно слънчево с временни увеличения на облачността. Ще духа умерен и силен вятър от запад-северозапад. Максималната температура на височина 1200 метра ще е около 21°, на 2000 метра – около 15°.По Черноморието ще бъде предимно слънчево. Ще духа до умерен вятър от изток-югоизток. Максималните температури ще са 24-26°. Температурата на морската вода е 23-24°. Вълнението на морето ще бъде 1-3 бала.", "date": "2018.09.22", "title": "Предимно слънчево с температури до 32 градуса днес"}
{"url": "https://offnews.bg/obshtestvo/otkriha-restavrirania-bagrilov-nadpis-vav-veliko-tarnovo-688570.html", "text": "Зам.-председателят на ГЕРБ Цветан Цветанов присъства на откриването на реставрирания Багрилов надпис във Велико Търново, съобщиха от пресслужбата на партията.На събитието бяха и кметът на Велико Търново Даниел Панов, евродепутатът от ГЕРБ/ЕНП Ева Майдел, депутатът от ГЕРБ-Велико Търново Станислава Стоянова и председателят на Общински съвет – Велико Търново Венцислав Спирдонов, както и много жители и гости на старопрестолно Търново.Десет години след провъзгласяването на българската Независимост, върху скала в подножието на хълма Света гора били изписани паметните слова:Така нареченият Багрилов надпис бил изсечен по идея на великотърновския общественик Димитър Багрилов, за да напомня на бъдещите поколения за тези събития, но и като израз на стремежа за обединение на всички български земи. Буквите били заличени през 50-те години по време на социалистическия режим. Точно 100 години след неговата поява, заличеният надпис бе възстановен по инициатива на Ротари клуб – Велико Търново и с дарения от родолюбиви граждани.По-рано в старата ни столица Цветанов бе част от официалните прояви по повод 110-ата годишнина от провъзгласяването на българската Независимост. Рано сутринта той присъства на празничната Света литургия, която по традиция бе отслужена в църквата „Свети 40 мъченици“. В двора на църквата председателят на ПГ на ГЕРБ изслуша изчитането на Манифеста на Независимостта, присъства на освещаването на бойните знамена и положи цветя на гроба на цар Калоян. След това тържествата се пренесоха на крепостта Царевец, където с военен ритуал бе издигнат националният трибагреник и жители и гости на Велико Търново, сред които и Цветанов, поднесоха венци пред Пирамидата на Независимостта.По-късно зам.-председателят на ГЕРБ се включи и в общоградското празнично шествие, което премина от крепостта Царевец до паметника „Майка България” в центъра на Велико Търново.Официалната празнична програма в Деня на Независимостта ще завърши в 19.30 часа с тържествена заря проверка на площад „Цар Асен І”.", "date": "2018.09.22", "title": "Откриха реставрирания Багрилов надпис във Велико Търново"}
{"url": "https://offnews.bg/sport/shampionska-titla-i-11-medala-za-balgaria-ot-evropejskoto-po-karate-ki-688566.html", "text": "Младежите и девойките от националния отбор по карате киокушин на Българската карате киокушин федерация (БККФ) спечелиха 1 шампионска титла и общо 11 медала от Европейското първенство по бойното изкуство, което се проведе на 21 септември (петък) в Калининград, Русия.Бойците ни се състезаваха срещу участници от 10 държави и извоюваха за България един златен, четири сребърни и шест бронзови медала.Български състезатели доминираха изцяло в категорията за младежи 16-17 години, + 80 кг. Александър Алексиев и Васил Димитров се изправиха на финал, като Васил спечели шампионската титла, а Александър грабна среброто. Бронзът в същата категория отиде при Иван Попов от отбора на БККФ.Днес предстоят още вълнуващи срещи в Русия - на татамитата ще се изправят състезатели в категории мъже и жени. Общо 13 наши състезатели ще се борят за медали.", "date": "2018.09.22", "title": "Шампионска титла и 11 медала за България от Европейското по карате киокушин"}
{"url": "https://offnews.bg/politika/borisov-da-pomnim-smelia-i-borben-duh-na-balgarina-blagodarenie-na-k-688545.html", "text": "Премиерът Бойко Борисов честити Деня на независимостта от профила си във Фейсбук. \"Честит Ден на Независимостта на всички българи! Днес нашият национален интерес е свързан и със запазването и развитието на обединена Европа, но никога не трябва да забравяме саможертвата и смелите действия на нашите предци, довели до независимостта на България\", посочи той.\"Ние трябва да продължим твърдо да отстояваме интересите си на световната политическа сцена, да пазим идентичността си, да се гордеем с нашите традиции и култура и винаги да помним смелия и борбен дух на българина, благодарение на който днес живеем в свободна държава\", написа още Борисов.Днес отбелязваме 110 години от обявяването на независимостта на България.", "date": "2018.09.22", "title": "Борисов: Да помним смелия и борбен дух на българина, благодарение на който живеем в свободна държава"}
{"url": "https://offnews.bg/obshtestvo/bez-koli-v-tcentara-na-sofia-dnes-688543.html", "text": "Центърът на София ще бъде забранена за автомобили зона днес. Столицата отново ще се присъедини към инициативата Ден без автомобили.От 11.00 до 17.00 ч. центърът на София ще бъде затворен за влизане на автомобили в обхвата на синята зона за паркиране.Влизането на превозни средства ще бъде забранено в зоната между булевардите \"Дондуков\", \"Васил Левски\", \"Патриарх Евтимий\" и \"Христо Ботев\".На сайта на община София е качена карта с описание на всички улици с ограничен автомобилен достъп.", "date": "2018.09.22", "title": "Без коли в центъра на София днес"}
{"url": "https://offnews.bg/futbol/anglichani-iskat-dzhesi-ot-tcska-688548.html", "text": "Два английски тима искат в редиците си нападателя на ЦСКА Едвин Джеси, пишат медиите в родината му Гана. Интерес към играча проявяват участникът във Висшата лига Уулвърхемптън, както и Брайтън.\"Вълците\" искали нападателя още през зимата като преотстъпен с опция за откупуване на правата му. Тимът от елита дори бил изпратил оферта за играча на стойност 700 000 лири.Днес ЦСКА гостува на Ботев Враца в Монтана в опит да се върне на върха в класирането, на който снощи се завърна Левски след успех над Витоша Бистрица с 4:1 на \"Герена\".\"Червените\" няма да се връщат в столицата, тъй като във вторник (25 септември) в 19:00 часа ще започне срещата от 1/16-финалите в турнира за Купата на България срещу Монтана.", "date": "2018.09.22", "title": "Англичани искат Джеси от ЦСКА"}
{"url": "https://offnews.bg/izvan-terena/mesi-smeni-radikalno-imidzha-si-688550.html", "text": "Звездата на Барселона Лионел Меси радикално смени имиджа, с който бяхме свикнали в последните години. Аржентинецът обръсна брадата си и вече изглежда по-малко свирепо.Нападателят отглежда растителността по лицето си от 2016 година, като тогава неговите съотборници решиха, че брадата му ще се превърне в талисман преди участието на турнира за Копа Америка.\"Ако се обръсна сега, ще ме убият. Съотборниците ми смятат, че тя ни помогне да прекъснем серията от загуби и ще спечелим трофея\", каза тогава Меси, но Аржентина въпреки това загуби финала от Чили.Барселона върви чудесно в Примера дивисион от старта на сезона, като постигна четири победи от четири мача. Меси се отчете с четири попадения и две асистенции.", "date": "2018.09.22", "title": "Меси смени радикално имиджа си"}
{"url": "https://offnews.bg/obshtestvo/v-17-grada-pokazvat-voenna-tehnika-i-orazhie-688547.html", "text": "В седемнадесет български града ще бъдат показани военна техника, образци оръжие и екипировка по случай Деня на независимостта.Инициативата е първа от поредицата изяви под наслов „Това сме ние“, с които Министерството на отбраната цели да популяризира военната служба.В София от 9.00 ч. до 12. 00 ч. пред парадния вход на Министерство на отбраната (ул. „Дякон Игнатий“ № 3) всички гости на празника ще могат да разгледат основни образци военна техника на Въоръжените сили - бронирана машина „Хамър”, бойни бронирани колесни машини „Командо”, „Гардиан“ и „Пустинна котка“.Всички интересуващи се от военната служба ще могат да получат информация за свободните места в армията, както и за условията за участие в курсове за начална и специална военна подготовка.Гостите на инициативата ще могат да чуят и изпълненията на Представителния духов оркестър на Сухопътните войски.Денят на Независимостта ще бъде отбелязан със същата инициатива и в Пловдив, Варна, Бургас, Стара Загора, Плевен, Сливен, Шумен, Смолян, Благоевград, Враца, Белене, Асеновград, Карлово, Казанлък, Хасково и Ямбол.", "date": "2018.09.22", "title": "В 17 града показват военна техника и оръжие"}
{"url": "https://offnews.bg/obshtestvo/maia-manolova-i-samotna-majka-poiskaha-ot-deputatite-pomoshti-za-vsich-688576.html", "text": "Омбудсманът Мая Манолова и адвокат Златина Хаджипанайотова, самотна майка на три деца, изпратиха писма на всички 240 народни представители с предложение за промяна в Закона за семейните помощи за деца, да отпадне подоходният критерий за получаване на персонална пенсия в случаите, в които едно дете не може да получава наследствена пенсия.В петък, 21 септември 2018 г., депутатите приеха единодушно на първо четене промените в Закона за семейни помощи за деца, с които се въвежда нов вид месечна помощ за деца с един или двама починали родители, но подоходният критерий остана.Срокът, даден за предложения между първо и второ четене е тридневен, изтича на 25 септември 2018 г., което наложи спешната реакция на омбудсмана и Хаджипанайотова да се обърнат към всички народни представители за подкрепа на тяхното предложение.В писмото до депутатите те подчертават, че „ресурсите на държавата трябва да се насочват към лишените от родителска грижа деца, които най-много се нуждаят от тях и да са съобразени с техните потребности, без да се поставят ограничения като предвидения подоходен критерий“.Припомняме, че в края на миналата година омбудсманът стартира кампания за защита правата на децата, останали без родители. Инициативата възникна след гневното писмо до Дядо Коледа на самотната майка с три деца Златина Хаджипанайотова, потърсила съдействие от Манолова за осигуряване на постоянна персонална помощ за деца, останали с един родител.Ето и текста на цялото писмо на Мая Манолова и Златина Хаджипанайотова:ДОНАРОДНИТЕ ПРЕДСТАВИТЕЛИ ОТ44-ТО НАРОДНО СЪБРАНИЕ НАРЕПУБЛИКА БЪЛГАРИЯУВАЖАЕМИ ДАМИ И ГОСПОДА НАРОДНИ ПРЕДСТАВИТЕЛИ,Обръщаме се към Вас по повод внесения и приет на първо гласуване на 21 септември 2018 г. законопроект за изменение и допълнение на Закона за семейните помощи за деца № 802-01-29/06.08.2018г., с който се предлага отпускането на месечни помощи за деца, останали без единия или двамата си родители, и които неполучават наследствена пенсия от починал родител.Отпускането на такива месечни помощи беше част от предложението за законодателни промени, направено от институцията на омбудсмана в рамките на кампанията, организирана в защита на правата на децата, останали без грижата на единия или двамата си родители поради смърт.Кампанията даде гласност на проблемите, пред които са изправени децата, загубили родител. Такава загуба е трагично обстоятелство в живота на детето и макар да не може изцяло да се компенсира, застъпвам становището, че трябва да се предприеме необходимото от страна на държавата и институциите, за да се окаже специална закрила и подкрепа на тази особено уязвима група деца.Предвид горното, с регламентираните в законопроекта месечни помощи за деца с починал родител, които не получават наследствена пенсия, се осигурява достъпа им до социална подкрепа. В същото време с предвиденото в §4 изискване помощите да се отпускат в случай, че средномесечният доход на член от семейството за предходните 12 месеца е по-нисък или равен на дохода по чл. 4 от Закона за семейните помощи за деца, този достъп остава ограничен аналогично на отпусканите към момента персонални пенсии съгласно Кодекса за социално осигуряване, за които също има доходен праг.Считаме, че ресурсите на държавата трябва да се насочват към лишените от родителска грижа деца, които най-много се нуждаят от тях и да са съобразени с техните потребности, без да се поставят ограничения като предвидения подоходен критерий.С оглед на защита на правата на децата, намиращи се в такова особено уязвимо положение, се обръщаме към Вас с молба да внесете предложение за отпадане на предвидения доходен праг на член от семейството, под който се отпуска месечна помощ на деца сираци.Приложение: Предложение за изменение на приетия на първо гласуване на 21 септември 2018 г. законороект за изменение и допълнение на Закона за семейните помощи за деца, № 801-01-29, внесен от Министерски съвет на 06.08.2018 г.", "date": "2018.09.22", "title": "Мая Манолова и самотна майка поискаха от депутатите помощи за всички деца сираци"}
{"url": "https://offnews.bg/lajfstajl/nikoleta-lozanova-sas-svoia-kolektcia-belio-na-sofia-fashion-week-aw-2-688571.html", "text": "Финалът Sofia Fashion Week fall/winter 2018 предизвика същински фурор и надмина очакванията на публиката и участниците в своята последна вечер.Най-добрите коафьори не само от България, но и от Страната на изгряващото Слънце, размахаха ножици и гребени в шоу, което е невиждано до сега по формата си.Вечерта, освен посветена на големите бранша, представи и дефилета на облекла, сред които за пръв път колекцията на бельо на една от най-горещите “Мис Плеймейт” за всички времена – Николета Лозанова.Настроението на публиката ескалира още в началото на вечерта от ексклузивното акробатично шоу, представено от балета на най-популярния нощен клуб Megami.За своята неповторима визия Боряна Баташова бе избрала величествена черна рокля от Stoyan Radichev, а елегантният й колега Тео Тодоров бе в костюм от последната колекция на DESIZO MONNI. Двойката водещи приветства гостите и даде начало на големия финал на Sofia Fashion Week fall/winter 2018 в препълнената от зрители зала.Колекцията Mystic na Стоян Радичев бе първата, на която се публиката се наслади. Според дизайнера, жената е загадъчна, екзотична и противоречива в природата си, а за да опише най-добре неопитомената женска натура, той по най-изящен начин е включил пера, камъни и умело подчертаване на формите в своята колекция. Елегантният черен цвят преобладаваше в представените рокли, които правеха дамите истински кралици на вечерта.Мъжкото присъствие на сцената на най-престижния моден форум бе силно и категорично заявено с ревюто на модна къща Aggressor на дизайнерката Марияна Папаличева. Вдъхновена от арабската екзотика, колекцията прикова вниманието не само на нежната половина от публиката. Загадъчни арабски принцове, в костюми от елегантни материи, дефилираха на подиума под звуците на екзотична музика в стил “1001 нощи”.За най-важните моменти в живота на всяка дама – от сватбата до всяко едно официално събитие, дизайнерката Поля Кинова представи неповторимите изцяло handmade couture рокли на своя утвърден моден бранд PALOMA FASHION.Едно от най-популярните лица в България – Николета Лозанова направи и своя изкусителен дизайнерски дебют в седмото издание на Sofia Fashion Week. Самата тя споделя, че тръпката от това да си модел на сцената и това да бъдеш дизайнерът създал творбата си е в хиляди пъти по-силна и емоционална. Моделите на луксозното бельо на NL.for.you, които бяха презентирани пред публиката дадоха сигурна заявка за нов успешен и търсен продукт.Поантата на вечерта беше мега спектакълът, подготвен от топ коафьори.Christian of Roma отново изненада и очарова присъстващите със своя спектакъл 8 wonders Prêt- À- Porter и специална колекция рокли от Bridal FashionВиртуозът италианец - Северио Палма, плени публиката с магичното си шоу, в което пет носителки на титлата Мис България - Габриела Василева, Габриела Кирова, Магдалена Георгиева, Йовита Георгиева и Теодора Мудева, претърпяха магична и красива трансформация от неповторимия професионалист.Фризьорът на първата дама в държавата - Любен Николов размаха ножици и създаде модели с продуктите на Mi Amante, в зрелищно шоу, вдъхновено от лейди Гага и представено до сега единствено в Лас Вегас.Топ коафьорите Владимир Атанасов и Асен Наблатанов отведоха публиката в света на “Героите от улуцата” , а изненадата в ексклузивното им шоу бе появата на фолк звездата Галин.Момичетата на Биляна Йотовска този път бяха изкусителки в стил Moulin Rouge. Те се довериха на българката спечелила бронз в едни най-престижните награди за коафьорство в Америка “Война на косите” - Цветелина Михайлова.Неповторимото шоу от Code beauty hair salon беше едно от най-атрактивните, по идея на Борислав Сапунджиев - Урсула и екипът на салона Бисер, Лена, Марина. Моделите, част от коите клиенти на салона заблестяха на сцената с любезното съдействие на Goto dimanonds, Берна мода и Ванита, а за да завърши провокативните визии на моделите, Георги Русев се бе покрижил за гримът им. Всеки може да се докосне до това вълшебство в Code beauty hair salon hotel Marinela Sofia.Огнян Филипов от L’Anza България демонстрира изящна хореография с помощта на балет “Фънки Мънкис”, а филмът “Широко затворени очи” вдъхнови топ коафьорът Емилия Балталиева, да представи шоуто си, посветено на вечната тема за мъжете и жените.От другия край на света, японските топ коафьори - Хидеказу Хаяши и Кен Ян, представиха авангардно шоу с прически за българската марка професиалани бои за коса Kadiffe.Хидеказу Хаяши е част от екипа на Sebastian Professional Азия. Близо 35 години на сцената Хаяши създава тенденции в световната мода за прически.Колегата му от Sebastian Professional Кен Янг спомогна шоуто на двамата японци, като същински “самураи” бестрашно да наложат от най-доброто от себе си. За своето участите те получиха специален поздрав от културното аташе на Япония в България -г-жа Мисаки Нишимура.Гала вечерта от изданието на Sofia Fashion Week fall/winter 2018 привлече българският хайлаф за порен път. За да подкрепят вълнуващия дебют на Николета Лозанова, в публиката бяха нейната половинка футболистът Ники Михайлов и дъщеричката й Никол. Маги Желязкова-Сидерова - освен един от най-успешните ни модели, този път беше и в ново амплоа на репортер от “На кафе”. Сексологът и колоритна личност Наталия Кобилкина също уважи събитието, лорд Евгени Минчев, Мис Вселена България - Венета Кръстева, сестрата на лицето на модния форум Божидара Бакалова, Асдис Ран, Меги Савова, Цвети Разложка и още много други личности от родния елит.След цялата палитра от емоции, която остави Sofia Fashion Week fall/winter 2018, гостите бяха поканени да отбележат края на модното събитие на годината на грандизоно “афтър парти” в клуб MEGAMI, на hotel Marinela Sofia. Достоен завършек на седмица отдадена на модата и изкуството, бе специално подготвената програма в стила на австрийския “Sezession” още т. нар. “Art nouveau”.Sofia Fashion Week fall/winter 2018 бе повече от модно събитие и бляскаво шоу - българската седмица на модата бе послание на добрия вкус,едиността и това, че не само в приказките, но и в реалността красотата побеждава.", "date": "2018.09.22", "title": "Николета Лозанова със своя колекция бельо на Sofia Fashion Week AW 2018"}
{"url": "https://offnews.bg/sviat/lavrov-sasht-i-evropa-se-mesiat-v-rabotite-na-makedonia-agitirajki-z-688544.html", "text": "САЩ и Европа се месят във вътрешните работи на Р Македония, агитирайки за преименуването на страната на предстоящия референдум, заяви руският външен министър Сергей Лавров на пресконференция в Баня Лука след разговори с президента на босненската Република Сръбска Милорад Додик, предаде ТАСС, цитирана от БТА.\"Вижте какво количество западни посетители дойдоха в Македония буквално този месец. Това бяха ръководители на много европейски страни, представители на ръководството на САЩ. И всички те не се стесняват на публични изявления в Скопие да агитират за гласуване на референдума в полза на Преспанския договор /за новото име на Република Македония/. Ако това не е намеса, не знам какво можем да наречем намеса\", каза Лавров.\"Приканвам ви да погледнете в медиите, в социалните мрежи, в интернет какво казва Русия по този повод. Не казваме нищо, което да може да се изтълкува като агитация за едно или друго гласуване\", подчерта министърът.Референдумът за новото име на Македония - Северна Македония, ще се състои на 30 септември.", "date": "2018.09.22", "title": "Лавров: САЩ и Европа се месят в работите на Македония, агитирайки за новото име"}
{"url": "https://offnews.bg/kultura/take-that-izdava-album-i-tragva-na-turne-688553.html", "text": "Take That издава албум с най-големите си хитове и тръгва на турне във Великобритания и Ирландия през 2019 г., за да отбележи 30-годишнината си, съобщи Контактмюзик.Албумът е озаглавен \"Odyssey\" и трябва да излезе на 23 ноември. Изпълнителите пуснаха водещия сингъл от предстоящия албум - \"Pray\".Работата над албума е координирана от продуцента Стюарт Прайс.\"Някои песни бяха преработени, но без да съсипем онова, което най-много се харесва на феновете”, каза Барлоу.„Трябваше да сме почтителни, но същевременно имахме амбицията да създадем нещо ново”, споделя той.", "date": "2018.09.22", "title": "Take That издава албум и тръгва на турне"}
{"url": "https://offnews.bg/sviat/atentat-po-vreme-na-voenen-parad-v-iran-naj-malko-24-sa-zaginali-obn-688552.html", "text": "Въоръжени мъже откриха огън по време на военен парад в югозападния ирански град Ахваз, съобщи държавната телевизия, цитирана от БТА.Най-малко 24 души са загинали, а 50 са ранени. Сред загиналите е и 4-годишно дете.В информации на ирански медии за атаката нападателите са наричани \"такфири\" - термин, използван обикновено, когато става дума за бойци на Ислямска държава. Нападението бе извършено в деня, в който Иран отбелязва празника на въоръжените си сили с военни паради в столицата и в други населени места.На 7 юни 2017 г. ИД извърши координирани атаки по парламента и храма на аятолах Рухола Хомейни в Техеран. Това бе единствената атака на сунитските екстремисти в шиитски Иран, който е замесен в конфликтите в Ирак и Сирия, където ислямистите от ИД едно време контролираха обширни територии, отбелязва Асошиейтед прес.Тогава в това координирано нападение бяха убити 18 души, а над 50 бяха ранени. Нападателите с Калашников и експлозиви нахлуха в парламента по време на пленарна сесия и организираха продължителна обсада. Въоръжени мъже и камикадзета пък нападнаха мавзолея на Хомейни в Техеран. Двойната атака тогава потресе Техеран.", "date": "2018.09.22", "title": "Атентат по време на военен парад в Иран, най-малко 24 са загинали (обновена)"}
{"url": "https://offnews.bg/futbol/trenior-napusna-vereia-sled-9-dni-688558.html", "text": "Цирковете в елитния Верея продължават с пълна сила. Едва 9 дни, след като пое заралии, Людмил Киров напусна отбора, пише \"Тема спорт\". Той води тима само в гостуването на Лудогорец преди седмица, загубено с 1:2, като заяви след мача, че вярва в спасението на отбора, който все още е без победа, и че тепърва ще подобрява представянето си.В неделя тимът приема Дунав. Интересното е, че Киров е спряган да поеме именно \"драконите\".\"Още след мача с Лудогорец имах желание да си разтрогна договора с Верея по причини, които не искам да коментирам. Такава ми беше принципната уговорка с президента Галин Михайлов\", каза пред \"Тема спорт\" Киров, като добави, че пътува към родния Русе. Той уточни, че просто се прибира в града.\"Имаме си треньор в момента и това е Цветомир Младенов. Той ще води отбора срещу Верея\", пък бе лаконичният коментар на президента на Дунав д-р Симеон Симеонов пред изданието. Според запознати не е изключено през следващата седмица Киров, който бе помощник на русенци при Веселин Великов, все пак да застане начело на тима. Той обаче не притежава нужния лиценз \"Про\".Така утре начело на Верея в домакинството на Дунав ще застане предишният треньор на отбора - сърбинът Небойша Лекич.Интересното е, че в последните две седмици той не бе допускан до заралии. Лекич дори пътува до Разград за срещата с Лудогорец, като е настоявал да седне на пейката, тъй като твърдял, че има действащ договор с отбора от Стара Загора и е законният треньор на тима. Той бе освободен след скандал с българските играчи в отбора, които не е ясно как ще приемат неговото завръщане.Промяна във Верея има и на ръководно ниво, съобщава изданието. Николай Демирев вече ще е силната фигура в клуба. Той става изпълнителен директор, като ще отговаря и за спортно-техническата част. Наскоро собственикът Галин Михайлов е подписал договор с руски инвеститор, който ще подсигурява финансирането. Контрактът е до юни 2019 година. Властта обаче засега остава в ръцете на Михайлов.", "date": "2018.09.22", "title": "Треньор напусна Верея след 9 дни"}
{"url": "https://offnews.bg/kultura/preporachvame-vi-sons-of-apollo-v-antichnia-teatar-v-plovdiv-688455.html", "text": "Тази вечер от 19.00 часа на сцената на Античния театър в Пловдив ще излезе новата американска прогресив метъл група Sons of Apollo.Те идват у нас в пика на своята слава, а концертът им е част от световния музикален форум \"Sounds оf thе ages 2018\". Sons of Apollo издаде дебютния си албум \"Psychotic Symphony\" през есента и получи редица престижни награди. Организаторите обещават наистина уникално шоу, защото музикантите ще свирят и с орекестър. Във втората част на концерта Sons of Apollo ще представят заедно с музикантите от Държавна опера Пловдив серия световни хитове, избрани от феновете им в официално онлайн допитване. ", "date": "2018.09.22", "title": "Препоръчваме ви: Sons of Apollo в Античния театър в Пловдив"}
{"url": "https://offnews.bg/horoskop/horoskop-za-22-28-septemvri-ot-antonia-mechkova-686267.html", "text": "Понеделник-четвъртък са по-трудни дни за вас, гледайте от дреболии да не се стига до сериозни спорове, и то с близки, които често са ви подкрепяли. Сега Овните имат задача да поддържат равномерно темпо в работата и с бдителност да преодоляват възникващите проблеми, може да са на път или заради чужда непредпазливост. В петък вече ще почувствате прилив на сили, направили сте толкова много и от все сърце за обичаните хора, че жестовете ви няма как да останат неоценени. Ако търсите любовна връзка, нека да е с такт и търпение...Сега имате доста поводи за празнуване, но и немалко делови тревоги, така че където и да сте – действайте предпазливо, за да не ви ощетят. Някои ще се мъчат да хитруват на гърба на колеги и партньори, от понеделник до сряда гонят големи амбиции, чувстват се непогрешими. Не е така, макар че околните не могат да отрекат приноса ви в екипа, чертаете си реалистични планове. Ако Телците имат здравословни проблеми, да не отлагат срещата със специалист, ще се възстановят по-скоро. В любовта затруднения, та не бързайте с решения.Това 7-дневие не е най-спокойно за вас, вероятни са неразбирателства с по-близки. Близнаците ще избягват да се месят в чуждите спорове през уикенда, може би очакват съдействие от приятели, роднини... Е, ще се справите със своите проблеми и сами, но не веднага, няма да е леко. От понеделник до сряда сте твърде придирчиви, не е време да се нагърбвате и с нови задължения към колеги и познати дори да зависите от някого. В петък може да прокарате свои идеи за бизнес, но внимавайте да не ви противопоставят на шефове, клиенти.Хубав период и в деловата, и в личната сфера, усилията ви носят желаните резултати. Е, през уикенда Раците проявяват повече амбиции отколкото е редно за момента, още в понеделник ще разберат: трябва да приключат стари неща, пък после да се втурват в новите. В сряда-четвъртък ударението е върху финанси – имате притеснения, но успявате да се справите и с това. В петък сте някак припрени, но на срещи с роднини и познати ще се родят нови идеи, а и вие имате план в запас, обичта ви окриля да се изявите, да печелите авторитет.Динамично 7-дневие, затова до понеделник не бързайте с приказки, ако не сте си изяснили по кой въпрос как ще действате. Някои Лъвове доста зависят и от плановете на влиятелни хора, далновидно и с такт ще привлекат одобрение за идеите си. А и трябва да се каже, че сте преценили точно силите си, вместо да разчитате на чужди обещания. Е, във вторник не бъдете толкова критични, от сряда и четвъртък нещата се оправят, ако поемете самостоятелни инициативи, те ще са успешни. С любим преодолявате най-внимателно неразбирателства...Периодът е динамичен и за вас, навярно усещате, че трябва да отделите повече внимание на партньорствата. В деловата сфера Девите имат доста шансове, да преценят точно кои да използват. Не е нужно да коментирате пред колеги и познати, от сряда възникват куп проблеми, споровете бързо ще се изострят. В петък вече ще сте овладели противоречията, влизате и в нови сътрудничества, ще са ползотворни. Ако идеите ви са свързани с големи промени, творчество, бъдете търпеливи и упорити, най-близки ви разбират добре и ще ви подкрепят.Дойде момент да се заемете с по-амбициозните си делови планове, пълни сте с енергия, шефове ви ценят и подкрепят. Везните да не се лъжат, че нещата ще стават лесно – в петък пречките са бол, те даже ще смятат: усилията им са си нахалост. Не са, май трябва да отделите повече време да се рекламирате, а и да укрепвате екипа си – през уикенда ще има разногласия, във вторник следва да уредите финансови и административни неща. Имате и поводи за празнуване с по-близки, обаче харчете много разумно и не давайте повод за никакви клюки.Периодът е напрегнат, нищо чудно да обтегнете отношения с близки, но няма да позволите да ви налагат мнение, да ви диктуват финансови решения. Доста Скорпиони са прави да държат на плана си, да се дистанцират деликатно даже от приятели, ако не ги разбират. Стъпка по стъпка ще уредите път, начинания, обмислили сте ги в детайли и ако в петък се наложи, ще обновите стратегията си. Сряда и четвъртък дават простор за амбициите ви, вероятно с подкрепа за кариера и печалби. В личната сфера знаете какво искате и как да го постигнете.Следващите дни носят доста поводи за празнуване, а има и от какво да бъдете доволни в дейността си. Стрелците да не се увличат, от събота до четвъртък е важно да укрепват новите си партньорства, делови или лични, те ще влияят силно на кариерата им занапред. Обаче купоните карат някои да отстъпват на чужди капризи, да пилеят време, сили, средства. В понеделник избягвайте спорове, във вторник уреждайте стриктно финанси и съюзи, ще си спестите неприятни изненади в петък. Царе сте на флирта, а понякога може да навреди.За вас периодът е напрегнат, чертаете си високи цели, изяснявате трудни теми. През уикенда Козирозите отделят повече време на домашните, да ги поглезят някак, подкрепата на близките им е доста важна. От понеделник се втурвате подир амбициите си в службата, но за едни планове е рано, а за втори надали ще получите веднага помощ от познати и приятели. В сряда и те, и колегите ще заработят по-усърдно в екип с вас, в четвъртък можете да привлечете и други сътрудници. Усилията ви убеждават, няма нужда от много приказки...Като изключим четвъртък, когато ще се чувствате доста уморени и изнервени от работата и общуването, останалата част от 7-дневието ви изпълва с много оптимизъм. Водолеите отдавна упорстват по делови и лични задачи, шансът им се усмихва още в събота. В понеделник напредвате по самостоятелните си проекти, във вторник успявате и в екип с по-влиятелни професионалисти, в сряда стабилизирате нови бизнес съюзи. Ще съумеете да подредите нещата така, както вие смятате най-добре. В любовта – късмет, дълготрайна хармония.Четвъртък е най-напрегнат и за вас, но можете да избегнете спорове и особено с близки, обикновено сте разчитали на подкрепата им. Рибите да проявяват търпение, в работата късметът няма да им се усмихне на часа. От понеделник ще търсите влиятелно покровителство, във вторник няма да забравите и своя бизнес инициатива. Упорството ви е завидно, но следва да го съчетавате с такт и постоянство, добрите вести и доходи ще дойдат скоро. Трябва да помислите за тонизиране, любовта ще ви дава вяра и настроение, а грижите ще отшумят.", "date": "2018.09.22", "title": "Хороскоп за 22 – 28 септември от Антония Мечкова"}
{"url": "https://offnews.bg/lajfstajl/riana-stava-poslanik-na-barbados-688549.html", "text": "Певицата Риана става посланик на Барбадос, съобщи БГНЕС. Тя е назначена за \"извънреден и пълномощен посланик\" на Карибския остров, където е родена.\"Риана дълбоко обича тази страна и това се отразява в нейните филантропски дела, особено в областта на здравето и образованието. Тя също така показва патриотизма си, като държи на страната си и на острова като свой дом\", заяви премиерът на Барбадос Миа Амор Мотли.\"Освен успеха си като поп икона, тя показа също така творческо усещане и финес в бизнеса. Затова има смисъл да я ангажираме и да я насърчим да работи по-усърдно за нашата мисия да преобразим Барбадос\".Риана обяви, че е горда от новата си роля. \"Очаквам с нетърпение да работим с премиера Мотли и нейния екип, за да преобразим Барбадос\", посочи тя.Певицата подкрепи Мия Амор Мотли на изборите през май миналата година.В продължение на 10 години Риана беше културен посланик на бившата британска колония и промотира острова си по целия свят и дори приветства принц Хари в столицата Бриджтаун за 50-годишнината от независимостта на Барбадос, през декември 2016 г.", "date": "2018.09.22", "title": "Риана става посланик на Барбадос"}
{"url": "https://offnews.bg/obshtestvo/dnes-zatvariat-shipchenskia-prohod-zaradi-rali-688495.html", "text": "Днес, от 9:30 ч. до 19:30 ч., и утре - от 7:30 ч. до 17:30 ч., ще бъде ограничено движението през Шипченския проход - път I-5 Габрово - Шипка в участъка от 155-ти до 183-ти км. Спирането на трафика е за провеждането на автомобилното планинско състезание „Шипка – Дамасцена 2018“, съобщиха от Агенция \"Пътна инфраструктура\" (АПИ).По време на състезанието трафикът ще бъде пренасочен през Прохода на Републиката - път II-55, по следните обходни маршрути:За пътуващите от Габрово към Казанлък МПС ще се насочват към Прохода на Републиката от кръстовището с път III-552 Трявна - Белица - Вонеща вода до път II-55 Проход на Републиката и след това по подбалканския път I-6 до Казанлък и обратно;За пътуващите от Велико Търново към Казанлък трафикът ще се отклонява при разклона за град Дебелец по път II-55 Прохода на Републиката и след това по път I-6 до Казанлък;За пътуващите от Стара Загора до Велико Търново движението ще се отклонява на пътен възел „Мъглиж“ на подбалканския път I-6 в посока път II-55 Проход на Републиката - Велико Търново.Необходимо е шофьорите да карат внимателно, да спазват поставената сигнализация и указанията на „Пътна полиция“.Движението на моторните превозни средства по път I-5 (E85) ще бъде възстановено след 19:30 ч. днес и след 17:30 ч. утре.", "date": "2018.09.22", "title": "Днес затварят Шипченския проход заради рали"}
{"url": "https://offnews.bg/na-tozi-den/chestvame-nezavisimostta-na-balgaria-688452.html", "text": "Днес честваме 110 години от обявяването на Независимостта на България.Независимостта е провъзгласена с Манифест на 22 септември 1908 г., прочетен от Фердинанд І в двора на църквата \"Св. 40 мъченици\" в старопрестолния град Търново.След това министър-председателят Александър Малинов прочита отново манифеста на историческия хълм Царевец пред събралото се хилядно множество.Провъзгласяването на Независимостта на България е политически акт, с който се отхвърля васалната зависимост на България от Османската империя, наложена ѝ от Берлинския договор от 1878 г.Провъзгласяването на независимостта не само е голям успех за българската дипломация, но и след него васалното княжество започва да се нарича царство България, а българският владетел вече се титулувал цар.22 септември е обявен за официален празник с решение на Народното събрание от 10 септември 1998 г.", "date": "2018.09.22", "title": "Честваме Независимостта на България"}
{"url": "https://offnews.bg/politika/ninova-neka-badem-svobodni-v-mislite-si-i-nezavisimi-v-dejstviata-si-688555.html", "text": "\"Днес отбелязваме 110 години от Независимостта на България - едно национално и държавно постижение\". Това написа във Фейсбук лидерът на БСП Корнелия Нинова.Тя добавя, че и днес независимостта не е титла, която получаваш наготово, а всекидневен избор- какъв да бъдеш.\"Нека бъдем свободни в мислите си и независими в действията си. Честит празник, българи\", посочи още лидерът на левицата.", "date": "2018.09.22", "title": "Нинова: Нека бъдем свободни в мислите си и независими в действията си"}
{"url": "https://offnews.bg/sviat/zamestnik-glavniat-prokuror-na-sasht-predlozhil-tramp-da-bade-zapisvan-688554.html", "text": "Заместник главният прокурор на САЩ Род Розенстайн, който отговаря за разследването за предполагаемата намеса на Русия в президентските избори в страната през 2016 г., предложил миналата година президентът Доналд Тръмп да бъде записван тайно и членове на кабинета да бъдат убедени да се позоват на конституционна поправка, за да бъде отстранен държавният глава, пише в. \"Ню Йорк таймс\", цитиран от Ройтерс и БТА.Розенстайн направил тези предложения през пролетта на 2017 г., след като Тръмп уволни директора на ФБР Джеймс Коми. Те така и не се реализирали, твърди \"Ню Йорк таймс\", като се позовава на хора, уведомени за тези развития лично или от паметни бележки, написани от служители на ФБР, включително Андрю Маккейб, който оглави временно агенцията след уволнението на Коми.Друг американски ежедневник, \"Вашингтон пост\", също съобщава за предложенията на Розенстайн, цитирайки бележките на Маккейб, който в началото на тази година бе принуден да се оттегли като и. д. директор на ФБР.В изявление заместник главният прокурор на САЩ опроверга публикацията на \"Ню Йорк таймс\" като \"неточна и фактически невярна\". Розенстайн обвини анонимните източници на вестника, че преследват користни цели.Първоначално президентът на САЩ не реагира на тези медийни публикации. Тръмп отказа да отговори на репортерски въпроси по случая.По-късно президентът на САЩ обаче намекна за конфликтите си с представители на министерството на правосъдието в реч на многолюден предизборен митинг в щата Мисури на републикански кандидат за Сената.\"Просто погледнете какво бива извадено на показ в нашето министерство на правосъдието. Имаме страхотни хора в министерството на правосъдието. . . Но и някои наистина лоши. Видяхте какво се случи във ФБР. Всички те си отидоха. Все още обаче има останала воня и ще се отървем и от нея\", каза Тръмп.Според \"Ню Йорк таймс\" и \"Вашингтон пост\" Розенстайн е инициирал дискусии за 25-ата поправка в конституцията на САЩ, която се отнася за въпроса за наследяването на президентите, включително при неспособност да изпълняват техните задължения, и очертава в общи линии как кабинетът може да реши дали даден държавен глава вече не е способен да се справя със своите функции. \"Ню Йорк таймс\" пише още, че американският заместник-главен прокурор казал на служители на министерството на правосъдието и на ФБР, че тайните записи на Тръмп може да бъдат използвани, за да бъде изложен на показ хаосът в администрацията.Розенстайн често е взиман на мушка от привържениците на президента на САЩ за това, че през май миналата година назначи специалния прокурор Робърт Мълър да води разследването за предполагаемата руска намеса в американските избори и евентуалната координация между Москва и предизборния щаб на Тръмп, отбелязва Ройтерс.", "date": "2018.09.22", "title": "Заместник главният прокурор на САЩ предложил Тръмп да бъде записван тайно"}
{"url": "https://offnews.bg/obshtestvo/vazstanovka-na-obiaviavaneto-na-nezavisimostta-napraviha-vav-veliko-ta-688551.html", "text": "Възстановка на обявяването на независимостта на България беше направена във Велико Търново. Милен Иванов и Иван Митев влязоха в ролите на княз Фердинанд и министър-председателя Александър Малинов.Милен Иванов като княз Фердинанд изчете манифеста, с който е обявена независимостта на страната.Манифестът е написан на ръка от тогавашния премиер Александър Малинов и е подписан от Фердинанд и министрите. Той е прочетен от княз Фердинанд в църквата \"Свети 40 мъченици\" във Велико Търново. След това Фердинанд решава, че търновската общественост трябва да се запознае с него. Качват се на крепостта Царевец, където се събират много хора, и Малинов прочита документа.Ето и текста на манифеста:", "date": "2018.09.22", "title": "Възстановка на обявяването на независимостта направиха във Велико Търново"}
{"url": "https://offnews.bg/nashite-avtori/zashtoto-e-krasiv-razkaz-ot-zdravka-evtimova-688232.html", "text": "Аз съм Сияна, все още омъжена. За същия човек, Христо. Ето какво смята майка ми за моя живот:- Слушай какво ще ти кажа, глупачке, и си го запиши някъде.Мама е много хубава, все още се говори, че била най-красивата фуста на юг от Витоша, а на юг от Витоша освен кал и побойници, има само змии през лятото и пиявици през есента.- Ако искаш да останеш тука и ако настояваш да ти изтекат очите от четене, още отсега си купи въже да се обесиш. Ако не си сложила очила и не си станала неврастеничка, ако не си задлъжняла на куцо и сакато - завършиш университета с пълно отличие. Моля! Ще станеш педагожка в техникума по мениджмънт на туризма – с други думи ще обучаваш неграмотните в „Манджата”. Ще взимаш толкова, щото да се обличаш завинаги от втора употреба и в къщата ти ще мирише на препарати за убиване на въшки – мама стиска носа си и продължава съвсем спокойно: - Един път в годината ще отидеш на екскурзия до Русе и ще се хвалиш с това на другите педагожки. Учениците ще споделят: - „Колко е тъпа математичката ни“ и ще са прави, макар че ще идват напушени или пийнали в часовете. Докато им припяваш за Питагор и теоремата му, те ще забодат чела на чиновете, ако въобще благоволят да се дотътрят на училище. Ще ти се обаждат през ден разни фактори да изпиташ детето. Ако изпиташ детето и му оформиш двойката, която заслужава - не!, за която реве с пълен глас - ще пукнат гумите на 18-годишната ти кола. Ще надраскат с отвертка „парцал“ и „говедо“ на капака. Ще те срещнат, както се прибираш някоя вечер, и ако не ти счупят гръбнака, със сигурност от носа ти ще изтече толкоз кръв, че ще хванеш анемия. Ако пишеш на детето петица, както обикновено се получава, бащата ще е недоволен, защото келешът му вкъщи според бащата е гений. Тогава в града ще започнат да приказват, че трябва да те запрат в психиатрия; ще коментират, че си купила палтото от евтиния „Втори Шанс“, където се предлагат дрехи на умрели. Но ако оцениш детето с шестица, ти донасят в торба бутилки уиски, шоколадови бонбони, френски шал; канят те да пазаруваш с отстъпка в магазина на родителя; подаряват ти безплатна почивка на море; очакват те на рождения ден на отличилия се наследник на бизнеса. Той не може да напише думата „адрес“ – пише адрез, и оформя „майка“ като маика. И този господин завършва с по-висок успех от тебе, моето момиче, дето си си вадила очите с алгебра, геометрия и литература. Този човек, скъпа дъще, утре става директор на училището, където ще преподаваш ти.Мама хапва три лешника и се усмихва.- Колко жалко, Сияно, че има някое бедно хлапе, глупаво както беше ти, което се съдира от учене. Майка му е в Мюнхен и чисти тоалетните на щастливите мюнхенски граждани, баща му е в Барселона и слага плочки в апартаментите на барселонците. А детето живее при баба си. Чете ли чете, съучениците му са убедени, че е ненормално и го оставят да седи само по цял ден - както седеше ти, Сияно. Както ти мухлясваше над книгите. Не искаш да останеш на юг от Витоша. Нали?Майка ми обикновено не дрънка толкова, което ме кара да мисля, че е ударила едно уиски. Прави го рядко, но аз се радвам – тогава ми говори и то по много. Ние живеем двете. С баща ми се развела, което не пречи да ме праща до него с цел извличане на финансов ресурс. Тя е учителка по математика. След баща ми у нас дойде един инженер, който много бързо се разболя и аз не зная от какво – пушеше, кашляше. Мама бързо го закара при майка му. После пристигна още един инженер. Той приказваше много, гласът му ми беше неприятен, но човекът разполагаше с доста пари. Лошото беше, че дъщеря му често ни навестяваше да проси финансов ресурс.Тя беше нагло момиче и твърдеше, че мама е съсипала семейството им. Добре че и този се разболя. Не мога да кажа от какво, мама лично ме помоли да събера дрехите му в един чувал и двете заедно го закарахме при бившата му жена. Всъщност, още не се бяха развели, но жената отказа да го приеме. Мама остави инженера пред входа на блока, а аз донесох чувала му с дрехите, които собственоръчно бях събрала от спалнята. Задържах само един негов шал – копринен, от Япония - и почти новите му маратонки, които подарих на едно момче. Общувах с момчето няколко пъти, реших, че не си струва, и си прибрах маратонките. 44-ти номер. Бях харесала друго момче от математическата гимназия, но той носеше номер 43. Това беше причината да се осведомя кой от съучениците му носи 44.За моя радост едно от момчетата беше високо, красиво, не се дрогираше и дори не пушеше. Маратонките бяха почти нови и му ги подарих. След няколко месеца се разделихме, беше потискащо ревнив, приказваше много. Прибрах си маратонките, хубаво е, че №44 е един много широко разпространен номер сред учениците в математическата гимназия. Не се наложи да търся дълго. Първият приятел на дърдоркото получи маратонките и дълго време бяхме привързани един към друг.Но да се върна към втория инженер на мама. Съпругата му не пожела да го вземе и да го прибере. Мама обясни – Аз нямам никакъв ангажимент към господина - и го остави изпружен пред блока. Аз обаче нали бях задържала маратонките и копринения японски шал, се обадих на дъщеря му, онази досада, която непрекъснато ни посещаваше с цел извличане на финансов ресурс. Тя ме отряза:– Имам класно утре, извикайте бърза помощ.Аз извиках бърза помощ, но мама не можеше да чака повече, имаше съвет в училище или може би частен урок, не помня точно какво. Щях да забравя за този човек, ако след месец-два не беше дошъл у нас да моли мама за заем. Мама има основен принцип, не дава заем на никого. Аз я разбирам. Човекът помоли за паница супа и мама каза:- Тази вечер не съм готвила.Понякога тя твърдеше, че онова, което образованието натрупа в главата ти, никой не може да ти отнеме. Затова учех много, исках да бъда най-добрата, математиката ми вървеше. Докато хората четяха условието на задачата, аз имах отговора, виждах белите конци – не! белите въжета - с които бе съшита задачата. Явявах се и блестях на математически олимпиади, амбиции ме блъскаха от вси страни, но Господ очевидно имаше нещо напротив да се изкача на върха на научното поприще. Уменията ми – прилични, но приличното не струва пари. Рекох си - добре, ще избутам магистратура - и какво? Учителка по математика в местната гимназия. Поддържах отношения с блестящи мъже, но от тях само един ми предложи брак.Христо.Беше красив като икона и много глупав. Още докато беше малка, казах на дъщеря си, която имах неблагоразумието да родя:- Ожених се за баща ти, не защото е красив, макар че се надявах да си красива като него. Взех го, защото е глупав.Даваше ми всичките пари, които спечелваше. До стотинка. Ако нещо скриеше, след два дена ми носеше подарък – парфюм. Смърди, та не се трае от парфюм, но някак приятно ми ставаше. … или някое украшение. Нищо не струва, все едно парите е метнал за кравешка фъшкия, но на мене ми беше хубаво. Доста момчета носиха маратонките номер 44, но никой не ме е гледал както Христо. Казваше ми:- Искаш ли, Сиянке, да те прегърна и да те нося ей до оня връх на Голо бърдо?- Защо да ме носиш, глупчо? – питам аз.- Ами така.Вземахме да ядем нещо – например русенско варено – Христо изяждаше тлъстото, за мен избираше най-хубавото.- Хапни си, Сиянке – никой не е правил така за мене и затова се заблудих. Помислих, че гадният живот поне един път е прецакан. Веднъж Христо се наведе и целуна земята.- Какво правиш? – попитах го аз.- Целувам стъпките ти – отвърна той.- Защо?- Когато целунеш стъпките на някое момиче, те се връщат при тебе.Беше ме страх от нея обаче, от майката на Христо – Елена. Двете с майка ми се различаваха както Сахара от Северния полюс.Говореха за Елена - правела мехлеми за болни колене и крака, доста пари смъквала. Народ болен, все нещо го боли. Ако дете се уплаши, дъртата му баела и го засипвала с брашно. Разместени кости и изкривен гръбначен стълб намествала, пък добавяха – имала пищов.- Добре дошла, Сияно – посрещна ме първия път тя. – Да се разбирате с Христо и господ да ви даде деца.Беше висока и тънка като дуло на ловджийска пушка, очи тъмни – каквато черна зеницата, толкова черен ирисът около нея. Тежко лице, не оставя място за усмивка.- Ето - каза тя. – Това е пръстен. Даде ми го моята свекърва на времето. – Поясни, ако случайно не съм разбрала: - Да се разбираш с мъжа си. Дано Господ ви даде деца.- Хубаво – казах ѝ. Не харесах как ме наблюдаваха тия очи, като отрязани от черна кожа за обувки. – Няма да ти викам „майко”. Аз имам само една майка. Ще те наричам по име – Елена.Дулото на пушката не каза нито дума. Подаде ми нещо, което беше сготвила – пиле. След това седна, придърпа чинията си – и в нея имаше пиле - и започна да яде.- Ами добре... много добре – подхвана бащата на бъдещия ми мъж. Христо беше наистина много красив. Обръщаха се след него, но той виждаше мене, като че някой му беше извадил очите и ги беше залепил за моето лице. Но баща му – посребрени слепоочия, пропаст дълбоки зелени очи – такъв екземпляр не бях срещала, високо чело...- Хайде… добре… хайде, седни момиче - каза този красив човек. Гласът му беше красив, бездънен като езеро, плътен. Той ми сипа вода в чаша. – Искаш ли нещо друго, момиче? – и ми се усмихна.- Как се казваш? – попитах го, макар че отдавна знаех. Казваше се Дамян, бил благ на характер, кротък - като овца го водела оная мотика, дето вместо очи имаше сандъче с куршуми. - Дамян се казвам, момиче - отвърна човекът. – Викай ми Дамяне или Даме, както искаш. Все ще ми е добре.- На тебе може и „татко” да ти казвам – рекох, после се замислих едно дълбоко, но на мене това не ми е нужно. Нали споменах – докато хората прочетяха условието на задачата, аз вече бях изчислила отговора. Извадих от джоба си пръстена, който мотиката ми беше дала и ѝ казах:– Вземи си го. Може да нямам деца и ще се ядосваш, че си ми го дала.Беше есен тогава, студено, листата още се мъчеха да не изпопадат от дърветата и беше тихо около чиниите с пиле.- Градът е малък – казаха по едно време очите, челни като нощ на човек с висока температура. – Чуват се разни работи.- Какви точно? – попитах я. Тогава в очите ѝ нещо се скъса или може би пламна. Нещо се изля от тия озъбени очи. Малко ме хвана страх. Не малко, доста.- Мамо! – каза Христо и стана от стола, забравил да остави чашата с червено вино. Заприлича ми на отрязана глава тази чаша.- Едно момче не можеше да спре да повръща – започна бавно, сякаш къртица копаеше земята към мене, черният ѝ глас. – Това момче дойде да го лекувам. Каза, че си му подарила някакви маратонки, после си си ги прибрала. Момчето до лудницата стигнало, не знаеше дал ли е, взел ли е, пил ли е, спал ли е.- Сигурно много пари са ти плащали родителите му, докато си го лекувала – казах аз. – Разправят, че услугите ти стрували скъпо.- Момчето беше се надуло като плондер от лекарствата, дето го бяха тъпкали докторята. Наричаше кучето ми Сияна – шест месеца го наричаше така. Накрая момчето се оправи.- Значи си печелила добре – отбелязах аз. – Напълнила си престилката с честни левчета.- На още едно момче си дали тези маратонки – продължиха очите. – Но то беше по-кораво. За две седмици се оправи. Две седмици нарича кучето ми „Сияна” и кучето взе да отслабва. Мислех, че ще умре, а аз си обичам кучето, от малко пале го гледам, та исках да отпратя момчето. Момчетата наричаха кучето ми с твоето име. Отпадна му козината.Имах чувството, че зелето в чинията пред мене се е запалило.- Кучето ми умря – каза старата. – Взех си ново пале, кръстих го със същото име - Гашо.- Много добре – похвалих я. Ръцете ми сигурно трепереха, но аз знаех какво да правя, като някой ме докара до треперене. Седнах и започнах да ям – първо пилешкото месо, после отпих от червеното вино, което ми беше сипал непоносимо красивият мъж със сребърните слепоочия. Накрая се обърнах към нея, Елена. Не зная дали гласът ми е треперел, но едва ли е имало някакво значение.- Елена, били ми наляла малко вода, моля?Радвам се, че тя ме изгледа много слисано, дори зина изненадано. Беше ми хубаво да я гледам така. Не ми наля вода, но красивият мъж със сребро над челото скочи като катеричка и дотича с чаша в ръка.- Това е най-хубавата ни чаша – подхвана той. – Само тя е от истински кристал. Купих я за сватбата на сина.- Мерси, тате – благодарих му. Изядох много бавно и много тихо цялото ядене в чинията си, отидох до печката. Фурната ѝ блестеше. - Ако все пак имам дете, ще го кръстя на твоето име, Дамян или Дамяна.Помислих си как би се разфучала мама.Котлоните блестяха. Всичко, ако можеше, щеше да се пръсне от блясък. Сипах си напук още зеле, избрах най-хубавото месо и го изчегъртах от тавата. Натоварих чинията си, като че десет умиращи от глад войника щяха да ядат. Занесох я на масата, седнах на мястото си и полека започнах да ям. Преживях, преживях, налях си още вино и го изпих сред пълна тишина, усещайки очите от катран върху мен. Не престанах да се храня. Когато се наситих да дъвча, се избърсах с кърпата – не салфетка, а с ръчно тъканата кърпа, сигурно и тя подарена от бедната ѝ свекърва. Изведнъж се изправих без предупреждение и казах:- Хайде, Христо, да си ходим. Ще те запозная с мама.Той стана, хвана ме за ръката и излязохме заедно навън. Беше есен като невидяла дървета досега – мяташе ли мяташе злато по листата. Духаше вятър, ако можеше, щеше да изкопае плочките от тротоара.- Христо! Поноси ме! – казах.И той ме прегърна. Вдигна ме във въздуха, високо над вятъра, над плочките, над тоя град, където всичко се знае, където на съседите е известно кой номер чорапи носиш.Христо ме целуна – тихо, кротко, и тогава аз плаках. Тихо и кротко, без глас, без писък - както реват големите героини във филмите и са ми противни. Проклинам се, че сме платили на кабелната телевизия за такива бози. Той ме целуваше толкова нежно, както никой не бе правил. Никога никой. Изпи сълзите ми, изпи очите ми, изпи болката и злобата и спомена за маратонките №44. Сигурно каза „Обичам те”. Това всеки може да каже, но никой не можеше да ме понесе над есента, над тъгата, над това да знаеш: добър си, но недостатъчно, за да се махнеш от „Манджата“, от тая стисната земя на юг от Витоша. Но тя, земята, бе толкова хубава, защото тук живееше този глупчо.Хората от къщите искаха всичко да видят. Гледаха, гледаха но аз пет пари не давах за тях. Това беше първият път през живота ми, когато бях щастлива. Сигурно това е щастието – ноември, топъл като котел със супа, като плач на дете, като тава зеле и един много красив, много наивен човек. Ноемврийска улица.Щастието се ражда през ноември.Христо, защо отиде да строиш магистрали и къщи в Испания?Прекрасно. Ще се отървеш от него, беше коментарът на мама.Дъщеря ми се казва Дамяна. Малко яде. Тя е врабче. Такова хубаво дете. Красиво като баща си, още по-красиво дори. Сякаш старият вятърничав Дамян, кротък като пеперуда, с нрав като захарен памук – на него приличаше малката. Дете, което трябва да си луда, за да зарежеш. Трябва да си идиот. Но там, където отиваш, не е за деца. Хвърли хлапето на Елена – предложи майка ми. – Хак да е на Лудото Ленче.Ако не беше тази жега през юли и тия щурци, които виеха като линейки... Ако не беше… Ако не беше Риж Димитър. Той си бе запазил онези маратонки, номер 44.", "date": "2018.09.22", "title": "Защото е красив: разказ от Здравка Евтимова"}
{"url": "https://offnews.bg/politika/radev-obiaviavaneto-na-nezavisimostta-e-primer-kak-s-volia-i-reshitel-688559.html", "text": "Прокламацията на Независимостта бе триумф на българската държавност, ясен знак към Европа и света, че млада България ще отстоява с всички сили своето място сред самостоятелните, благоденстващи и цивилизовани нации. Това заяви президентът Румен Радев в свой адрес по повод тържественото отбелязване във Велико Търново на 110 години от обявяването на българската Независимост.„Този мащабен исторически акт не бе случайна стъпка. Със самочувствие и достойнство, с дипломатическа мъдрост и историческа дързост българската нация успя за броени години да изгради завиден политически, икономически и духовен потенциал, който да гарантира здравите устои на нова България“, се казва още в поздравителния адрес на държавния глава.Румен Радев припомня, че за по-малко от три десетилетия нашите предци уверено и последователно изминаха трудния път от Освобождението през Съединението на Княжество България и Източна Румелия до извоюването на пълния и безспорен суверенитет на страната ни.„Вярвам, че успехът на българската независимост бе нагледен пример как с воля, единство и решителност нашият народ може да бъде господар на съдбата си“, подчертава още в своя адрес Радев.", "date": "2018.09.22", "title": "Радев: Обявяването на Независимостта е пример как с воля и решителност народът ни може да е господар на съдбата си"}
