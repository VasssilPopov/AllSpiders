{"url": "https://offnews.bg/obshtestvo/tezhkobolna-balgarka-v-brazilia-speshno-se-nuzhdae-ot-sredstva-za-da-679588.html", "text": "Семейството на тежкоболна българка, заминала за лечение в Бразилия, отчаяно търси средства за специализиран медицински транспорт, за да може тя да се завърне в България. Надеждата им е да съберат сумата чрез дарители.Пътуването със самолет струва непосилно скъпо, защото за такива пациенти се налага на борда да има специално оборудване и да ги придружава медицинско лице.Теодора Маджарова живее в София със съпруга си и двете им малки деца. Преди две години тя чува за тежката диагноза: рак на гърдата. Впоследстие заболяването засяга и мозъка ѝ. Лекарите не дават шансове за оздравяването ѝ и както много хора в нейното положение, жената започва да разучава алтернативни методи за лечение. Търсейки надежда за изцеление, научава за бразилеца Жоао де Деус, сочен за трансмедиум, духовен лечител, помогнал на много хора от цял свят. Оказва се, че групи за посещение при него се организират и от българи. Така Теодора заминава за латиноамериканската държава.\"След посещението при него тя не само не се излекува, а се влоши много. Наложи се да постъпи в болница в град Агуас де Линдоя\", споделя пред OFFNews съпругът ѝ Александър Русанов. В клиниката установяват, че българката е с хидроенцефалия в резултат на метастази в мозъка. \"В тази малка болница няма неврохирург, а заради бюрократични спънки не успяхме да я прехвърлим в друга болница\", обяснява Александър. На 6 април, два дни след като Теодора постъпва в клиниката, той е вече при нея, в Бразилия. Свързва се с българското посолство. Специално подчертава, че оттам са им оказали огромна подкрепа. Изпращат им преводачка, която пристига в болницата и провежда около 50 телефонни разговора в опит да съдейства за преместването на пациентката. След отказ от 6 лечебни заведения, да приеме Теодора се съгласява единствено една частна болница. Там ѝ правят дренаж на черепната кутия, жената е с непосилни болки. След интервенцията болките спират, но тя заспива и не може да се събуди и досега. Лекарите казват, че няма с какво повече да помогнат и на Теодора ѝ остават дни, може би месец. В момента тя е на палиативна грижа. Поддържат я жива и се опитват да облекчат състоянието ѝ.Всеки момент Александър чака оферта от специализирана компания за транспортирането на съпругата си. Има готовност веднага след това да публикува дарителска сметка.Министерството на външните работи е в течение на случая, проведени са срещи с посланика на Бразилия у нас и със здравния министър на Бразилия. Проучват се различни варианти за транспортирането на жената, която не е в кома и е на самостоятелно дишане. Според съпруга ѝ на борда на самолета тя ще има нужда само от парамедик, който при нужда да подава кислород.Той не губи надежда, че ще успее да открие начин да върне съпругата си у дома.", "date": "2018.04.27", "title": "Тежкоболна българка в Бразилия спешно се нуждае от средства, за да се върне у нас"}
{"url": "https://offnews.bg/politika/vmro-sarbia-niama-miasto-v-es-shtom-v-uchilishtata-%d1%9d-se-govori-za-679570.html", "text": "Сърбия не трябва да е част от ЕС. Държава, която изкривява и открито лансира лъжи за историята, индиректно предявява териториални претенции към трети държави и асимилира чрез различни методи българското малцинство, няма място в европейското семейство.Това заявиха от ВМРО, след като техническото училище „Никола Тесла“ и църковната община в Сурдулица (на практика част от Западните покрайнини) насрочиха конкурс сред учениците в основните и средни училища в Сърбия, Република Сръбска и сръбската диаспора за \"отбелязване на една година от обявяването на сурдулишките мъченици.\"В обявата за конкурса пише, че “Сурдулишките мъченици са страдали от българските злодейства през Първата световна война на територията на югоизточна Сърбия, Вардарска Сърбия и Косово.”Освен че споменава никога несъществувалото наименование Вардарска Сърбия, в обявата има манипулативно поднесени исторически събития от Първата световна война.ВМРО \"протестира остро срещу продължаващите спекулации за български зверства в Западните покрайнини по време на Първата световна война.\"\"Сурдулишките мъченици са загинали в хода на Първата световна война сърби, за които е обвинявана българската армия. Преди година сръбската църква канонизира тези хора с доста спорни аргументи. ВМРО страда за съдбата на всеки невинно загинал във войните. В същото време този неясен от историческа и канонична гледна точка акт не бива и не може да бъде дежурно вменяван като вина на българите и България.\" - пише в позицията на ВМРО.\"Сръбските действия по отношение на населението в Западните покрайнини са истинската историческа драма в хода на Първата световна война и след това. И това не бива да се забравя, нито да се омаловажава. Изключително тенденциозно е и споменаването на Вардарска Сърбия – това показва ясно не просто непознаване на историческата истина, но и агресия спрямо историята и справедливостта, граничеща с цинизъм. Вардарска Македония, обозначена като Вардарска Сърбия, е част от Македония, която е завоювана от Сърбия след 1913 г. и обитавана от население, всеобщо признато за българско през Първата Световна война.\" - категорични са от партията с лидер Красимир Карачанов.ВМРО призовава Сърбия \"да не допуска подобни провокации – особено в моментите, когато започва европейския си път. Европейският съюз не е пространство за исторически реваншизъм и ние няма да допуснем държава с подобно антиевропейско поведение да стане част семейството на обединена Европа.\"Протест и от БрюкселЕвродепутатът от ГЕРБ/ ЕНП Андрей Ковачев също протестира \"срещу използвания език на омразата срещу България.\"\"Основната идея на Европейския съюз е да преодолеем това, което ни е разделяло, дискриминацията, говора на омразата - това, което успяха страните в Западна Европа. За огромно съжаление в нашата съседка Република Сърбия все още явно инерцията от миналото не е забравена. Това, което в момента се прави в Сурдулица, е изключително лош опит от миналото - да се обявяват конкурси в училищата за това колко са били лоши “българските злодеи” и какво били направили. Аз категорично протестирам срещу опита отново да бъде използван такъв говор на омразата срещу България, срещу българите, да се манипулира историята. Това не е европейско поведение.\" - заяви Ковачев.\"Тези остатъци от миналото трябва да бъдат преодолени по пътя на европейската интеграция. Недопустимо е православната църква на Сърбия да участва в такива актове заедно с училищата. Поводът е т.нар. конкурс, който е обявен от училището в Сурдулица заедно с църковната общност, за това как малките деца трябва да пишат за “българските злодеяния” и за т.нар. обявени от тях Сурдулишки мъченици от Първата световна война. Да не говорим, че в този конкурс се говори и за някаква област, наречена “Вардарска Сърбия”, явно се има предвид Македония. Това не е само някаква носталгия по миналото, но е недопустимо изопачаване на историята. Достатъчно Македония беше жестоко подложена на сръбска окупация за десетилетия - както по времето на кралска Югославия, така и по времето на комунистическа Югославия и това повече не може да бъде търпяно. Надявам се много тези неща да не се повтарят и ние желаем, аз желая наистина едно европейско бъдеще на Република Сърбия и на всички сръбски граждани, надявам се и те да имат силата да преодолеят това, което ни е разделяло в миналото.\" - каза още Андрей Ковачев.Българското малцинство в Сърбия също реагираКултурно-информационният център на българското национално малцинство \"Босилеград\" в Сърбия изрази \"огорчение и тревога от провокативния конкурс\".\"Няма никакво съмнение, че това е продължение на антибългарската пропаганда и говора на омразата с цел преднамерено представяне на фалшифицирани исторически факти за събития от Първата световна война, възпитаване на антибългарски чувства и национална омраза срещу българите сред децата от сръбска народност, и чувство на вина и срам сред децата от българска народност за това, че - според организаторите на конкурса - българската армия била правила военни злодеяния. Основно призвание на Православната църква и на училищата е да възпитават вярващите и учениците в дух на мир, любов и толерантност. Основна задача на историческата наука е обективно и точно да представи историческите събития за да може да се обясни настоящето и да се извлекат поуки за мирно съжителство и спокойствие в бъдещето\" - заяви председателят на КИЦ „Босилеград“ Иван Николов.Освен че подобни мероприятия накърняват спокойствието и сигурността на лоялните граждани от български произход в Република Сърбия, създавайки атмосфера на линч, те подлагат на сериозни изпитания добросъседството и българо-сръбските отношения във всекидневния живот и в контекст на сръбското еврочленство. Политизирането на историята, вярата и образованието води до фанатизиране на нацията и формиране на национална идентичност в противовес на другите, а не заедно с тях. Още повече, че властите в Република Сърбия миналата година не позволиха отбелязването на 100-годишнината от избиването на невинните цивилни жертви и поставянето на паметна плоча с техните имена в Босилеград. Създаването на антибългарски настроения в Сърбия оправдава и насърчава асимилационната политика, нарушаването на правата на българите и създаването на социално-икономическа атмосфера за масово напускане на българските райони в Сърбия - пишат от Културно-информационния център на българското национално малцинство \"Босилеград\".", "date": "2018.04.27", "title": "ВМРО: Сърбия няма място в ЕС, щом в училищата ѝ се говори за 'български злодейства'"}
{"url": "https://offnews.bg/tenis/grigor-dimitrov-prikliuchi-v-barselona-video-679574.html", "text": "Най-добрият ни тенисист Григор Димитров загуби от Пабло Кареньо Буста с 3:6 6:7(4) и отпадна от турнира от категория АТP 500 в Барселона.Талантът от Хасково не показа най-доброто от своята игра, а това бе и негова трета загуба на клей от този опонент в досега изиграните четири мача. Испанецът пък игра своя тенис, базиращ се на връщане и контра игра и отново показа, че е един от майсторите на клея.Първият сет в мача много приличаше на този, който Григор изигра срещу Филип Колшрайбер преди седмица в Монте Карло. Играта му се характеризираше с неефективен сервис, пасивност от дъното на корта и голям брой непредизвикани грешки.Във втората част се игра без пробиви и така се стигна до тайбрек. В него испанецът поведе с 5:2 и 6:3, след което без проблеми приключи мача. Все пак Димитров заработи 90 точки за световната ранглиста и 62 945 евро.На полуфиналите Пабло Кареньо Буста ще играе срещу Стефанос Циципас от Гърция, който надделя над вицешампиона от миналия сезон и номер 3 в схемата Доминик Тийм (Австрия) с 6:3, 6:2.По-късно днес десеткратният шампион Рафаел Надал (Испания) ще играе на четвъртфиналите срещу Мартин Клижан (Словакия).", "date": "2018.04.27", "title": "Григор Димитров приключи в Барселона (видео)"}
{"url": "https://offnews.bg/temida/prokuraturata-dete-e-zastrelialo-mazha-vav-vinogradetc-a-lazar-vlajk-679571.html", "text": "Окръжната прокуратура - Пловдив внесе в Районния съд в Пазарджик обвинителния акт спрямо общинския съветник от ГЕРБ Лазар Влайков.Според обвинителния акт 6-годишно момче е застреляло Наско Тонкев - собственик на заведение в село Виноградец. Това сочат балистичната експертиза, следственият експеримент и множество други данни, съобщава Окръжната прокуратура в Пловдив.След инцидента в заведението се оказа, че пистолетът е собственост на 45-годишния Лазар Влайков - общински съветник от ГЕРБ в град Септември. През 2012 г. Влайков е изключен от структурата на ГЕРБ, след като намушкал с нож 40-годишен мъж от Пазарджик по време на свада. Година след изключването му обаче той отново е кандидатствал за членство в партията и е приет.На 31 август 2017 г. семейството на обвиняемия Лазар Влайков било поканено да празнува рожден ден на 6-годишно момче, син на негов приятел. Гостите се събрали в заведението в с. Виноградец, обл. Пазарджик, като била запазена маса за 20 души. Като тръгвал от дома си, обвиняемият не е взел необходимите мерки за сигурност относно държаното от него оръжие „Глок 21“ и боеприпасите - вместо да ги остави в мястото за съхранение, ги поставил в личната си чантичка, взел ги със себе си и с тях отишъл в заведението.В разгара на празненството имало заря, някои от гостите стреляли с газово оръжие. Когато изстрелите от газовите пистолети започнали да намаляват своя интензитет, обвиняемият Влайков решил да се похвали с новия пистолет. Той заредил пълнителя и стрелял във въздуха, след което започнал да го показва и предава на други лица, които също стреляли с оръжието. Влайков повикал при себе си собственика на заведението Наско Тонкев, за да му покаже пистолета. Тонкев също стрелял няколко пъти във въздуха.\"По същото време 6-годишното дете обикаляло около масата и проявило интерес към оръжието. Към 23,50 ч. - 23,55 ч. пистолетът се озовал, по неустановено начин, в ръцете на малолетното момче, което се намирало в градината и произвело изстрел. Куршумът попаднал в областта на горната лява мишница на Наско Т., който станал от пейката, паднал по гръб и починал.\" - пише в прессъобщението на държавното обвинение.Предвиденото от закона наказание за престъплението, в което е обвинен Лазар Влайков, е лишаване от свобода от три до десет години. Към момента той е с мярка за неотклонение „гаранция“ в размер на 8 000 лева.", "date": "2018.04.27", "title": "Прокуратурата: Дете е застреляло мъжа във Виноградец, а Лазар Влайков не е внимавал"}
{"url": "https://offnews.bg/kultura/abba-izdavat-nova-muzika-za-parvi-pat-ot-80-te-679572.html", "text": "Поп групата Абба се завърна в студиото, за да запише първите си нови песни от 80-те години насам.Музикантите коментираха чрез официалната си страница в Instagram: \"Всички ние почувствахме, че след около 35 години ще бъде забавно да се обединим отново и да отидем в студиото\", пише Би Би Си.Все още не е определена дата за издаване на новата музика на звездите, но една от песните, носеща името \"Все още вярвам в теб\", ще бъде представена през декември.Говорителят на групата заяви, че \"звукът на новата музика ще бъде познат, но модерен\". Той допълни, че Абба няма да се съберат за концерти и други изпълнения на живо. ", "date": "2018.04.27", "title": "Абба издават нова музика за първи път от 80-те"}
{"url": "https://offnews.bg/futbol/levski-otgovori-na-tcska-tova-e-dolnoprobna-lazha-679576.html", "text": "От Левски отвърнаха на нападките на ЦСКА и обвиниха, че \"червените\" разпространяват \"долнопробна лъжа\". \"Сините\" твърдят, че ще се обърнат към съда.\"\".", "date": "2018.04.27", "title": "Левски отговори на ЦСКА: Това е долнопробна лъжа"}
{"url": "https://offnews.bg/obshtestvo/kt-podkrepa-organizira-9-chasov-rok-kontcert-za-denia-na-truda-679569.html", "text": "Конфедерацията на труда „Подкрепа“ организира празнично шествие и 9-часов рок концерт по случай Деня на труда - 1 май.Шествието ще започне в 11.00 ч. от пл. “Света Неделя\". То ще премине по бул. \"Витоша\", ще продължи през моста над бул. \"България\" до хотел Хилтън, след което ще се насочи по алеята на бул. \"Черни връх\" към музея \"Земята и хората\". Там в 12:30 ч. ще започне рок концертът \"Рок за труда\".На сцената ще забият известни български рок банди и изпълнители, сред които са “Спринт”, “Синдикатът”, Васко Кръпката, “Атлас”, “Медикус”, “Rock Session”, “Хоризонт”, “Дисонанс”, Буги Барабата, “Ша-Ша”, “Георги Денков и приятели”, “Еталон”, “Fool Circle”, “Wild Child”, “The Rebels”, “Ритъм Бойс”, “Джандема”, Милена, “Блус Трафик”.Концертът ще продължи почти 9 часа - от 12:30 ч. до 21:00 ч.С инициативата КТ „Подкрепа“ има за цел да покаже, че 1 май е ден на работниците, които вече 132 години се борят за правата си.", "date": "2018.04.27", "title": "КТ Подкрепа организира 9-часов рок концерт за Деня на труда"}
{"url": "https://offnews.bg/temida/granicharite-na-letishte-sofia-ne-pusnali-tcial-samolet-bez-proverka-u-679581.html", "text": "Граничните полицаи на летище София, които на 20 март пропуснаха цял самолет пътници без проверка, са напуснали работните си места неумишлено, каза днес министърът на вътрешните работи Валентин Радев.Това показвала една от проверките по случая.Разследването по случая с митничарите на летище София продължава вече месец.След като беше разпоредено разследване защо граничните служители са напуснали работните си места, премиерът Бойко Борисов свика министър Валетин Радев, глав. секретар на МВР Младен Маринов и директора на Главна дирекция „Гранична полиция“- Светлан Кичиков, за да му докладват.На срещата Борисов беше категоричен, че всички служители, извършили нарушения, трябва да бъдат максимално тежко наказани.В последствие бяха започнати  от \"Гранична полиция\", заради пропуснатите без контрол пътници. Служителите бяха отстранени от работа до приключването на разследването, като на тяхно място бяха извикани митничари от Варна и Бургас.", "date": "2018.04.27", "title": "Граничарите на летище София не пуснали цял самолет без проверка умишлено, твърди Радев"}
{"url": "https://offnews.bg/112/zhena-i-2-detca-postradaha-v-katastrofa-mezhdu-3-koli-i-2-kamiona-679579.html", "text": " Жена и две деца са пострадали при верижна катастрофа на главен път ІІ-56, между пътен възел \"Скобелева майка\" и Скутаре (изхода на Пловдив за АМ \"Тракия\"), съобщи говорителят на ОДМВ - Пловдив, цитиран от \"Фокус\".Катастрофирали са три леки и два товарни автомобила. Сигналът е подаден в полицията към 17.00 часа.По първоначални данни жената и двете деца са леко пострадали. Към мястото са насочени екипи на сектор „Пътнаполиция“, които ще регулират трафика. В момента участъкът от пътя между пътен възел \"Скобелева майка\" и Скутаре е затворен.", "date": "2018.04.27", "title": "Жена и 2 деца пострадаха в катастрофа между 3 коли и 2 камиона"}
{"url": "https://offnews.bg/112/mikrobus-s-balgari-se-preobarna-v-sarbia-ima-raneni-obnovena-679575.html", "text": "Микробус с българи се е преобърнал в Сърбия, на пътя Ниш-Белград, предава .Нашенците се от Бургас и Карнобат.Трима български граждани са ранени, една жена е в по-тежко състояние, но нито един от тях не е с опасност за живота.Към 9.15 ч днес автобус с български туристи на бургаската фирма \"Евелин-Р\", пътуващ за Босна и Херцеговина, се е обърнал на магистралата Ниш-Белград.В него са пътували 19 души - 17 пътници и двама шофьори.Вследствие на инцидента са пострадали 13 от пътниците. Всички те са били приети в Общата болница в Чуприя и им е оказана медицинска помощ. След направени прегледи 10 от тях са изписани, а други трима остават в ортопедичното отделение. Всеки момент се очаква в Чуприя да пристигне друг автобус на фирмата, който да превози останалите 16 българи.Българският посланик в Белград Радко Влайков е посетил нашите сънародници в болницата, а консулът Георги Христов в момента е там и е в контакт с тях и с лекуващия ги екип, съобщават от външно министерство.", "date": "2018.04.27", "title": "Микробус с българи се преобърна в Сърбия, има ранени (обновена)"}
{"url": "https://offnews.bg/analizi/buntat-v-transko-se-otlaga-vmesto-tova-kontcert-na-vasko-krapkata-679580.html", "text": "Стигнеш ли до българския съд, обикновено получаваш киселини от притеснение. В дебрите на родното правосъдие „право“ и „законност“ нерядко се оказват разтегливи понятия.Затова трънчани с тревога следят знаковите  и , които дъщерната на Асарел-Медет „Евромакс сървисиз“ ЕООД и Минно-геоложката камара заведоха пред различни отделения на ВКС срещу Плана за управление на речните басейни в тяхната община.Планът бе изготвен през 2016 г. от МОСВ – Басейнова дирекция „Дунавски район“, гр. Плевен. С поддържането на исковете, въпреки резултатите от проведения на 11.06.2017 г. в Трън местен референдум, кандидат-инвеститорът в мини за злато и браншовата камара демонстрират неглижиране на гражданския вот.Той показа, че 93% от трънчани не желаят мини на територията на своята община.Ето какво, според публикация на ВКС, частната фирма и камарата не харесват в ПУРБ:- че е забранено водовземане и ползване на воден обект в зони за защита на водите - 33 „Руй“ с код BG0000313 и 33 „Руй“ с код BG0002112 при извършване на миннодобивна и миннообогатителна дейност;- че реализацията на инвестиционни предложения, свързани с миннодобивна и миннообогатителна дейност във водосборната площ по поречието на река Ерма, се допуска само след като с конкретни изследвания е доказано, че реализацията на инвестиционните предложения няма да доведе до влошаване на състоянието на повърхностните и подземните води и зоните за защита на водите.- че е предвидена възможност при разрешаване на бъдещи инвестиционни дейности в защитената зона, тези дейности да бъдат прекратени, ако се констатира влошаване на количествените и качествените показатели на повърхностите и подземните води, причинено в резултата на дейността.„Виждате ли нещо нередно в тези предписания?“ - питат ме местните хора. „Не са ли те просто доказателство, че експертите от МОСВ са си свършили работата, за която всички ние като данъкоплатци им плащаме?“ Именно това потвърди сега и шесто отделение на ВКС.Три дни след вота, на 14.06.2017 г. в обеща пред българската общественост да се съобрази с резултата от референдума. Съобщи, че зачерква инвестиционното си намерение за добив на злато в Трънско. Противно на даденото обещание рудодобивната компания обаче до ден-днешен работи по осъществяване на инвестиционното си намерение. На 22-ри януари т. г. в. „Капитал“ дори писа за австралийски инвеститор, с който „Евромакс сървисиз“ водела преговори за продажба на проекта…Трънчани са убедени, че в процесите пред ВКС правото е на тяхна страна. Общината също се включи като ответник по делата, за да даде приноса си за защита на решението, взето на референдума. Всички в Трънско обаче съзнават какъв мощен финансов, експертен и властови ресурс се е изправил насреща им. Местните хора не отхвърлят възможността ВКС да огъне закона и отмени гореописаните предпазни мерки в ПУРБ. Готвят се за протестни действия, ако това се случи. Твърдят, че няма да се поколебаят да защитят здравето и природата си. Неофициалното мото на съпротивата гласи: „С трънски инат срещу задкулисния разврат!“. За щастие на 19.04.2018 г. шесто отделение на ВКС постановиТрънско и приятелите му обаче продължават да поддържат протестна готовност до окончателно решение на ВКС и по двете дела. Следят дали ще има обжалвания пред 5-члененни състави и какво ще решат те. Бунтът на местните хора и поддръжниците им в страната и чужбина изглежда отложен, но не отменен. „Отмяна, казват трънчани, е възможна единствено ако МОСВ, всички държавни институции и българският съд уважат неотменно вота им и прекратят безвъзвратно проекта за златодобив в техния край. Местните хора осъзнават, че борбата им е станала пътеводна звезда за отстояване на граждански права в цялата държава. Решени са да извървят поетия път докрай.Същевременно в Трън трескаво текат приготовления за отбелязване на първата годишнина от референдума срещу мините.На 19.05., събота, от 18:00 ч. на градския площад ще пее не кой да е, а Васко Кръпката. „Васко“, чувам да говорят трънчани, „по майчина линия има трънски корен. Вече 30 години подкрепя борци за свобода, човешко достойнство и доброта. В този момент по-подходящ от него за нашия празник няма.“ Концертът ще е безплатен. Ще има и дегустация на нова марка бира, създадена от трънски предприемач. Васко и неговата публика се готвят да покажат в стил Уудсток (Woodstock), че отвъд комерсиалния бълвоч има музика с непреходна стойност. Възнамеряват да покажат как се отстояват граждански права с усмивка и песен на уста.Плануват от площада в Трън да прогърми вик, който да отекне и в покоите на властта:„Суверен сме, господа! Имаме права!“", "date": "2018.04.27", "title": "Бунтът в Трънско се отлага. Вместо това - концерт на Васко Кръпката"}
{"url": "https://offnews.bg/sviat/mazh-namushka-s-nozh-19-uchenitci-do-uchilishte-v-kitaj-7-zaginaha-679573.html", "text": "Мъж намушка с нож 19 ученици до училище в Северен Китай. 7 ученици са загинали, а 12 са ранени, съобщиха китайските власти, цитирани от Би Би Си. Мъжът нападнал учениците, докато си тръгвали от училище. Нападателят е задържан. Ранените са откарани в болница. Възрастта им не е известна, но според медиите става въпрос за деца на между 12 и 15 години. За момента не е ясна причината за атаката. ", "date": "2018.04.27", "title": "Мъж намушка с нож 19 ученици до училище в Китай, 7 загинаха"}
{"url": "https://offnews.bg/politika/borisov-vuchich-i-tachi-da-reshat-problemite-mezhdu-sarbia-i-kosovo-679586.html", "text": " Настоявам колегите Вучич и Тачи да решат всички проблеми между Сърбия и Косово, достатъчно силни лидери са. Това каза министър-председателят Бойко Борисов след срещата на лидерите на страните от Процеса „Бърдо-Бриони“ в Скопие, цитиран от „Фокус“.По време на срещата той намери време да благодари на някои от европейските лидери: \"Благодаря и на Ангела Меркел, защото ако нещо добро се случи на Балканите, аз съм убеден, че това може да стане само с нейната лична ангажираност. Благодаря на Тереза Мей, че много активно работим за срещата юли месец в Лондон по Берлинския процес. Благодаря на всички президенти, които са тук\", каза Борисов.\"Настоявам колегите Вучич и Тачи да решат всички проблеми между Сърбия и Косово, достатъчно силни лидери са. Достатъчно силни амбиции имаме Балканите“, заяви Борисов.\"Надявам се егоизмът на никого да не надделее и да спре процеса за целите Балкани. Това е важно и за Румъния, и за Гърция. Надявам се по същия начин и лидерите на Гърция и Македония да намерят решение за името. То трябва да стане възможно най-бързо. Имаме исторически шанс, както моят приятел историк Доналд каза, че след 60 години историята ще изпише и Вучич, и Тачи, и Георги Иванов, и Заев, ако успеят да придвижат държавите си напред и обратно\", каза още Борисов.Борисов и председателят на Европейския съвет Доналд Туск, който също присъства на срещата, обсъдиха подготовката на срещата на Западните Балкани, която ще се проведе на 17 май в София. „Успяхме да покажем на Европа, че без Балканите не може да има стабилност, нито в Европа, нито в региона, затова трябва да им бъде дадена ясна европерспектива“, посочи още Туск.", "date": "2018.04.27", "title": "Борисов: Вучич и Тачи да решат проблемите между Сърбия и Косово, силни са"}
{"url": "https://offnews.bg/obshtestvo/inspektciata-po-truda-udalzhi-sroka-za-podavane-na-deklaratciite-za-us-679567.html", "text": "Изпълнителна агенция \"Главна инспекция по труда\" (ГИТ) удължи до 4 май 2018 г. срока за подаване на декларациите по чл. 15 от Закона за здравословните и безопасни условия на труд.Решението има за цел да се облекчат потребителите на електронната услуга, тъй като технически причини извън системата на Агенцията са създали затруднения при подаване на декларациите.ГИТ е уведомена от един от доставчиците на квалифициран електронен подпис за проблеми с подписите, които към настоящия момент вече са отстранени. Допълнително процесът е затруднен и заради факта, че масово декларациите се подават в последния момент, съобщават от агенцията.От 1 януари 2018 г. до момента са подадени едва около половината от очакваните 50 000 бр. декларации за условията на труд. 15 хил. броя от подадените са постъпили онлайн през последните няколко дни.От Инспекцията по труда се извиняват за създаденото неудобство и изразяват готовност да реагира и в бъдеще при идентифициране на проблем.", "date": "2018.04.27", "title": "Инспекцията по труда удължи срока за подаване на декларациите за условията на труд"}
{"url": "https://offnews.bg/temida/6-ot-zadarzhanite-sluzhiteli-na-dai-ostavat-v-aresta-za-ostanalite-679587.html", "text": "Шест от десетте задържани служители на ДАИ-Благоевград бяха оставени в ареста, а останалите 4 - пуснати под парична гаранция от 5000 лв. Това реши Специализираният наказателен съд, предава бТВ.Заседанието на съда е продължило 7 часа. Според обвинението задържаните са взимали подкупи, за да прикриват нарушения на пътя. По-рано днес специализираната прокуратура поиска постоянен арест за задържаните в началото на седмицата служители. 1200 евро дневно са изкарвали чрез престъпната си схема служителите, разкриха от спецпрокуратурата. Транспортни фирми са изнудвани да плащат между 300 и 600 евро рекет, за да не им се налагат санкции за големи нарушения. Инспекторите отчитали дейност като вписвали дребни нарушения.", "date": "2018.04.27", "title": "6 от задържаните служители на ДАИ остават в ареста, за останалите - гаранция от 5000 лв."}
{"url": "https://offnews.bg/obshtestvo/predlagame-promeni-v-evropejskoto-zakonodatelstvo-protiv-dvojnia-stand-679583.html", "text": "Промени в европейското законодателство, които забраняват двойните стандарти при храните, и единен европейски орган, който да следи за прилагането му - за това се обявиха министърът на председателството на Съвета на ЕС Лиляна Павлова и омбудсмана Мая Манолова.Те ще се застъпят за предложението си на предстоящата конференция „Двойният стандарт при храните в ЕС – да сложим проблема на масата“, която ще се проведе на 30 април в София.Според Манолова този проблем би могъл да бъде решен единствено със законодателни промени и призова националните органи на държавите да имат достатъчно смелост, за да застанат срещу \"могъщите транснационални компании\". „Всички сме наясно, че тази битка не е просто битка за поредни промени в европейското законодателство. Това е битказа справедливост, битка за доверието на гражданите в ЕС”, каза тя, цитирана от \"Фокус\".От своя страна министър Павлова коментира, че на предстоящия на 30 април форум страната ни ще постави този проблем на масата за преговори и ще предостави резултати от изследвания, с които да докаже сериозността му.„Ние не можем да позволим и да приемем, че един детски плодов сок у нас се продава на цена 60% по-висока, отколкото в Италия, Австрия, Германия и Чехия. Или, че купуваме почти три пъти по-скъпо макаронени изделия. Това не можем да го допуснем\", заяви министърът за Българското председателство.„Не може в безалкохолна напитка в държави от Централна Европа да има захар, а при нас глюкозни заместители. Това е недопустимо. Не може сирена и друг тип продукти да са шуплести и с подобно неприемливо съдържание. Та, дори в млечния шоколад с ядки, който се предлага в България, ядките са с 6 по-малко. Да не говорим, че в нашия шоколад няма и капка масло. А същият, предлаган в другите държави, има\", изброи Павлова.", "date": "2018.04.27", "title": "Предлагаме промени в европейското законодателство против двойния стандарт при храните"}
{"url": "https://offnews.bg/futbol/dunav-iznenada-septemvri-v-sofia-stanaha-iasni-bitkite-za-otceliavane-679585.html", "text": "Отборът на Дунав Русе победи с 2:0 като гост Септември в последния мач на двата тима от Група “Б” на втората осмица на Първа лига.Русенци си свършиха работата още преди почивката, когато паднаха и двете попадения. Автори на головете бяха Бирсент Карагарен и Исмаил Иса.Домакините от София пропуснаха няколко много удобни положения за гол и се примириха с поражението в мач, чийто резултат нямаше значение за класирането им. Дунав от своя страна с този успех изпревари Етър в крайното класиране ще играе срещу Витоша (Бистрица) в първия плейоф за оставане в елита. Втората двойка на баражите пък ще бъде Пирин (Благоевград) - Етър (Велико Търново).Победителите от двете двойки ще се срещнат един срещу друг, като след двата мача помежду им ще стане ясен отборът, който си гарантира на 100% участие и догодина в елита, както и на този, който ще играе бараж за оставане в майсторската група срещу третия във Втора лига, като към момента това е Локомотив (София).На загубилите първите срещи също им предстои сблъсък в два епизода един срещу друг. Този, който се окаже за втори път губещ, ще изпадне директно, а победителят ще играе бараж за оцеляване с втория от по-долната група, като към момента това е Ботев (Враца).", "date": "2018.04.27", "title": "Дунав изненада Септември в София, станаха ясни битките за оцеляване"}
{"url": "https://offnews.bg/futbol/ludogoretc-se-priblizhi-platno-do-titlata-kesheriu-podkrepi-karanga-679590.html", "text": "Лидерът Лудогорец се приближи плътно до седма поредна титла, след като победи с 3:0 като гост Верея в двубой от 32-ия кръг на Първа лига.Така разградчани увеличиха аванса си пред ЦСКА на 13 точки и при загуба на \"червените\" срещу Ботев през уикенда, ще могат да се поздравят с шампионския трофей. В противен случай ще трябва да чакат до двубоя на 5 май срещу ЦСКА, който съвпада с юбилея на столичния гранд.И трите гола за \"орлите\" в Стара Загора паднаха след почивката. Резервата Якуб Шверчок вкара в 67-ата минута, Клаудиу Кешерю удвои (77), а в заключителните секунди на срещата Вандерсон отбеляза за крайното 3:0. Домакините пък останаха с девет души на терена, след като бяха изгонени Здравко Илиев в 54-ата и Георги Андонов в 82-ата минута на мача.“Изпуснахме много чисти положения, които принципно би трябвало да реализираме. Не мога да кажа, че мачът бе лесен. Домакините бяха дисциплинирани и добре организирани в защита. Хубавото е, че реализарахме гол. След него бях сигурен, че ще спечелим мача. Разбирам, че футболистите имат усещането за превъзходство, че с минимум усилия могат да спечелят, но видяхте, че нещата не стоят точно така. Все още не сме шампиони. Ще направим всичко възможно, за да спечелим следващия мач с ЦСКА. Подхождаме с уважение към всеки един съперник”, каза треньорът на Лудогорец Димитър Димитров - Херо.Звездата на Лудогорец Клаудиу Кешерю пък пожела скорошно оздравяване на доскорошния си съперник за голмайсторския приз Фернандо Каранга. Бразилецът получи тежка контузия в мача с Левски за Купата на България.\"Искам да изразя подкрепата си към Фернандо Каранга. Разбрах за загубата на майка му и за контузията, която е получил. Пожелавам му максимално бързо да преодолее загубата и да се завърне на терена. Той е борец\", каза румънецът.Припомняме, че Каранга се контузи след сблъсък с Хали Тиам от Левски. На \"Българска армия\" заподозряха умисъл в действията на играча на \"сините\", а от Левски се за тези \"твърдения\". ", "date": "2018.04.27", "title": "Лудогорец се приближи плътно до титлата, Кешерю подкрепи Каранга"}
{"url": "https://offnews.bg/obshtestvo/balgaria-spria-4-sarvara-za-teroristichna-propaganda-kato-chast-ot-mez-679568.html", "text": "Съвместно разследване на България, още държави от ЕС, Канада и САЩ е разбило онлайн \"пропагандна машина\" на ислямска държава, съобщи МВР. Операцията е проведена на 25 и 26 април.От българска страна за операцията е съдействал отдел \"Киберпрестъпност\" на ГДБОП, като на наша територия е спрян достъпът до четири сървъра, използвани за разпространение на информация от новинарската агенция на Ислямска държава „Amaq”, уточняват от вътрешното министерство.Операцията е координирана от Специализираното звено на ЕС за проследяване на незаконно съдържание в интернет с оглед противодействие на тероризма, екстремизма и нелегалната миграция (EU IRU) към Европейският център за борба с тероризма (ECTC), разположен в централа на Европол.Под ръководството на федералната прокуратура на Белгия и с подкрепата на Евроджъст, компетентни органи от Белгия, България, Франция, Холандия, Румъния, Великобритания, Канада и САЩ са участвали в координираните усилия за глобално противодействие на разпространението на терористични материали за неопределен период от време, уточняват от МВР.Разследването започва в края на 2015 г., когато специализираното звено информира всички държави членки на ЕС за възникването на новинарската агенция „Amaq” и за техническата устойчивост на терористичната онлайн инфраструктура.През 2016 г. са предприети действия по сваляне на мобилно приложение на „Amaq” и съответната инфраструктура. Вследствие на това лицата, стоящи зад агенцията, започват да изграждат нова и по-защитена онлайн мрежа с цел да затруднят правоприлагащите органи. През юни 2017 г. са извършени нови действия, ръководени от испанските власти от Guardia Civil и с подкрепата на EU IRU и САЩ, насочени към част от онлайн инфраструктурата на новинарската агенция. Благодарение на иззети сървъри и последващ анализ са установени радикализирани лица в над 100 държави.", "date": "2018.04.27", "title": "България спря 4 сървъра за терористична пропаганда като част от международна акция"}
{"url": "https://offnews.bg/sviat/tramp-zashto-da-podkrepiame-darzhavi-koito-ne-glasuvat-za-domakinstv-679543.html", "text": "Американският президент Доналд Тръмп поиска подкрепа за общата кандидатура на САЩ, Канада и Мексико за провеждането на световното първенство по футбол през 2026 г.Тръмп разкритикува в Туитър страните, които няма да подкрепят САЩ за домакин на Мондиала, и намекна, че те ще проявят неблагодарност, ако лобират срещу кандидатурата.\"САЩ поставят силна кандидатура заедно с Канада и Мексико за провеждането на световното първенство по футбол през 2026 г. Ще е срамно, ако държави, които ние винаги сме подкрепяли, лобират срещу нашето предложение. Защо трябва да подкрепяме тези държави, след като те не ни подкрепят (включително и в ООН)\", написа Доналд Тръмп в Туитър.Гласуването за домакин на Мондиал 2026 ще се проведе на 14 и 15 юни. Другата кандидатура е на Мароко. ", "date": "2018.04.27", "title": "Тръмп: Защо да подкрепяме държави, които не гласуват за домакинството ни на Мондиал 2026?"}
{"url": "https://offnews.bg/futbol/tazi-nedelia-v-strumitca-shte-se-provede-futbolen-turnir-75-godini-gu-679578.html", "text": "Тази неделя, 29 април, в град Струмица, Македония, ще се проведе детско-юношески турнир в чест на 75 години от рождението на Георги Аспарухов – Гунди. Турнирът за купата „75 години Гунди“ е организиран от Тръст „Синя България”, Българския културен клуб – Скопие и ФК Беласица (Струмица). Той ще започне в 12 ч. на стадион \"Младост\" в Струмица.В турнира ще вземат участие деца набор 2009/2010 от следните отбори: Левски, Славия, Супер Старс (Пловдив), Беласица (Струмица), Академия „Пандев“ и Прилеп (Прилеп).Идеята за организирането на турнира в Струмица идва от факта, че единствената песен за Георги Аспарухов - ʺБалада за Гунди и Котковʺ, е написана от струмичанеца Наско Джорлев през 1972 г., само една година след неговата трагична смърт, пише ", "date": "2018.04.27", "title": "Тази неделя в Струмица ще се проведе футболен турнир '75 години Гунди'"}
{"url": "https://offnews.bg/futbol/maradona-sadi-kompiutarnata-igra-fifa-679552.html", "text": "Аржентинската легенда Диего Армандо Марадона е бесен на гиганта в компютърните игри ЕА, който е производител на най-популярня футблен симулатор FIFA.Най-добрият футболист за XX век не е останал никак доволен, че ликът му стои до транспаранти с емблемата на италианския Ювентус в най-новата версия на конзолата. Марадона, който изведе Наполи до две Скудета в края на миналия век, заяви, че ще съди създаделите на FIFA 2018.\"Вече говорих с адвокатите си да разучат проблема. Недопустимо е в най-популярната игра да се правят подобни грешки. Някои се правят на по-хитри от останалите, но ще си платят за това\", каза Марадона пред радио Kiss Kiss Napoli.Интересното е, че премиерата на играта се състоя на 29 септември миналата година и е в продажба от месеци, но аржентинецът чак сега изрази недоволството си. На Апенините веднага заподозряха, че това е свързано с борбата за Скудетото.Четири кръга преди края шампионът от последните шест сезона Ювентус има едва точка пред Наполи. До края на кампанията най-титулуваният клуб на Ботуша обаче има много трудна програма – гостувания на Интер (28 април) и Рома (13 май) и домакинства на Болоня (5 май) и Верона (20 май).От своя страна южняците, които преследват първо злато от 1990 г. и общо трето в историята си, имат визити на Фиорентина (29 април) и Сампдория (13 май) и приемат Торино (6 май) и Кротоне (20 май).", "date": "2018.04.27", "title": "Марадона съди компютърната игра FIFA"}
{"url": "https://offnews.bg/tehnologii/osnovatelite-na-telerik-gradiat-naj-golemia-chasten-haj-tek-inkubator-679566.html", "text": "Съоснователите на Телерик и Телерик Академия – Васил Терзиев, Бойко Яръмов и Светозар Георгиев откриха Campus X (campusx.company) - най-големият частен инкубатор на технологични компании и талант в Югоизточна Европа. Мащабният проект цели да подпомогне и ускори успеха на стартиращите и вече утвърдени технологични компании.С планираното поетапно разширяване на кампуса до пролетта на 2019 г. Campus X ще обхваща четири модерно оборудвани сгради в кв. Младост с обща площ 18,000 кв. м и капацитет над 1000 работни места, което го превръща в най-големия частен инкубатор за технологии и талант в България и региона.Активна общност от иновативни компанииОще преди официалното откриване в Campus X вече живеят редица технологични компании с обща пазарна оценка от около 50 млн. евро и с амбиции да трансформират сфери като здравеопазване, образование, транспорт, логистика и офис пространства. Сред тях са Office RnD – лидер сред платформите за управление на споделени пространства, Healee, която цели да направи революцияв достъпа до здравеопазване, Dronamics – първият стратегически партньор на Международната асоциация за въздушен транспорт (IATA) за дронове в световен мащаб, Telelink City Services, които разработват умни градски решения и Find Me Cure, която свързва хората, страдащи от различни заболявания, с възможно най-подходящите за тях клинични проучвания.Модерни работни пространстваПървата фаза от пускането на кампуса вече е в ход. Тя включва общо 200 работни места под формата на частни офиси за стартиращи и вече утвърдени компании, както и споделени пространства за организации в начален етап и специалисти на свободна практика. Кампусът ще предлага на своите обитатели също зали за срещи, специализирани места за телефонни разговори, модерно оборудвани кухня и бани, закрити и открити паркоместа, както и достъп до кафене и магазин за техника в самата сграда.В следващите фази на развитие, които предстоят до края на 2018 г. и през пролетта на 2019 г., се очаква Campus X да се разшири поетапно с още 3 сгради. Така общата му площ ще достигне 18,000 кв. м и ще включва над 1,000 работни места, зали за срещи, за отдих и забавление, както и зелени площи.Интегрирана екосистемаОсвен с модерно пространство за работа, обитателите на Campus X ще разполагат и с достъп до обучителни програми и талант, успешни професионалисти в области като финанси, право, човешки капитал, маркетинг, управление на продукти и др. Заедно с това те ще имат възможност за директен контакт с основателите на Телерик и тяхната професионална мрежа, с венчър инвеститори и ментори от бизнеса. Предвиждат се още услуги, които да спестяват време и усилия на участниците в екосистемата, както и редица специализирани събития.Инвестиции и капиталОсвен основателите на Телерик, сред първите обитатели на Campus X е и фондът за рисково дялово инвестиране Eleven, който наскоро обяви нов частен фонд с 6 млн. евро капитал. Така настоящите и бъдещи участници в екосистемата ще имат достъп до венчър инвеститори и капитал, които да подпомогнат бързото развитие на компаниите.Телерик Академия и достъп до отлично подготвен талантКомпаниите в Campus X (campusx.company) ще имат достъп и до топ технологичния талант, идващ от Телерик Академия, базирана в кампуса. Така те ще могат бързо да разширят екипите си с нови, холистично подготвени кадри във всеки един момент от развитието си. Телерик Академия става ключов елемент от Campus X, което ясно проличава и от логото на кампуса, в чиято основа е новата визуална идентичност на Академията.", "date": "2018.04.27", "title": "Основателите на Телерик градят най-големия частен хай тек инкубатор в Източна Европа"}
{"url": "https://offnews.bg/ikonomika/gorivnata-kompania-na-rosatom-tvel-shte-dostavia-nov-vid-iadreno-679547.html", "text": "АО „ТВЕЛ“, Организацията по атомна енергия на Иран (AEOI) и Компанията по производство и развитие на атомната енергия на Иран (NPPD) сключиха допълнително споразумение към действащия търговски договор за осигуряване на гориво за АЕЦ „Бушер“. Подписаният документ е насочен към реализиране на инженеринговия проект за замяна на модела на доставяното ядрено гориво. Вместо топлоотделящите сборки с конструкция УТВС за Първи енергоблок на централата с реактор ВВЕР-1000 ще се доставят горивни касети ТВС-2М.В рамките на проекта руските специалисти ще изпълнят всички необходими изчисления и обосновки за лицензирането на новия модел ядрено гориво от компетентния ирански регулатор. Началото на доставките на новия модел топлоотделящи сборки е планирано за 2020 г.В сравнение с горивото УТВС касетите от второ поколение - ТВС-2М, се отличават с по-голяма ураноемкост и дълбочина на изгарянето на урановите таблетки, както и с твърдостта на конструкцията на топлоотделящите сборки. Внедряването на нов модел ядрено гориво ще позволи да се оптимизират както техническите, така и икономическите параметри на експлоатация на енергоблока и да се намали количеството на образуваното отработено ядрено гориво.", "date": "2018.04.27", "title": "Горивната компания на Росатом – ТВЕЛ, ще доставя нов вид ядрено гориво в Иран"}
{"url": "https://offnews.bg/ikonomika/borisov-obeshta-da-nalee-1-2-mlrd-vav-voennite-ni-zavodi-za-balgarski-679550.html", "text": "Новите бойни машини за пехотата, с които ще се превъоръжава армията ни, ще бъдат произведени в България. Това обяви при посещението си във военния завод ТЕРЕМ- Хан Крум в Търговище премиерът Бойко Борисов.Той посети предприятието заедно със заместниците си Красимир Каракачанов и Томислав Дончев.Преди да обещае огромни приходи на предприятието от проекта за модернизацията на пехотата, Борисов разговаря с \"майсторите\" от завода, а те го увериха, че могат да изпълнят всички чертежи на нови бойни машини, които им бъдат предоставени от учените от БАН. Някои от работниците се оплакаха на премиера, че трудът им не се оценява, а той ги увери:\"Сега ще се оцени. Като стартираме програмата, ще тормозите директора.\"Борисов обеща в рамките на две седмици да стартират два от трите големи проекта за модернизация на армията ни  - за новите изтребители и бойните машини на пехотата.Да произвеждаме БМП е моята мечта като сухопътен офицер, каза Борисов и обясни, че в БАН и във военните научни институти се работи по нови оръжия и системи за защита.В момента тече междуведомственото съгласуване на проектите за инвестиционни разходи за придобиване на основна бойна техника за Сухопътните войски и на нов боен самолет. Очаква се те да бъдат внесени за разглеждане от Министерския съвет на заседанието на 9 май, посочи вицепремиерът и министър на отбраната Красимир Каракачанов.Общият бюджет на двата армейски проекта е 2,7 милиарда лева.", "date": "2018.04.27", "title": "Борисов обеща да налее 1,2 млрд. във военните ни заводи за български БМП"}
{"url": "https://offnews.bg/analizi-i-komentari/galap-interneshenal-44-ivancheva-e-sgotvena-34-vzela-e-podkup-679553.html", "text": "Сагата с кмета на „Младост” Десислава Иванчева поляризира общественото мнение. 44% намират, че случващото се с нея изглежда по-скоро скалъпено, 34% са на обратното мнение, а цели 22% не могат да преценят.Това показват данните на Галъп Интернешенъл от експресен сондаж по актуални политически теми, проведен между 19 и 22 април сред 801 пълнолетни българи. Високо е и желанието за прекратяване на злоупотребите с инвалидни пенсии - 92% от запитаните споделят, че такива злоупотреби са много и това трябва да се прекрати. Това е още един израз на нарушеното усещане за справедливост. В същото време ясната позиция на прокуратурата по казуса с Желяз Андреев и останалите българи, търсени в САЩ (заявена още в средата на месеца), печели симпатии за прокуратурата и главния прокурор Сотир Цацаров– мнозинство от 60% одобрява това, че прокуратурата не потърси задържане на всяка цена за Желяз и другите.", "date": "2018.04.27", "title": "Галъп Интернешенъл: 44% - Иванчева е сготвена, 34% - взела е подкуп"}
{"url": "https://offnews.bg/politika/atanas-atanasov-reshetnikov-idva-v-balgaria-zashto-ne-mu-e-zabraneno-679549.html", "text": "\"Известно е, че тази персона изпълнява задачи на руските специални служби за намеса във вътрешнополитическия живот на България и формиране на отрицателно отношение към нашите съюзници! И в тази връзка искам да поставя публично въпрос към премиера Борисов и шефа на ДАНС - Защо не е наложена забрана за влизане в страната на руския гражданин Леонид Решетников като заплаха за националната сигурност\", написа Атанасов и определи посещението като поредна хибридна атака. Решетников е бивш резидент на КГБ в България, а след това е ръководител на руския \"Център за стратегически изследвания\" и отговорник за политиката на Кремъл у нас. Преди президентските избори се появиха твърдения, че бившият генерал от руското разузнаване е лансирал кандидатурата на Румен Радев за държавен глава на България. Сега Решетников е изпълнителен директор на Обществото за развитие на руското историческо просвещение \"Двуглав орел\".Според информация на Атанас Атанасов Решетников ще посети Русенска област на 27- 30 април. Той идва у нас за дни на българо-руска дружба, организирани от Национално движение „Русофили“ и Обществото за развитие на руското историческо просвещение „Двуглав орел“.Според програмата на събитието, публикувана на сайта на  на 29 април в Русе ще има кръгла маса на тема „140 години от Освобождението на България от османско иго“ , където Решетников ще представи доклад. \"Под благовидния повод \"140 години от Освобождението на България\" се организират различни прояви с участието на руските \"гости\" в гр. Русе и други населени места в областта. И всичко това ще се използва за пропаганда на Путиновия режим и скрито насаждане на скептицизъм към НАТО и ЕС\", написа във Фейсбук лидерът на ДСБ по повод посещението на Решетников. На сайта си Национално движение „Русофили“ са публикували и поздравителен адрес от Красимир Велчев (ГЕРБ), който е съпредседател на парламентарната грипа за приятелство България - Русия. От адреса се разбира, че Велчев също е бил поканен на честванията, но е отказал заради предварително поети служебни ангажименти. \"Искрено вярвам, че взаимното уважение, диалога и толерантността са онези основни фактори, които допринасят за съгласието, мира, сигурността и просперитета на нашите народни\", пише в поздравителния адрес на Велчев към организаторите на събитието. Според написаното в сайта, програмата на дните на българо-руската дружба включва още:27 април, петък9:30 ч. – среща в Генералното консулство на Руската федерация в Русе за връчване портрет на Александър II10:00 – Посещение на места, свързани с Освободителната война: с. Мечка, с. Тръстеник, Ивановски манастир18:30 – Концерт във Военния клуб28 април, събота11:00-13:00 – Молебен на мястото, където е убит херцог Сергей Лихтенбергски (село Иваново), концерт15:00 – Молебен пред могилата на Юлия Вревская (г. Бяла)29 април, неделя9:00 – участие на българската и руската делегация в литургия в катедралния храм „Света Троица“ в Русе", "date": "2018.04.27", "title": "Атанас Атанасов: Решетников идва в България. Защо не му е забранено да влиза у нас?"}
{"url": "https://offnews.bg/zvezdi/fotografat-na-obama-se-podigra-s-tramp-zaradi-podaraka-za-rozhdenia-de-679554.html", "text": "Фотографът на Барак Обама Пийт Суза рядко пренебрегва възможността да подразни Доналд Тръмп. Този път поводът беше интервю на президента за „Fox&Friends”, в което държавният глава обясни, че е прекалено зает, за да търси подарък за 48-ия рожден ден на първата дама Мелания.В отговор на изявлението му, Суза публикува снимка от 2013 година, на която Барак Обама пее \"Честит рожден ден\" на бившата първа дама Мишел Обама.„Той винаги ѝ даваше и подарък”, допълва Суза.През последните месеци фотографът използва снимките, които е направил по време на управлението на Обама, за да се подиграе на Тръмп заради използването на пресилени изрази, за начина, по който беше уволнен бившият държавен секретар Рекс Тилърсън и за твърдението му, че най-вероятно би се опитал да обезоръжи училищния стрелец от Паркланд, Флорида.", "date": "2018.04.27", "title": "Фотографът на Обама се подигра с Тръмп заради подаръка за рождения ден на Мелания"}
{"url": "https://offnews.bg/politika/slavi-trifonov-obiavi-vtori-kasting-za-polititci-679559.html", "text": "Втори кастинг за политици обяви Слави Трифонов. На 13 и 14 май заедно с уважаваните от мен колеги - доктор Иван Нинов, професор Атанас Раденски и доктор Йордан Бъчваров, ще проведем второ събеседване с тези образовани българи, които заявиха желание да участват в промяната на политическата система, съобщи Трифонов в писмо до медиите. Публикуваме писмото на Трифонов без редакторска намеса: Уважаеми сънародници, както бях обявил, аз поведох лични, индивидуални срещи със всеки един от тези, които избрахме на последното събеседване. С тях вече подготвяме конкретни стъпки, които в практичен срок могат да се приложат и да доведат до реална промяна в най-важните сектори на обществения живот. Сектори, които засягат всеки един български гражданин – като здравеопазване, икономика, финанси, туризъм и т.н. Истината е, че сред тези българи, с които се срещам и работя, сред тях има хора, които могат да бъдат далеч по-адекватни от сегашния, така наречен, политически елит в законодателната и изпълнителната власт.Междувременно при мен продължават да пристигат много писма от наши сънародници от България и чужбина, които искат да се включат в тази инициатива.Затова на 13 и 14 май (неделя и понеделник), заедно с уважаваните от мен колеги - доктор Иван Нинов, професор Атанас Раденски и доктор Йордан Бъчваров, ще проведем второ събеседване с тези образовани българи, които заявиха желание да участват в промяната на политическата система. Слави Трифонов", "date": "2018.04.27", "title": "Слави Трифонов обяви втори кастинг за политици"}
{"url": "https://offnews.bg/politika/vatreshniat-ministar-za-kradetca-na-linejkata-dano-ia-e-vzel-za-dobro-679555.html", "text": "\"Дано е направил нещо, за да спасява някого. Казвам го с усмивка. Дано е направил нещо добро, въпреки че е пристъпил правилата\".Така вътрешният министър Валентин Радев коментира случая с линейката, която вчера беше открадната в Пловдив, а по-късно - намерена в София. Радев каза още, че проверката по случая продължава, но крадецът все още не е намерен. \"Още не можем да намерим връзката кой кой е\", каза още министърът.Радев коментира и вчерашната искане на председателя на КПКОНПИ Пламен Георгиев, че иска антикорупционния му орган да може да арестува.\"Обсъждахме го това предложение. Засега не мога да кажа да или не. Има си експерти, които трябва да кажат преди нас. Въпросът не е толкова прост, за да отговарям в движение\", каза още министърът. На въпрос има ли шанс двамата затворници, които избягаха от Софийсния затвор в началото на месеца, да бъдат заловени, министърът отговори: \"Има шанс, разбира се. Рано или късно ще бъдат хванати. Рано или късно и Галеви ще бъдат хванати\".Той каза още, че МВР продължава да получава сигнали за тях. \"Казват ни адреси, а ние ги проверяваме сигналите. Имаме си и други способи. Колко сили хвърлихме и там, но е така. Освен с председателството и хулиганството, полицията се занимава и с всичко останало в държавата\", коментира той о добави, че системата работи, дори да изглежда, че това става бавно. ", "date": "2018.04.27", "title": "Вътрешният министър за крадеца на линейката: Дано я е взел за добро"}
{"url": "https://offnews.bg/sviat/tretoto-dete-na-uiliam-i-kejt-se-kazva-luis-679548.html", "text": "Новороденият британски принц вече си има име. Третото дете на принц Уилям и Кейт Мидълтън ще се казва Луис Артър Чарлз. Момченцето се роди в понеделник. От двореца Кенсингтън потвърдиха, че бебето ще носи титлата Негово кралско височество принц Луис от Кеймбридж.Името Луис присъства още в имената на принц Уилям и на принц Джордж.Бебето е петият претендент за британския престол, измествайки принц Хари на шесто място.", "date": "2018.04.27", "title": "Третото дете на Уилям и Кейт се казва Луис"}
{"url": "https://offnews.bg/112/zhena-zagina-pri-katastrofa-v-burgasko-679562.html", "text": "Товарен автомобил се е ударил челно в лека кола, при което е загинала жена – пътник в колата, информират от полицията. Катастрофата е станала малко след 10 ч., на пътя Бургас – Малко Търново, между кв. „Крайморие“ и с. Маринка. Микробусът на фирма за куриерски услуги е навлязъл в насрещното платно и удря челно лека кола, управлявана от 22 – годишна жена. При катастрофата е загинала 67–годишната Хатче Смаил от руенското с. Ябълчево, която се е возила в колата. Петима души са пострадали и са приети в болница, сред тях и две деца, никой от тях не е с опасност за живота. При друг инцидент днес пешеходка е блъсната от автомобил в гр. Бургас. Жената е пресичала на пътека на бул. „Стефан Стамболов“, когато я помита лека кола. Тя е с тежка черепно–мозъчна травма.", "date": "2018.04.27", "title": "Жена загина при катастрофа в Бургаско"}
{"url": "https://offnews.bg/sviat/kim-chen-un-kam-prezidenta-na-iuzhna-koreia-nie-sme-edna-krav-niama-679564.html", "text": "\"Няма причина да се бием помежду си - ние сме една нация\". Това заяви севернокорейският лидер Ким Чен-ун на южнокорейския президент Мун Дже-ин по време на втория кръг от преговорите между двете Кореи, които се провеждат в граничното село Панминчжон.\"Отне ни доста време, докато двете Кореи се съберат и си стиснат ръце. Дълго чакахме този момент. Докато стоя тук днес, мога да видя, че Южна и Северна Корея са един народ, една кръв - те не могат да бъдат разделени\", каза Ким Чен-ун, цитиран от БТАДвамата се съгласиха да направят Корейския полуостров свободен от ядрени оръжия, макар че не представиха някакви нови конкретни мерки за постигане на тази цел.Те постигнаха съгласие да спрат всички враждебни действия по суша, море и въздух, които могат да предизвикат военно напрежение и сблъсъци. Ким и Мун обявиха, че двете страни ще прекратят от 1 май излъчването на пропаганда една срещу друга по високоговорители по границата и ще премахнат използваното за това оборудване. Те също така се съгласиха да спрат да пускат пропагандни листовки през границата.Двамата се разбраха още да предприемат стъпки за ограничаване на сравнително честите сблъсъци край западната им морска граница, определяйки района като \"мирна зона\" и гарантирайки безопасност за рибарите от двете държави.Двете страни се съгласиха да открият постоянно комуникационно бюро в севернокорейския град Кесон и да възобновят временното събиране на роднини, разделени от Корейската война.Постигнато беше и споразумение Мун да посети Пхенян през есента.", "date": "2018.04.27", "title": "Ким Чен-ун към президента на Южна Корея: Ние сме една кръв, няма защо да се бием"}
{"url": "https://offnews.bg/obshtestvo/elektronna-sistema-shte-ulesniava-klientite-na-noi-v-sofia-679563.html", "text": "Електронна система за управление на административното обслужване вече функционира в териториалното поделение на НОИ в София. Тя обхваща всички приемни и чувствително ще подобри организацията на обслужването. Системата включва устройство за продажба на билети, което указва предлаганите услуги и реда за прием. От него клиентът получава номер и описание на избраната услуга – отпускане на нова пенсия или промяна на вече отпусната, временна нетрудоспособност, преценка на правото за обезщетение за безработица, майчинство и др.Към системата е монтирано светлинно табло с гласови функции, което насочва клиентите към гишето, на което ще бъдат обслужени според своя предварителен избор.Електронната системата отчита моментната натовареност на служителите. Така ще се намали времето за чакане и ще се избегнат характерните за всяка опашка конфликтни ситуации.Нововъведението ще има ефект и върху оптимизирането на работните процеси чрез равномерното разпределение на дейностите по приема и обработването на документи между работещите в приемните. ", "date": "2018.04.27", "title": "Електронна система ще улеснява клиентите на НОИ в София"}
{"url": "https://offnews.bg/ikonomika/eko-otvaria-benzinostantcia-na-samoobsluzhvane-679558.html", "text": "„Хeленик петролиум\" ще инвестира между 8 и 9 млн. евро в България до края на годината. Компанията, която притежава 89-те бензиностанции ЕКО у нас, планира да отвори две до три нови до края на 2018-а, обяви изпълнителният директор на ЕКО Алексис Атанасопулос в Солун.Две от тях ще са в София. Едната - на ул. „Кирил Николов\" (Фондови жилища) – се планира да е на самообслужване след 19 ч. и да работи 24 часа, а горивото да е на по-ниска цена.Тази година ще заработят и две инсталации за зареждане на електрически автомобили – на магистрала „Тракия\", на 122-ри км, близо до Пловдив, и в София – на бул. „България\". Зареждането ще е безплатно за клиентите ни, увери Атанасопулос.Започва и строителството на нова бензиностанция край Казичене. Вчера е приключила процедурата по придобиването на имота, съобщи още изпълнителният директор на ЕКО.ЕКО започва и ребрандиране на бензиностанциите, като първата готова е край Ихтиман.Hellenic Petroleum е лидер в енергийния сектор на Югоизточна Европа. Освен в Гърция, където има 1700 бензиностанции, оперира в България, Сърбия, Кипър, Черна гора, Албания.Атанасопулос коментира и започналата процедура по продажбата на мажоритарния дял на компанията, обявена от Гръцкия приватизационен фонд. „Като компания сме готови за това – сега е добър момент, имаме добри резултати и силна позиция. Искаме да получим оферти от сериозни играчи от енергийния сектор\".До 18 май заинтересованите компании трябва да заявят интереса си, а подбраните ще бъдат поканени за участие във втория етап.Основният акционер в Hellenic Petroleum е Paneuropean Oil and Industrial Holdings с 45,47% от капитала на дружеството. Гръцкият приватизационен фонд е собственик на 35,48% от капитала, а останалите малко над 19% са в ръцете на гръцки институции и частни инвеститори.", "date": "2018.04.27", "title": "ЕКО отваря бензиностанция на самообслужване"}
{"url": "https://offnews.bg/ikonomika/ako-prez-zimata-vlakat-na-bdzh-e-frizer-a-prez-liatoto-pesht-znachi-679556.html", "text": "Ако през зимата във влака е студено като във фризер, а през лятото се печете във вагона като пиле на грил, това не е проблем.Клиентите на БДЖ не могат да се оплакват от студ и жега, тъй като нито един нормативен документ не задължава националния жп превозвач да осигурява определена температура във вагоните.Колкото и невероятно да звучи това, то е факт.Преди броени дни Изпълнителна агенция \"Железопътна администрация\" (ИАЖА) е изпратила отговор до активиста за правата на пътниците в железопътния транспорт Варужан Апелян, който гласи:Абсурдността на това обяснение е впечатляваща, тъй като още в края на 2014 година самата ИАЖА бе обявила, че ще промени нормативните изисквания за чистота, отопление и климатизация във влаковете, тъй като във ведомството имало стотици жалби от клиенти на БДЖ.Четири години по-късно обаче все още няма наредба, която да това определя каква температура трябва да бъде поддържана в пътническите вагони. ", "date": "2018.04.27", "title": "Ако през зимата влакът на БДЖ е фризер, а през лятото пещ, значи всичко е точно"}
{"url": "https://offnews.bg/stil/dankite-koito-izdarzhat-50-godini-679551.html", "text": "Намирането на перфектния чифт дънки винаги носи положително настроение. Но и най-любимият ви модел неизбежно ще се скъса от годините употреба.Стартъп компанията Half Century Jeans (в превод - половинвековни дънки) обяви, че е създала почти вечни джинси, които ще бъдат здрави минимум 50 години. Ако някой успее да ги скъса по-рано, поправката ще бъде безплатна.Най-хубавото е, че цената на тези революционни дънки е само 69 паунда (около 150 лева), които - разпредели в 50 години -  излизат колкото една бира в заведение на година.Според страницата на компанията дънките са толкова удобни, колкото и любимите ви „смъртни” модели, само с няколко леки различния.Вместо памучната смес, която обикновено се използва за производство на дънки, фирмата разчита на специален хибрид от материали, включително японски джинсов плат, създаден от спектърни влакна. Те са едни от най-качествените и най-леки влакна и са 15 пъти по-здрави от материята, която се използва за създаването на екипи за екстремни спортове, твърдят производителите.Това означава, че никога няма да протриете дънките си, нито да ги скъсате от носене.Освен дълготрайност на облеклото, Half Century Jeans си поставя и друга цел - борба с прекомерното замърсяване, свързано с „бързата мода”.Според компанията модната индустрия е вторият по големина замърсител в света - 25% от световните химикали са използвани за производството на текстил, а 10% от въглеродните емисии в световен мащаб - от производството на облекло.С дънки, които са създадени да издържат за цял живот, Half Century Jeans се надява да проправи път към устойчивата мода.", "date": "2018.04.27", "title": "Дънките, които издържат 50 години"}
{"url": "https://offnews.bg/kultura/hayes-and-y-e-edinstvenata-balgarska-grupa-vav-festivala-mad-cool-v-is-679561.html", "text": "Българската инди рок банда Hayes & Y продължава да ни радва с успехите си – този път групата бе селектирана за участие в престижния испански фестивал Mad cool.Тя е единствената българска банда сред избраните участници, чиито брой достига 1000. В момента групата е на една крачка от успеха, влизайки във втория етап на битката, където се конкурира с още 65 групи от цял свят.", "date": "2018.04.27", "title": "Hayes аnd Y e единствената българска група във фестивала Mаd cool в Испания"}
{"url": "https://offnews.bg/futbol/iniesta-prez-salzi-tova-e-mnogo-truden-den-v-kojto-triabva-da-se-sbo-679565.html", "text": "Легендата на Барселона Андрес Иниеста не успя да сдържи сълзите си при сбогуването си с каталунците и обяви, че това е последният му сезон, в който играе за тима.\"Тази пресконференция е, за да обявя, че това е последният ми сезон тук. Това е едно много внимателно решение, което бе премислено и взето с моето семейство. Разбира се, че след 22 години знам какво означава това решение да напусна.За да бъда играч на този отбор, за мен е най-добрият отбор в света, знам какво се изисква да играя тук година след година във всеки един смисъл. Знам каква е отговорността на капитана на клуба, затова съм честен със себе си и с клуба.Моят път с Барселона завършва този сезон, защото този клуб, който ме посрещна, когато бях едва 12-годишен заслужава най-доброто от мен. Аз знам, че в близко бъдеще не мога да дам най-доброто от мен.Това е най-добрият начин да приключа с Барселона, с положителни чувства, печелещ титли. За мен това е много труден ден, в който трябва да се сбогувам с моята къща, с моя живот\", каза Иниеста.Добрата новина за привържениците на испанския футбол е, че халфът ще играе за националния отбор на предстоящото световно първенство в Русия.Иниеста има 723 гола и 62 гола за първия и втория отбор на Барселона, като спечели с каталунците всички възможни отличия - 8 пъти титлата в Испания, 6 пъти купата на Краля в Испания, 7 пъти суперкупата на Испания, 4 пъти Шампионската лига, 3 пъти суперкупата на Европа и три пъти Световната клубно първенство.", "date": "2018.04.27", "title": "Иниеста през сълзи: Това е много труден ден, в който трябва да се сбогувам с моя живот (видео)"}
{"url": "https://offnews.bg/futbol/karanga-pokazahte-zashto-tcska-e-poveche-ot-klub-679557.html", "text": "Звездата на ЦСКА Фернандо Каранга отправи емоционално съобщение към феновете, които са му оказали голяма подкрепа. Нападателят беше тежко контузен от Хали Тиам в дербито с Левски (2:2), след което \"армейците\" отпаднаха от турнира за Купата на България.Преди реванша пък Каранга узна трагичната вест от родината му Бразилия за кончината на майка му. Ето какво написа той в официалния си профил в социалната мрежа Инстаграм:\"Искам преди всичко да благодаря за стотиците съобщения, които ми изпратихте! Благодаря ви за подкрепата, тя ми даде сили да преодолея болката от загубата на мама и травмата в сряда!За съжаление, ще отсъствам за известно време от терените, но нямам търпение да се раздавам за най-великата публика! Благодаря ви за всичко, показахте защо ЦСКА е повече от клуб!Напълнете стадиона на 5 май, няма нищо по-хубаво от това да покажем тогава, че червената общност е едно цяло! САМО ЦСКА!\"", "date": "2018.04.27", "title": "Каранга: Показахте защо ЦСКА е повече от клуб"}
{"url": "https://offnews.bg/politika/gerb-iskat-globi-do-15-000-lv-za-ribari-brakonieri-679544.html", "text": "ГЕРБ предлага за бракониерството при улов на риба и използване на динамит глобите да са между 10 000 и 15 000 лв. - в зависимост дали е първо провинение или рецидив. От партията на Борисов внесоха промени са в Закона за рибарството и аквакултурите.\"До това се стигна след поредица от срещи с представители на неправителствени организации, спортни клубове по риболов, любители рибари. Стана ясно, че положението с бракониерите е стигнало границата на нетърпимост. Повече не може да продължава така\", каза депутатът от ГЕРБ Иван Миховски.Промените са в три насоки, като една от тях е завишаване на санкциите.\"Искаме всеки един бракониер да понесе своятанаказателна отговорност\", обясни депутатът. Обясни, че в момента има проблем с това и даде пример с това, че служители на Изпълнителна агенция по рибарство и аквакултури (ИАРА) вижат поставянето на хрилни мрежи, но при залавяне на бракониера, в мрежите няма нищо и това го оневинява пред съда.От ГЕРБ искат и 5% от прихода на риболовните магазини от продажба на риболовни билети, да отиват за зарибяване. Промените предвиждат и повече правомощия на служителите на Изпълнителната агенция така, а целта е те да могат да задържат нарушителите.", "date": "2018.04.27", "title": "ГЕРБ искат глоби до 15 000 лв. за рибари бракониери"}
{"url": "https://offnews.bg/sviat/liderite-na-dvete-korei-zasadiha-borovo-dravche-predi-vtoria-krag-preg-679542.html", "text": "Севернокорейският лидер Ким Чен-ун и южнокорейският президент Мун Дже-ин посадиха борово дръвче и откриха паметна плоча до него, преди да пристъпят към втория кръг от преговорите. Върху плочата има надпис: \"Посаждаме мир и благоденствие\" и са поставени имената на двамата държавни ръководители. Те засипаха корените на растението с почва, докарана от различни краища на Корейския полуостров, съобщи БТА.Ким Чен-ун се върна след обяда си на севернокорейска територия, като край автомобила му отново тичаха негови охранители. Говорител на Мун разказа пред журналисти, че сутринта президентът изразил пред Ким желанието си да направи пътуване през Северна Корея до планината Пектусан край китайската граница. Ким обаче обяснил, че това би причинило неудобства за Мун поради несъвършенствата в транспортната система в Северна Корея.Ким споделил също, че пратениците на Севера за олимпиадата в Пьончан били силно впечатлени от южнокорейските високоскоростни влакове.Историческите преговори бяха посрещнати от протестиращи южнокорейци, които се обявиха срещу помиряването със Северна Корея. Демонстрантите скандираха призиви за оставка на Мун Дже-ин и изгориха две хартиени знамена на КНДР с ликовете на Ким Чен-ун и неговите баща и дядо. ", "date": "2018.04.27", "title": "Лидерите на двете Кореи засадиха борово дръвче преди втория кръг преговори (видео)"}
{"url": "https://offnews.bg/zvezdi/sajtat-na-britanskata-kralska-familia-razkri-nevolno-imeto-na-novorode-679546.html", "text": "Сайтът на британския кралски двор неволно издаде вероятното име на третото дете на принц Уилям и Кейт Мидълтън преди чаканата новина на бъде обявена официално.Интернет сайтът има отделни страници за членовете на семейството, които можете да намерите, след като напишете имената им в търсачката  след основния URL адрес на сайта: royal.uk. Там има информация за кралица Елизабет, принц Уилям, принц Хари, принц Чарлз и много други.Ако обаче се опитате да намерите страницата на принц Джордж или принцеса Шарлот, ще намерите съобщение за отказан достъп. Така, пробвайки най-често спряганите имена за бебето, журналисти от „Дейли мейл” изглежда уцелили потенциалното име на кралското бебе, въвеждайки royal.uk/prince-albert. За това име също се показва съобщение за отказан достъп, както при принц Джордж и принцеса Шарлот.Ако обаче въведете друго име, ще ви бъде обявено, че такава страница не съществува.Албърт беше сред фаворитите за име на бебето от доста време. Британските букмейкъри предлагаха коефициент за името едва 5 към 1 и лесно може да се досетите защо. Това е популярно име в британското кралско семейство още от брака на кралица Виктория и принц Албърт през 1840 година, а в последствие се появява в почти всяко поколение на семейството. Това е и рожденото име на крал Джордж VI, което използва преди да се изкачи на трона. Албърт също е едно от средните имена на принц Андрю и принц Хари. ", "date": "2018.04.27", "title": "Сайтът на британската кралска фамилия разкри неволно името на новородения принц"}
{"url": "https://offnews.bg/futbol/stivan-dzherard-poema-grand-679528.html", "text": "Легендата на Ливърпул и настоящ треньор на юношите на клуба Стивън Джерард може да поеме шотландския гранд Глазгоу Рейнджърс от новия сезон, информира \"Таймс\".Джерард работи на новото поприще само от година, но е успял да направи впечатление. Президентът на Глазгоу Рейнджърс Дейв Кинг, който е близък приятел с друг бивш играч на Ливърпул - Кени Далглиш, вече е разговарял с Джерард и му е предложил договор.В момента начело на Рейнджърс е треньорът Греъм Марти, който пое поста през октомври 2017 година. Тимът от Глазгоу върви втори във временното класиране, като изостава на цели 10 точки от лидера Селтик.", "date": "2018.04.27", "title": "Стивън Джерард поема гранд"}
{"url": "https://offnews.bg/futbol/levski-shte-se-opita-da-zadarzhi-iablonski-679527.html", "text": "Ръководството на Левски ще предложи нов договор на централния защитник Давид Яблонски през лятото. Вече се появиха информации, че \"сините\" могат да се разделят с чеха през лятото, но това няма да се случи. Шефовете вече работят по това защитникът да преподпише контракта си, който изтича след година.\"Очевидно бихме искали да задържим Яблонски. В лицето на него и Ейолфсон имаме много силна двойка централни защитници. Не крием амбиции да играем в европейските клубни турнири, а за там ще ни трябва качество. Искам той да остане в Левски.Има какво да си пожелаем, но от миналото лято и през тази зима привлякохме доста нови футболисти. Мисля, че в Левски не липсва качество. Въпросът е всички да работят заедно. За нас участието в Лига Европа на първо място е въпрос на имидж\", сподели изпълнителният директор Красимир Иванов в предаването \"Домът на футбола\".Яблонски пристигна на \"Герена\" в началото на 2017 година от руския Том Томск. Той има вече 45 мача и 10 гола за \"сините\", като през тази кампания е отбелязал осем попадения в първа лига от 26 мача.", "date": "2018.04.27", "title": "Левски ще се опита да задържи Яблонски"}
{"url": "https://offnews.bg/temida/prokuraturata-obrazuva-13-novi-dosadebni-proizvodstva-za-bezstopanstve-679526.html", "text": "Прокуратурата образува 13 нови досъдебни производства за безстопанственост в болници в страната.В края на 2017 г. главният прокурор Сотир Цацаров разпореди проверка на ГД „Национална полиция“ и Министерство на здравеопазването във всички държавни и общински болнични заведения за схемата \"болница в болницата\".Проверени са 329 договора, сключени от държавните и общински лечебни заведения на територията настраната.След проверките прокуратурата образува досъдебни производства за безстопанственост в седем болници, сред които и столичната \"Пирогов\". През месец април 2018 г. приключи и възложената на Министерство на здравеопазването проверка и изготвеният доклад от МЗ, съдържащ констатациите от извършени проверки от Изпълнителна агенция „Медицински одит“ и Звено „Вътрешен одит“ на МЗ постъпиха в прокуратурата.На 24 април 2018 г. прокурори от Върховна касационна образуваха 13 досъдебни производства за безстопанственост в:- „ Пета многопрофилна болница за активно лечение – София, ЕАД гр. София – в периода 2016 г. до настоящия момент;- „УМБАЛ „Царица Йоанна – ИСУЛ“ ЕАД София – в периода 2016 г. до настоящия момент ;- „СБАЛО проф. Бойчо Бойчев“ ЕАД София - в периода 26.01.2012 г. до настоящия момент;- „УМБАЛ „Света Анна – София“ АД – в периода 14.12.2010 г. до настоящия момент;- „МБАЛ „Света Петка“ АД, гр. Видин – в периода 17.09.2014 г. до настоящия момент;- „МБАЛ „Свети Иван Рилски“ АД, гр. Разград - в периода 16.02.2015 г. до настоящия момент;- „УМБАЛ „проф. д-р Стоян Киркович“ АД, гр. Стара Загора- в периода 01.02.2011 г. до настоящия момент;- „МБАЛ – Търговище“, гр. Търговище – в периода 2016 г. до настоящия момент;- „МБАЛ – Хасково“, гр. Хасково- в периода 10.12.2015 г. до настоящия момент;- „МБАЛ – Шумен“, гр. Шумен – в периода 2016 г. до настоящия момент;- „СБАЛИПБ проф. Иван Киров ЕАД“ гр. София –в периода 01.04.2015 г. до настоящия момент;- „СБАЛХЗ – ЕАД – София - в периода 01.11.2012 г. до настоящия момент;- „МБАЛ „Национална кардиологична болница“ ЕАД София- в периода август 2014 г. до настоящия момент.На 25 април 2018 г. прокурори от Върховна касационна прокуратура са възложили на ГД „Национална полиция“ – МВР извършване на допълнителна проверка в:- УМБАЛ ”Св. Иван Рилски” ЕАД гр. София / 77 договора за предоставяне/възлагане на медицински услуги/ ;- ’’Първа МБАЛ-София” ЕАД гр. София / 62 договора за предоставяне/възлагане на медицински услуги/ ;- “Втора САГБАЛ Шейново” гр. София / 7 договора за предоставяне/възлагане на медицински услуги/;- ”СБАЛ на пневмо-фтизиатрични заболявания” София област ЕООД / 4 договора за предоставяне/възлагане на медицински услуги/ ;- ДПБ “Св.Иван Рилски” гр. София/ 4 договора за предоставяне/възлагане на медицински услуги/;- „Център за психично здраве-София” ЕООД гр. София / 4 договора за предоставяне/възлагане на медицински услуги/;- „Първа специализирана акушеро-гинекологична болница за активно лечение — Света София” ЕАД гр. София /15 договора за предоставяне/възлагане на медицински услуги/;- СБАЛАГ “Майчин дом” ЕАД гр. София / 121 договора за предоставяне/възлагане на медицински услуги/;- „Специализирана болница за активно лечение по лицево-челюстна хирургия” ЕООД гр. София / 5 договора за предоставяне/възлагане намедицински услуги/;- „Специализирана болница за активно лечение по белодробни болести - Света София” ЕАД гр. София/ 3 договора за предоставяне/възлагане намедицински услуги/;- Специализирана болница за активно лечение по детски болести - проф: Иван Митев” ЕАД / 3 договора за предоставяне/възлагане на медицинскиуслуги/;- ’’Специализирана болница за продължително лечение и рехабилитация — Кремиковци” ЕООД гр. София / 4 договора за предоставяне/възлаганена медицински услуги/;- „Специализирана болница за продължително лечение и рехабилитация - Бухово” ЕООД / 6 договора за предоставяне/възлагане на медицинскиуслуги/;- „Център за психично здраве - Пловдив“ ЕООД, гр. Пловдив / 19 договора за отдаване под наем/.- „Специализирана болница за активно лечение по онкология - Хасково“ ЕООД / 42 договора за предоставяне/възлагане на медицински услуги/.Тази проверка ще приключи в двумесечен срок. Разследванията на прокуратурата за болниците в Ловеч и Враца продължават, съобщиха от обвинението. ", "date": "2018.04.27", "title": "Прокуратурата образува 13 нови досъдебни производства за безстопанственост в болници"}
{"url": "https://offnews.bg/politika/anton-kutev-triabva-da-se-vzemat-speshni-merki-za-horata-s-uvrezhdani-679530.html", "text": "Исканията на хората с увреждания са същите, никакви промени няма за тях и това е резултат от цялостна политика. Трябва да се вземат мерки не само за отстраняването на Емил Христов, а и управляващите по някакъв начин да се принудят да свършат поне нещо в най-уязвимата сфера – хората с увреждания. Те не могат да чакат.Това заяви зам.-председателят на ПГ на „БСП за България“ Антон Кутев. Той е категоричен, че са необходими спешни мерки. „Внесохме искане за оставка на зам.-председателя на НС Емил Христов. Поводът е недопускането до сградата на НС на хората с увреждания, които представляваха протеста. Но причината е много по-голяма – действията му бяха само поредният израз на цялата политика на ГЕРБ към всички българи и по-специално към хората с увреждания“, каза още народният представител. Кутев обясни, че БСП не е търсила подкрепа от други партии за това и са събрани 80 подписа. „ГЕРБ не съзнават, че има проблем. Те подкрепят Христов и смятат, че всичко е наред. Не смятам, че е така. Не трябваше тези хора да стоят пред вратата или да ги карат да съблекат тениските“, посочи зам.-председателят на ПГ на „БСП за България“. Той е на мнение, че тениските не е трябвало да бъдат събличани - те са дошли да изразят точно това мнение. „Христов не се извини. Приемам неговото обяснение, че не е разбрал, но аз бях човекът, който няколко пъти му каза, че това, което прави, е политическа грешка“, обясни Кутев. ", "date": "2018.04.27", "title": "Антон Кутев: Трябва да се вземат спешни мерки за хората с увреждания"}
{"url": "https://offnews.bg/obshtestvo/doktor-ohboli-v-stolichnia-zoopark-utre-679531.html", "text": "Посетителите на столичния зоопарк ще могат да надникват \"зад завесите му\" от утре. Поводът за новата образователна програма е 130 – та годишнина на Зоологическа градина в София.  Темата на 28 април е „Доктор Охболи“, любителите на животните ще могат да се запознаят с особеностите в работата на един от най-важните специалисти в Зоопарка – ветеринарният лекар. Програмата: 11:00 часа – Примати – демонстрационно хранене с участието на ветеринарни лекари от Централна ветеринарна клиника (ЦВК), които ще разкажат за лечението на белоръкия гибон (Hylobates lar) Гиби.12:00 часа – Гиганти - демонстрационно хранене13:00 часа – Водоплаващи птици в езерото - демонстрационно хранене13:30 часа – Щрауси - демонстрационно хранене14:00 часа – Рис - демонстрационно хранене15:00 часа – Влечуги - демонстрационно хранене15:30 часа – Големи котки - демонстрационно хранене, по време на което д-р Иван Цветков – ветеринарен лекар към ОП „Зоологическа градина София“ ще разкаже за спецификите в профилактиката и лечението на заболявания при животни, отглеждани в зоопаркови условия. ", "date": "2018.04.27", "title": "Доктор Охболи в столичния зоопарк утре"}
{"url": "https://offnews.bg/zdrave/transplantirat-trima-dushi-s-organi-ot-samoubilia-se-mlad-mazh-ot-burg-679536.html", "text": "30–годишният мъж, който се простреля в неделя в Бургас, е починал, а органите му ще дадат шанс за живот на трима души, след като близките му взеха решение да ги дарят.Александър се самоуби в подземен гараж в морския град. Във фаталния ден той оставил компанията си, празнуваща рожден ден, слязъл на паркинга и се прострелял. По информация на други медии, мъжът е имал финансови затруднения. Близките на загиналия са взели благородното решение и са дали решение бъбреците и черния му дроб да бъдат дарени на трима души. Късно снощи са направени и трансплантациите. Бъбреците са трансплантирани в УМБАЛ „Александровска“ на двама души, избрани между шестима кандидати: 48–годишен мъж от гр. Годеч и 52–годишен мъж от гр. Петрич. И двамата са на хемодиализа от 2016 година. Трансплантираните се възстановяват в реанимация, състоянието им е стабилно. Черният дроб е подготвен за трансплантация в Университетска болница „Лозенец“. Екипите на трите лечебни заведения са съпричастни към скръбта на семейството на починалия и благодарят за хуманното решение за спасяването на други човешки животи в най-трудния за тях момент.", "date": "2018.04.27", "title": "Трансплантират трима души с органи от самоубилия се млад мъж от Бургас"}
{"url": "https://offnews.bg/futbol/beshiktash-niama-da-se-iavi-na-doigravaneto-na-skandalnia-revansh-s-fe-679535.html", "text": "От Бешикташ официално съобщиха, че играчите на тима няма да се явят за доиграването на реванша от полуфиналите за Купата на Турция срещу Фенербахче.Припомняме, че срещата беше прекъсната в 57-мата минута при резултат 0:0, когато старши треньорът на Бешикташ бе уцелен в главата от предмет, хвърлен от запалянковците на \"фенерите\".Турската федерация разгледа случая и реши, че двата отбора трябва да доиграят мача пред празни трибуни на 3 май. Ето какво написаха \"черните орли\":\"От 115 години сме по футболните терени - печелили сме, завършвали сме наравно или сме губили. Но за да не влизаме в ролята на губещи, взехме решение да не се явяваме за мача на 3 май. Приемаме решението на федерацията с тъга и огорчение\".Първият мач между двата отбора завърши при резултат 2:2.", "date": "2018.04.27", "title": "Бешикташ няма да се яви на доиграването на скандалния реванш с Фенербахче"}
{"url": "https://offnews.bg/politika/bsp-s-ofitcialno-iskane-za-ostavka-na-emil-hristov-679529.html", "text": "БСП внесе в деловодството на Народното събрание искане за оставката на зам.-председателя на парламента Емил Христов от ГЕРБ.Искането е подписано от 80 народни представители от партията на Корнелия Нинова. От БСП не са търсили подкрепа от други парламентарни групи.Причината за искането е, че . Заради това се стигна и до скандал между депутати от ГЕРБ и от БСП.Тогава председателят на Народното събрание Цвета Караянчева беше в САЩ, а заседанието се водеше от единствения ѝ заместник, който се намираше в парламента - Емил Христов.Според БСП Христов не е позволил хората с увреждания да влязат в сградата заради това, че били с тениски с надпис \"Системата ни убива\". Христов обясни, че е бил информиран само за тениските, но не и че хората имат извадени пропуски. Версията на ГЕРБ за станалото е, че става въпрос за грешка на охраната.Още след скандала социалистите обявиха, че ако Христов не си подаде само оставката, те ще му я поискат. От ГЕРБ обаче определиха днешното искане на БСП като пореден фарс, които единствено ще загуби един парламентарен ден за обсъждане и гласуване на искането. \"ГЕРБ стои зад Емил Христов. За нас това е пореден опит технически проблем да се превърне в политически\", каза пред журналисти Тома Биков от ГЕРБ.На въпрос дали коалиционните партньори на ГЕРБ във властта - \"Обединените патриоти\", също застават зад Христов, Биков отговори: \"Всяка група ще си вземе решение. Ние взехме нашето още във вторник\". По повод станалото миналата седмица Биков обяви, че \"част от тези хора бяха станали от мастта и дойдоха пред парламента да правят скандали\", но не пожела да обясни за какво говори.  След това обаче той добави, че хората с увреждания са добре дошли в парламента.", "date": "2018.04.27", "title": "БСП с официално искане за оставка на Емил Христов"}
{"url": "https://offnews.bg/politika/predsedateliat-na-alde-borisov-da-poeme-otgovornost-za-siderov-v-krim-679534.html", "text": "\"Господин премиер Борисов, Вие трябва да поемете отговорността, ако Ваш коалиционен партньор подкрепя незаконното анексиране на Крим.\"Това каза председателят на Алианса на либералите и демократите в Европа (АЛДЕ) Ханс ван Баален след срещата си с лидера на ДПС Мустафа Карадайъ в Народното събрание. Партията на Карадайъ е част от АЛДЕ, а Баален е в София за съвета на алианса, който ще се проведе у нас. \"Всички искаме да сме в добри взаимоотношения с Русия и не това е проблемът. Всички обаче трябва да спазваме международното право\", каза още Баален и подчерта, че \"Атака\" не играе позитивна за България роля. \" Моля, господин Борисов, извадете ги от управлението след европредседателството\", каза Баален.Малко след това репортер от телевизията на \"Атака\" се обърна към Ханс ван Баален почти викайки от един от микрофоните: Вие като какъв се месите в българската политика и в политиката на партия \"Атака\"? \"Атака\" не е либерална партия\".В отговор председателят на АЛДЕ призова репортера да се придържа към приличното поведение. \"Това не е европейско поведение\", каза той. Лидерът на ДПС Мустафа Карадайъ обясни, че на срещата с Баален и европейските либерали е била изразена силна загриженост за евроатлантическата ориентация у нас. \"ГЕРБ са длъжни да обяснят на обществото и на нашите партньори от НАТО и ЕС за поведението на коалиционните си партньори. По важни геополитически и геостратегически въпроси не може да има лично мнение, особено когато си част от управлението на страната\", коментира Карафайъ и подчерта, че очаква и отговори от ЕНП.Председателят на ДПС коментира, че ако това не стане, то отново част от управляващата коалицията ще има \"шизофренно поведение\", каквото е имало и преди две години в Реформаторския блок. Той каза още, че ако Цветанов смята, че  някой ревизира евроатлантическата ориентация на страната, то трябва да погледне към коалиционните партньори на ГЕРБ. \"Май твърденията на господин Цветанов се оказват верни\", каза лидерът на ДПС.Баален каза още, че България трябва да влезе в Шенген и еврозоната, защото е изпълнила всички критерии. \"По отношение на Шенген мисля, че ще стане в рамките на по-малко от година. Преди евроизборите. Покривате критериите\", каза той и обясни, че според него до 2 години България би трябвало да е и в еврозоната.Председателят на АЛДЕ каза още, че България получава подкрепа подкрепа и за позицията за присъединяване на страните от Западните Балкани към ЕС. \"Без никакво съмнение, страните от Западните Балкани са част от Европа\", добави той.", "date": "2018.04.27", "title": "Председателят на АЛДЕ: Борисов да поеме отговорност за Сидеров в Крим, да извади \"Атака\" от властта"}
{"url": "https://offnews.bg/futbol/kralev-krajnata-tcel-e-roditelite-da-zavedat-detcata-si-na-stadiona-679538.html", "text": "Министърът на спорта Красен Кралев коментира в предаването по БНТ \"Денят започва\", че основният пропуск, който до момента е имало в стратегията за борба с футболното хулиганство е, че фокусът е бил на грешно място - към клубовете.По думите му, това трябва да се промени и той трябва да бъде върху личната отговорност. Той заяви още, че се надява до година да се финализира новият закон за футболното хулиганство като са нужни промени и в наказателния кодекс, така че да може МВР и БФС да налагат санкции на тези хора, които са извършили престъпление, а не само съдът.\"каза Кралев.Спортният министър заяви още, че са си поставили краткосрочни и дългосрочни цели. Сред краткосрочни са поставяне на достатъчно количество камери с качество 4К и приближаване на образа 36 пъти. До края на август ще има торникети и на входовете ще се поставят камери, които да снимат всяко лице, което влиза.В студиото на БНТ Кралев заяви, че депутатите са поели ангажимент да направят спешни мерки в сегашния закон за футболното хулиганство.Другото важно според министъра на спорта е, че трябва да се реши кой носи отговорност, как става идентифицирането на тези хора и кой носи отговорност за недопускането им.\"\". добави той.Духът на футбола са феновете и не трябва да се правят компромиси, независимо кой е клубът, каза още министър Кралев, който сподели, че е оптимист за изработването на новия закон, като според него не е сложно, но трябва целенасочена и упорита работа.По въпроса за уредените мачове бившият президент на Черно море обобщи, че проблемът е в световен мащаб и футболните срещи, които са съмнителни, намаляват, а се увеличават в другите спортове.", "date": "2018.04.27", "title": "Кралев: Крайната цел е родителите да заведат децата си на стадиона"}
{"url": "https://offnews.bg/analizi-i-komentari/galap-interneshanal-tri-miliona-balgari-igraiat-toto-i-lotaria-679541.html", "text": "42% от българите смятат, че в живота у нас може да се успее преди всичко с късмет. 53% смятат, че се успява преди всичко с повече работа. Това показват данните от новото издание на традиционния сондаж на „Галъп интернешънъл“ по актуални теми, проведен сред 801 души чрез телефонно интервю по панелна методика, осигуряваща надеждност. Сондажът е проведен между 19 и 22 април. Тези сондажи служат за формиране на хипотези в бързо променящата се обществена среда. 5 на сто от запитаните твърдят, че редовно играят игри като тото, лотария, посягат към форми на хазарт и т.н. Те се равняват условно на близо 300 хиляди души. Тези хора харчат средно по 43 лв месечно за такъв тип игри.19% пък (или над 1 млн.) казват, че играят от време на време и харчат средно по 21 лв. месечно. Играещите много рядко са 33% (над 1.8 млн.) и влагат по 9 лв на месец в това. Така, общо 57% ат запитаните (или над 3 милиона) се оказват играещи, макар и с различна честота. 43% пък са тези, които твърдят, че не играят такива игри. Средно, играещите у нас харчат по 15 лв. на месец. Най-общата калкулация показва, че за такъв тип игри хората явно харчат по около половин милиард на година. Това е приблизително колкото 5% от ежедневните харчове за хранителни стоки и стоки за бита, например.Огромното мнозинство - 86% - от играещите свидетелстват, че никога не са печелили сума, която да смятат за значима. Сред останалите пък личат най-вече хора печелили до 99 лв. За по-големи суми свидетелстват малцина, а само 1% от общо всички запитани в изследването твърдят, че са печелили суми над 5 хил. лв.Мнозинство от 68% казват, че не познават човек, който да е спечелил значителна сума. Още по-голямо мнозинство – 81% - смятат, че да се спечели значима сума в такива игри не е лесно. 9% са на обратното мнение, а останалите се колебаят. Данните свидетелстват, че общественият разум и предпазливост по-скоро са запазени, въпреки немалките нива на социално недоволство. На този фон лансираната от вицепремиера Валери Симеонов идея за ограничаване на рекламата на хазарт се възприема добре. 55% се съгласяват със забрана на реклама, но не и на самите игри. 14% са крайни и биха се съгласили даже на забрана на игрите. 27% пък искат всичко да остане както досега. Останалите се колебаят. ", "date": "2018.04.27", "title": "Галъп Интернешънъл: Три милиона българи играят тото и лотария"}
{"url": "https://offnews.bg/obshtestvo/proveriavame-s-pik-koda-ot-noi-koi-registri-polzvat-lichnite-ni-danni-679545.html", "text": "Знаете ли кои ваши лични данни се ползват в регистрите на държавната администрация?Скоро ще можете да проверите това, ако притежавате Квалифициран електронен подпис (КЕП) или Персонален идентификационен код (ПИК) на Националния осигурителен институт. Проверката обхваща над 30 регистъра и се прави през Системата за електронно връчване (), която е част от електронното правителство.Към момента услугата за такава проверка е приложима за Имотния регистър и за Национална база данни „Население“. Достъпът до тази информация ще бъде предоставен на гражданите заради новия Общ регламент за защита на личните данни на ЕС (GDPR, 2016/679), който влиза в сила на 25 май. Разработва се и друго технологично решение, което ще позволи на гражданите да проверяват кой е имал достъп до личните им данни в регистрите.Преди седмица вицепремиерът Томислав Дончев призова всички администрации да предприемат действия Единният граждански номер (ЕГН) да не бъде използван самостоятелно за идентификация на гражданите пред институциите. Мярката е средство за предотвратяване на риска от злоупотреба с лични данни. Решението на Комисията за защита на личните данни от месец март тази година разпорежда администрациите да гарантират високо ниво на сигурност при достъпа до личните данни на физически лица чрез използване на поне два критерия за персонална идентификация на гражданите.", "date": "2018.04.27", "title": "Проверяваме с ПИК кода от НОИ кои регистри ползват личните ни данни"}
{"url": "https://offnews.bg/obshtestvo/sveti-simeon-e-brat-gospoden-po-plat-679503.html", "text": "Християните почитат днес Свети Симеон, наречен брат Господен по плът. Той бил сродник на Исус Христос, а не негов брат в прекя смисъл на думата.Симеон бил син на Клеопа - брата на Йосиф Обручник, и брат на свети ап. Яков - първия ерусалимски епископ. Симеон проповядвал Евангелието в Юдея. И след като неговият брат Яков бил убит с камъни, той бил избран на неговото място. Св. Симеон управлявал йерусалимската църква повече от 40 година.През време на юдейската война, която завършила с разрушаването на Йерусалим и храма от Веспасиан и Тит (70 г.), Симеон заминал заедно с другите християни за град Пела, който се намирал на изток от р. Йордан и бил подвластен на Ирод Агрипа II. След това пак се върнал в Йерусалим и управлявал църквата до смъртта си. Като превзели Юдея, римляните преследвали потомците на Давидовия род. Те се страхували да не би някой от потомците на Давид да организира юдеите, да се обяви срещу кесаря и да възстанови юдейското царство.Като довели Симеон при царския наместник Атика, римляните се опитали да го принудят да се отрече от вярата си в Христа, като употребили отначало съвети и заплахи, а после и мъчения. Тогава Симеон бил на около 120 години. Но въпреки старостта, той твърдо понасял страданията и останал верен на своите християнски убеждения. Мъжеството, търпението и твърдостта му удивили самите мъчетели. Симеон бил разпънат на кръст през 107 г.", "date": "2018.04.27", "title": "Свети Симеон е брат Господен по плът"}
{"url": "https://offnews.bg/obshtestvo/chenge-tazi-vecher-po-epic-drama-video-679481.html", "text": "Тази вечер, от 22:00, можете да гледате \"Ченге\" по новия драматичен тв канал Epic Drama.В завладяващата криминална драма ирландско-американският детектив Кевин Коркоран, бивш боксьор, се завръща от Гражданската война и открива, че жена му е отвлечена, а дъщеря му е мъртва.Работейки в скандално известния квартал \"Файв Пойнтс\" в Ню Йорк, той се опитва да разбере какво се е случило със семейството му.", "date": "2018.04.27", "title": "'Ченге' - тази вечер по Epic Drama (видео)"}
{"url": "https://offnews.bg/zdrave/v-balgaria-ima-32-denonoshtni-apteki-v-16-malki-obshtini-niama-nito-e-679533.html", "text": "В България има само около 32 денонощни аптеки, а в 16 малки общини с общо население около 50 000 души няма нито една аптека, съобщи здравният министър Кирил Ананиев по време на парламентарния контрол. По думите му в страната има общо 3996 аптеки и страната ни е на едно от челните места в Европа по брой аптеки на глава от населението, но сме сред последните места по достъп до тях. Остър е проблемът с денонощните аптеки, само 0,8 процента от аптеките са с денонощен режим на работа. Такива няма в големи региони като Видин, Враца, Разград, Смолян, Търговище, обясни Ананиев. Той уточни, че законодателството в страната не урежда критерии по отношение на разпределението и гъстотата на аптеките по територия, нито относно режима на работата на аптеките.За решаване на проблемите здравното министерство, в сътрудничество с НЗОК, Изпълнителната агенция по лекарствата и Българския фармацевтичен съюз, е предприело действия в посока разработване на пакет от мерки за стимулиране предоставянето на фармацевтична услуга в малките населени места, в слабо населените общини, които ще бъдат въведени чрез промени в Закона за лекарствените продукти в хуманната медицина.Според Ананиев в малките населени места може да се открият общински аптеки, които да се финансират от общините, като в България вече имало 39 подобни аптеки, а министерството работи и по създаване на мобилен аптечен пазар.", "date": "2018.04.27", "title": "В България има 32 денонощни аптеки, в 16 малки общини няма нито една аптека"}
{"url": "https://offnews.bg/obshtestvo/bez-voda-v-chasti-ot-pet-stolichni-rajona-679502.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на спирателен кран на бул. „Цариградско шосе“, жк. „Яворов“, налага спиране на водоподаването от 09:00 до 18:00 часа на бул. „Цариградско шосе“ от ул. „Николай Ракитин“ до ул. „Николай В. Гогол“, ул. „Николай В. Гогол“ от бул. „Цариградско шосе“ до ул. „Цар Иван Асен II“.Монтаж на водомери в жк. „Дружба“ 1 налага спиране на водоподаването от 9:30 до 15:30 часа на ул. „Ген. Стоян Стоянов“, бл. 181, бл. 182, бл. 183, бл. 184 и бл. 185.Във връзка с монтаж на водомер в жк. „Борово“ се налага спиране на водоподаването от 10:00 до 16:00 часа на бл. 228, бл. 228 А, бл. 229, бл. 230, бл. 231-високи зони. Поради монтаж на водомер в жк. „Младост“ 3 се налага спиране на водоподаването от 10:00 до 15:00 часа на бл. 370, бл. 371 и бл. 372. Без вода във връзка с монтаж на водомер в жк. „Овча купел“ 2, ще бъдат от 10:00 до 15:00 часа в бл. 41 А, бл. 41 Б, бл. 40 и бл. 42 високи зони.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.04.27", "title": "Без вода в части от пет столични района"}
{"url": "https://offnews.bg/temida/spetcprokuraturata-iska-postoianen-arest-za-zadarzhanite-ot-dai-679513.html", "text": "Специализираната прокуратура ще поиска постоянен арест за задържаните в началото на седмицата служители на ДАИ – Благоевград. Днес изтичат първоначалните 72 часа от задържането им.Защитниците на арестуваните 10 души настояват, че няма достатъчно доказателства, за да останат още в ареста.1200 евро дневно са изкарвали чрез престъпната си схема служителите, разкриха от спецпрокуратурата. Транспортни фирми са изнудвани да плащат между 300 и 600 евро рекет, за да не им се налагат санкции за големи нарушения.Инспекторите отчитали дейност като вписвали дребни нарушения. Сред задържаните е съпруг на прокурорка от специализираната прокуратура и брат на главния секретар натранспортното министерство. ", "date": "2018.04.27", "title": "Спецпрокуратурата иска постоянен арест за задържаните от ДАИ"}
{"url": "https://offnews.bg/sviat/istoricheska-sreshta-mezhdu-liderite-na-dvete-korei-679512.html", "text": "Историческа среща се провежда между лидерите на двете Кореи. Ким Чен-ун стана първият севернокорейски лидер, който стъпва в Южна Корея.Лидерите на Северна и Южна Корея си стиснаха ръцете над демаркационната линия, която разделя двете страни след края на Корейската война през 1953 г.. Това стана минути преди началото на историческата среща на върха. „Радвам се да ви видя“, каза Мун Дже-ин на севернокорейския си колега. Първо Ким-чен ун премина на територията на юга за малко, а след това и Мун също премина от другата страна на границата преди да се върне обратно. Пролетта може да е дошла на Корейския полуостров, заяви южнокорейският президент Мун Дже-ин в началото на преговорите със севернокорейския лидер Ким Чен-ун, предаде ДПА. И двамата изразиха надежда, че преговорите ще имат положителен резултат, уточнява БТА. Мун Дже-ин окачестви решението на Ким Чен-ун да пресече демаркационната линия между двете държави като \"смело\" и \"символ на мира\" и изрази надежда, че двамата могат да работят заедно, за да вземат \"смели решения\". Двамата лидери започнаха преговорите в южнокорейската част на граничното село  в демилитаризираната зона, седнали един срещу друг на овална маса в Дома на мира.\"Осъзнавам каква отговорност лежи на нашите плещи и съм ви благодарен за решителността и мъжеството, които проявихте, идвайки на тези преговори. Нека заедно да проявим мъжество и решителност и да донесем мир и благоденствие на Корейския полуостров. От този ден демаркационната линия вече не е символ на раздора, тя стана символ на мира\", отбеляза южнокорейският президент, цитиран от ТАСС.Мун Дже-ин изтъкна също, че е готов \"да води преговорите цял ден\", ако се наложи. Ким Чен-ун заяви, че срещата може да помогне \"да се навакса изгубеното време\".На масата за преговори с лидерите на двете държави седяха по двама членове на делегациите им. Отляво на Ким беше сестра му Ким Йо-чен, която през февруари беше на церемонията по откриването на зимната олимпиада в Пьончан, а отдясно - заместник-председателят на ЦК на Корейската трудова партия. До Мун Дже-ин седяха шефът на кабинета му и ръководителят на националната разузнавателна служба.", "date": "2018.04.27", "title": "Историческа среща между лидерите на двете Кореи"}
{"url": "https://offnews.bg/obshtestvo/slanchev-den-vzemete-chadar-vecherta-679504.html", "text": "Слънчев ден, дъждовна вечер прогнозират синоптиците и за последния работен ден от тази седмица. Вятърът ще се усили, максималните температури ще са между 24 и 29 градуса. Над Черноморието ще е предимно слънчево. Около и след обяд ще се развива купеста и купесто-дъждовна облачност и ще има краткотрайни валежи с гръмотевици. Има условия и за градушки. Максималните температури ще са 20-25 градуса, а вълните - до 2 бала.Топло, но дъждовно на места ще е и в планините. Максималната температура на височина 1200 метра ще е около 19°, на 2000 метра – около 12 градуса. ", "date": "2018.04.27", "title": "Слънчев ден, вземете чадър вечерта"}
{"url": "https://offnews.bg/temida/markovski-za-sluchaia-ivancheva-mozhe-li-s-damski-mustak-da-se-broiat-679515.html", "text": "Делото срещу кметицата на Младост Десислава Иванчева е низ от компромати. Няма нито едно доказателство тя да е искала подкуп от 500 хил. лв. от Александър Ваклин. Това заяви защитникът й адвокат Марин Марковски по бТВ. „По протокол тя има единствено около два квадтратни сантиметра по външната дясна част на дланта. Когато е писала възражение върху листа е бил протоколът за парите, които са броени там”, пояснява Марковски. Химическото вещество, което се използва за маркиране на пари е пренесено върху Иванчева, категоричен бе Марковски. Има вещество под носа, ясно е, че не може с дамски мустак да се броят пари, каза още адвокатът. „Има една снимка как полицайка я хваща за устата. В един момент Иванчева вика „Искам моя адвокат” и полицайката я хваща за устата. Тази полицайка е с ръкавица, тя е пренесла веществото. Това са фактите”, заяви Марковски.Той определи риториката на прокуратурата, които заявиха, че „Иванчева е светнала като коледна елха”, като детска мечта.„Прокуратурата ни връща към детството – светването като коледна елха е в мечтата на прокурора, свързана с детските му години”, каза Марковски. „Това дело представлява низ от компромати, които са изключително примитивни”, допълни адвокатът. По думите му няма нито една среща между Иванчева и Ваклин, на която да му е искан подкуп. „Когато посредникът Дюлгеров е поставил парите в колата и е излязъл, къде са гаранциите, че той демонстративно е поставил парите пред кметицата и зам.-кметицата?”, попита Марковски.Той категорично отрече да има записи, в които Иванчева да казва „Поставили сме Ваклин на колене, няма да пусна преписката, докато не си плати”. ", "date": "2018.04.27", "title": "Марковски за случая Иванчева: Може ли с дамски мустак да се броят пари"}
{"url": "https://offnews.bg/sviat/12-mazhe-tichaha-kraj-kolata-na-kim-chen-un-za-da-go-paziat-video-679521.html", "text": "12 телохранители тичаха край колата на севернокорейския лидер Ким Чен-ун, за да го пазят, докато той се връщаше в севернокорейската част на граничното село Панминчжон в демилитаризираната зона.След приключването на първия кръг от преговорите между двете Кореи Ким Чен-ун си тръгна, придружен от множество охранители, които са подбрани специално на базата на физическата им подготовка, уменията им по стрелба и бойни изкуства, както и по външен вид, обясниха световните агенции. Когато севернокорейският лидер отпътува с колата си, а 12 от охранителите тичаха край лимузината му, като образуваха човешки щит срещу възможно нападение.Президентът на Южна Корея Мун Дже-ин и севернокорейският лидер Ким Чен-ун прекараха на масата за преговори час и половина.Те ще обядват поотделно и след това ще се срещнат отново.", "date": "2018.04.27", "title": "12 мъже тичаха край колата на Ким Чен-ун, за да го пазят (видео)"}
{"url": "https://offnews.bg/obshtestvo/mazh-zaplashva-s-pistolet-hora-v-borisovata-gradina-strelial-i-po-kuc-679516.html", "text": "Столичани, които се разхождат често в Борисовата градина, сигнализират за мъж с пистолет в парка. Той е окупирал част от територията, белязал е дърветата с червени кръстове и е окачил по тях медали и обяви за предстоящи спорни надпревари. Това е Димитър Кисьов, председател на Комисията по планинско бягане към Федерацията по лека атлетика, съобщи Нова тв.Срещу него са подавани множество жалби в полицията през последните месеци. Потърпевша жена разказа, че преди около месец и половина, разхождайки кучето си, тя се разминала с агресивния мъж, който носел знамена с дълги дръжки. Кучето на жената се уплашило и започнало да лае. Тогава мъжът извадил пистолет и стрелял два пъти по домашния любимец – вероятно с газов пистолет. Потърпевшата казва, че не знае какво е било направено по жалбата, която тя веднага е подала срещу нападателя.Друг потърпевш пък е заснел разправията си с агресивния мъж, той също бил заплашен с пистолет, след като попитал Кисьов дали той е нарисувал кръстовете по дърветата. ", "date": "2018.04.27", "title": "Мъж заплашва с пистолет хора в Борисовата градина, стрелял и по куче"}
{"url": "https://offnews.bg/sviat/kim-chen-un-obeshta-da-ne-budi-poveche-prezidenta-na-iuzhna-koreia-s-r-679518.html", "text": "Лидерът на КНДР Ким Чен Ун е обещал, че повече няма да буди президента на Южна Корея Мун Дж Ин с ракетни опити, които северокорейската страна обикновено извършваше рано сутрин. Това съобщи на брифинг говорителят на президента на Република Корея Юн Йон Чан, цитиран от БТА.\"Ким Чен Ун каза на президента Мун, че е чувал, че той винаги става много рано сутрин заради ракетните изпитания на Севера и обеща, че повече няма да тревожи съня му\", каза прессекретарят, цитиран от ТАСС.В делегацията е включена и сестрата на Ким Чен Ун - Ким Йо Чен. По време на официалните разговори тя е прдложила да се ускори обединението на двете Кореи, предаде БТА.Това изказване било посрещнато с одобрителен смях от всички присъстващи на преговорната маса.Президентът на Южна Корея Мун Дже Ин на свой ред е предложил да бъдат свързани железниците на двете страни, защото това би осигурило съществен принос към икономическото сътрудничество.Проектът за междукорейска жп линия е обсъждан от ръководствата на двете държави и по-рано, но все още не е осъществен. Той предвижда в бъдеще и свързване на корейските железници с руската Транссибирска жп магистрала, което ще даде възможност товари от Корейския полуостров да се доставят в Европа много по-бързо, пояснява ТАСС.Предложението на Ким Чен Ун президентът на Юга Мун Дже  Ин да прекрачи демаркационната линия и да стъпи на севернокорейска земя, бе направено спонтанно, информира говорителят на южнокорейския лидер.\"Щом Ким Чен  Ун мина откъм южнокорейската страна на границата, президентът Мун запита риторично кога ще може и той да стъпи в Северна Корея. Ким Чен Ун отговори мигновено: \"Може би ей сега\" и хвана президента за ръка с покана да го последва отвъд демаркационната линия\", посочи той.Южнокорейският президент го стори без колебание, след което двамата държавни лидери известно време позираха пред камерите, стоейки вече в севернокорейската част на зоната.Лидерът на КНДР призна на границата пред южнокорейския си колега, че е впечатлен от срещата с него на \"подобно историческо място\". \"Много се радвам на тази среща, не можах да сдържа своя ентусиазъм. Много съм впечатлен, че се срещнахме на подобно историческо място и че президентът Мун пристигна тук, за да ме посрещне лично на демаркационната линия\", цитира негови думи телевизия Ен Ейч Кей.Мун Дже-ин заяви на свой ред, че \"това е много смела стъпка\" от страна на севернокорейския лидер, \"ознаменувал с появата си този исторически момент\", добавя ТАСС.Очаквайте подробности", "date": "2018.04.27", "title": "Ким Чен Ун обеща да не буди повече президента на Южна Корея с ракети"}
{"url": "https://offnews.bg/obshtestvo/promeni-v-dvizhenieto-v-kvartal-orlandovtci-679532.html", "text": "От 27 април до 9 май се забранява влизането на пътни превозни средства по крайните две пътни ленти от южната страна на пътното платно на ул. „Грънчарска“ в участък от 170 метра, считано от кръстовището с ул. „Заводска“ в посока ул. „Каменоделска“, съобщи Столична община. От 10 май до 29 май се забранява влизането на пътни превозни средства по южната половина на пътното платно на ул. „Грънчарска“ с участък 200 м. считано от кръстовището с ул. „Заводска“, в посока ул. „Каменоделска“.Движението на пътни превозни средства се извършва двупосочно по северната половина на пътното платно на ул. „Грънчарска“ в същия участък - в посока от ул. „Заводска“ към ул. „Каменоделска“ – в една пътна лента,- в посока от ул. „Каменоделска“ към ул. „Заводска“ – в две пътни ленти.Промяната в организацията на движение се налага във връзка с реконструкция на улични водопроводи по ул. „Грънчарска“.", "date": "2018.04.27", "title": "Промени в движението в квартал Орландовци"}
{"url": "https://offnews.bg/obshtestvo/sadiat-800-darveta-kraj-stolichni-bulevardi-679514.html", "text": "Със засаждането на 60 едрогабаритни дървета от вида габър, стартира масираното пролетно озеленяване покрай основни булеварди и улици в София.Първите дървета са разположени от двете страни на велоалеята покрай бул. „Цар БорисIII“ в отсечката между бул. „Житница“ и ул. Йосив Цанков (парк Лагера). Засаждането покрай булеварда ще продължи до Руски паметник, като общият брой на дървета там ще надвиши 150.Според плановете на Столична община, в рамките на пролетния залесителен сезон предстои да бъдат засадени общо над 800 дървета по тротоарите на булеварди и главни улици в града, както и над 300 - в паркове и градини. Засаждането ще обхване булевардите „Опълченска“, „Мария Луиза“, „Рожен“, „Мадрид“, „Обиколна“. „Тодор Александров“, „Джеймс Баучер“, „Г. М. Димитров“ и др.В началото на май ще се проведе и вторият етап на стартиралата през есента залесителна кампания „Моето зелено училище/детска градина“. В рамките на пролетната инициатива, Столична община ще предостави на учебните заведения в града нови над 500 бр. дървета, няколко хиляди храсти и цветя, с които да озеленят дворовете си.Всяка събота и неделя до края на юни ще продължи и засаждането в рамките на инициативата на СО - „Новата гора на София“, в която изцяло с помощта на доброволци, вече има засадени над 18 000 дървета в местността Суходол.", "date": "2018.04.27", "title": "Садят 800 дървета край столични булеварди"}
{"url": "https://offnews.bg/politika/demokratichna-balgaria-iska-distciplinarka-za-tcatcarov-679540.html", "text": "Лидерите на Демократична България Христо Иванов и Атанас Атанасов иска ВСС да образува дисциплинарка срещу главния прокурор Сотир Цацаров. Предложението им за това е адресирано освен до Инспектората към Висшия съдебен съвет и до министъра на правосъдието Цецка Цачева. В текста се казва: На 25 април 2018г. в интервю пред Нова ТВ, главният прокурор Сотир Цацаров заявява: „Работеща прокуратура и работеща комисия за противодействие на корупцията елиминират основната теза на една малка и креслива извънпарламентарна политическа група, а оттам се обезсмисля и собственото им съществуване.“ Това изявление е възпроизведено и в много други медии.В интервю, публикивано на 25 април 2018 г. в Blitz.bg, главният прокурор заявява: „Има политици, за които бездействието на прокуратурата винаги е обект на критики и сега се оказва, че действието на прокуратурата отново е обект на критики. Същите тези политици ръкопляскаха и адмирираха случаите, в които румънските телевизии показваха местни политици, които влизат с белезници на ръце в Антикорупционната прокуратура на Румъния. Изведнъж се оказва, че пренасянето на дори малка част от тези събития в България някакси не се вписва в техните политически сметки. Честно казано аз ги разбирам. Повечето от тях са хора, които нямат и ден на работна заплата. Повечето от тях са хора, които са живели и продължават да живеят от грантове. Опасността тези грантове да секнат е една от причините, с които можем да си обясним тяхната реакция сега.” . Хипотезите, в които прокурор може да прави преценка и законосъобразно да взема становище за съществуването или несъществуването на политическа партия, са изрично изброени в чл. 16 и чл. 40, ал. 2 от Закона за политическите партии. Разгледаният по-горе случай не попада в нито една от посочените законови разпоредби.Това изказване е действие, което е в пряко противоречие с предвиденото в чл. 9.2 от Кодекса за етично поведение на българските магистрати правило, че “магистратът не участва по какъвто и да е начин в партийно - политическа дейност и не се намесва в политически или бизнес среди на влияние.” Действието накърнява престижа на съдебната власт, тъй като поражда съмнение за независимостта и безпристрастността на главния прокурор при упражняване на неговите правомощия.Поради това, предлагаме да упражните правомощията си по чл. 312, ал. 1, т. 3 и 4 от Закона за съдебната власт и да внесете предложение за образуване на дисциплинарно производство спрямо Сотир Цацаров за дисциплинарно нарушение по чл. 307, ал.3, т. 3 от Закона за съдебната власт.", "date": "2018.04.27", "title": "Демократична България иска дисциплинарка за Цацаров"}
{"url": "https://offnews.bg/kultura/preporachvame-vi-kontcert-na-bg-grupata-macrophone-spechelila-naj-pr-679491.html", "text": "Българската Macrophone - групата, която спечели първо място в категорията за рок на най-престижното състезание за авторска музика International Songwriting Competition 2018 в конкуренцията на 16,000 композиции от цял свят, ще свири на тази вечер в столичния клуб Live and Loud.Те спечелиха със собствената си авторска песен Boxer и то пред жури в лицето на Tom Waits, Bastille, Lorde и много други.На тях ще подгряват The Noise Figures - поредното доказателство за богатата история на шумния рок-енд-рол в южната ни съседка. George Nikas и Stamos Bamparis (те са само двама, но свирят за поне четирима) идват у нас за трети път, за да представят новия си албум Telepath.", "date": "2018.04.27", "title": "Препоръчваме ви: Концерт на бг групата Macrophone, спечелила най-престижния конкурс за авторска музика"}
{"url": "https://offnews.bg/ikonomika/izticha-srokat-za-podavane-na-deklaratciata-za-oblagane-na-dohodite-679520.html", "text": "Срокът за подаване на декларациите за облагане на доходите изтича на 30 април. Дотогава трябва да се преведе и декларираният данък за довнасяне, напомнят от НАП. Най-лесният и бърз начин за подаване на декларацията е по Интернет с ПИК. Персоналният код може да се получи безплатно от всеки офис на НАП. Декларациите могат да се изпратят още чрез интернет, подписани с електронен подпис, както и да се подадат по пощата, с обратна разписка, на място в някои пощенски станции, както и в офисите за обслужване на клиенти на Агенцията. До момента в цялата страна са приети 435 000 декларации, като почти половината от тях са изпратени в НАП по електронен път. От НАП напомнят също, че от тази година дължимите данъци и осигурителни вноски могат да се превеждат без такси с банкова карта. Това става по два начина - чрез е-услуга, достъпна чрез Портала за електронни услуги на НАП, както и чрез инсталираните физически ПОС терминали на работните места в салоните за обслужване на Агенцията. Плащането на задължението към хазната може да стане и във всяка банка с попълване на вносна бележка за плащане към бюджета.Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в сайта на НАП . Декларация за дължими данъци (образец 4001) се подава от предприятията и самоосигуряващите се лица, които са изплатили на физически лица доходи по извънтрудови правоотношения, наем или доходи от други източници по чл. 35 от ЗДДФЛ и са удържали авансов данък върху тези доходи. Дължимите авансови данъци се декларират в НАП до края на месеца, следващ тримесечието, през което е изплатен доходът. Декларация за дължими данъци (по чл. 55, ал. 1 от ЗДДФЛ и по чл. 201, ал. 1 от ЗКПО) се представя в НАП и за окончателните данъци, удържани върху доходите на чуждестранни физически лица у нас (например върху възнаграждения за услуги, неустойки, обезщетения, стипендии за обучение в България, доходи от лихви и други).Формулярът се подава и за данъци при източника по Закона за корпоративното подоходно облагане, като например данъци върху дивидентите и ликвидационните дялове в полза на чужди фирми и местни юридически лица, които не са търговци, включително общините.От НАП напомнят също, че предприятията и самоосигуряващите се лица-платци на доходи от наем или от управление и контрол, които се облагат с окончателен данък, начислени и/или изплатени в полза на лица, местни на друга държава-членка на Европейския съюз, също предоставят на НАП информация за тези доходи с декларацията по чл. 55, ал. 1 от ЗДДФЛ и по чл. 201, ал. 1 от ЗКПО, подавана за четвъртото тримесечие на годината.От 2018 г. предприятията-платци на доходи подават декларацията за дължими данъци (образец 4001) по чл. 55 от ЗДДФЛ и чл. 201 от ЗКПО само по електронен път. Това важи за тези декларации за дължими данъци, за които задължението за подаване възниква след 31 декември 2017 г. За самоосигуряващите се лица-платци на доходи няма промяна в начина на подаване на формуляра, т.е. те могат да го представят в НАП, както по електронен път, така и на хартия.", "date": "2018.04.27", "title": "Изтича срокът за подаване на декларацията за облагане на доходите"}
