{"url": "https://offnews.bg/futbol/ludogoretc-aut-ot-evropa-sled-bezlichno-ravenstvo-s-aek-larnaka-v-razg-691601.html", "text": "Лудогорец и АЕК Ларнака не успяха да се победят и завършиха наравно 0:0 в двубой от Група А на Лига Европа, игран на стадион \"Арена Разград\".Футболистите на треньора Антони Здравков действаха много несигурно и тотално бяха надиграни от гостите от Кипър, а късният натиск на \"орлите\" не доведе до нещо повече от пропуск на Марселиньо и удар в гредата на Козмин Моци.Така самоубийственото реми между Лудогорец и АЕК ги остави извън играта за финалите на турнира. Двата отбора заемат трето и четвърто място в групата с актив от 2 точки, със 7 по-малко от лидерите Байер Леверкузен и ФК Цюрих.Разградчани тепърва имат да изиграят още две срещи в турнира, които са гостуване на \"аспирините\" в края на месеца, както и домакинство на швейцарците на 13 декември.", "date": "2018.11.08", "title": "Лудогорец аут от Европа след безлично равенство с АЕК Ларнака в Разград"}
{"url": "https://offnews.bg/zvezdi/whitesnake-na-hills-of-rock-2019-691567.html", "text": "Легендарната рок група Whitesnake обяви участие на Hills of Rock 2019. Култовият фестивал ще се проведе от 28 до 30 юни, а Whitesnake ще видим на 29 юни. Проектът се осъществява за трета поредна година като част от програмата на Пловдив 2019 - Европейска столица на културата.Концертът на Whitesnake е част от световното им турне Flesh & Blood 2019. То ще включва песни от най-новия албум на групата, както и най-големите хитове от тяхната дългогодишна кариера. \"Вълнуваме се и очакваме с нетърпение да свирим на Hills of Rock в Пловдив през 2019. Концертът ни ще е много специален и ще бъде продължение на 40-годишния ни юбилей\", сподели основателят на групата и бивш вокал на \"Дийп Пърпъл\" Дейвид Ковърдейл.Whitesnake е основана през 1978 г. Днес в състава влизат още китаристите Реб Бийч и Джоел Хоекстра, басистът Майкъл Девин, барабанистът Томи Олдридж и пианистът Микеле Лупи.Билети за фестивала са в продажба от 09.11.2018 г., а имената на останалите групи ще бъдат обявени скоро.", "date": "2018.11.08", "title": "Whitesnake на Hills of Rock 2019"}
{"url": "https://offnews.bg/ikonomika/novo-20-evrokomisiata-sadi-balgaria-zaradi-zhp-transporta-691574.html", "text": "Проблемите с жп транспорта продължават да се изсипват над главата на новия министър Росен Желязков като от истински рог на изобилието.Днес Европейската комисия обяви, че предявява иск срещу България в Съда на ЕС, тъй като София не е осигурила правилното транспониране и прилагане на законодателството на ЕС за безопасността на железопътния транспорт.Според ЕК българското законодателство не гарантира, че разследването на тежки железопътни произшествия и инциденти се извършва от независим разследващ орган.Проблемът е известен от много години, но досега властта не предприе адекватни действия за решаването му. Затова идва и поредният шамар от Брюксел.От ЕК многократно предупреждаваха българските власти, че звеното за разследване на железопътните инциденти не трябва да е администрация на подчинение на транспортното министерство, тъй като ведомството е и принципал на държавните компании БДЖ и НКЖИ. Това поставя под съмнение експертизите. Служителите няма как да посочат за отговорни за катастрофи тези дружества без да разсърдят министъра, както и да се казва той.През последните години поне при два тежки жп инцидента със жертви се появиха съмнения дали не се прикрива истинският виновник. За катастрофата на гара Калояноц, при която загина машинист, бе обвинен и осъден помощник-машинистът Христо Тиляшев, въпреки че имаше външни експертизи, които посочваха и проблеми с жп инфраструктурата на НКЖИ. Не докрай изяснени са и обстоятелствата при трагедията на гара Хитрино, при която загинаха 8 души. Според експерти там освен вина на машинистите на частния превозвач Булмаркет има и проблем с незаключена жп стрелка", "date": "2018.11.08", "title": "Ново 20: Еврокомисията съди България заради жп транспорта"}
{"url": "https://offnews.bg/ikonomika/alternativen-biudzhet-na-ipi-1-mlrd-izlishak-vmesto-600-mln-defitci-691565.html", "text": "За 16-а поредна година Институтът за пазарна икономика (ИПИ) представи алтернативен на държавния бюджет. Бюджетът на ИПИ предвижда близо 1 млрд. лв. излишък вместо заложения от правителството 600 млн. лв. дефицит, като не намалява предвидените разходи за държавни заплати и социални плащания, а предлага свиване на държавната администрация с 10%. Алтернативният бюджет предвижда мерки за намаляване на данъчно-осигурителната тежест, повече избор в пенсионното и здравното осигуряване, оптимизирана администрация, начало на здравна реформа и по-голяма самостоятелност за общините. Икономистите от Института подчертаха, че прогнозите за икономически растеж, на които Министерството на финансите базира своя проектобюджет, са неоправдано оптимистични и не съвпадат с прогнозите на Европейската комисия или Международния валутен фонд. Те допълниха, че дори очакванията на правителството за растеж да се оправдаят, залагане на 0,5% дефицит при 4% растеж е изключително безотговорно.Експертите от ИПИ допълниха, че това противоречи на ключовата икономическа логика, според която е правилно да се залага излишък във времена на икономически растеж (каквито са сегашните) и дефицит - във времена на икономически спад. Според Десислава Николова, главния икономист на ИПИ, . Икономистите от ИПИ са реформирали бюджета там, където според тях той е най-неефективен, като обемната публична администрация, държавните субсидии и дискреционните капиталови разходи в края на годината.  Според старши икономиста на ИПИ, Петър Ганев, това е наложителна промяна - данните посочват, че през последните три години не са извършвани никакви реформи в публичния сектор и броят на заетите в него е почти константен.В бюджета на ИПИ са запазени всички социални плащания и държавни заплати, както са заложени в проектобюджета, включително увеличението на учителските заплати. Алтернативата на ИПИ не намалява разходната част радикално - реално предвидените разходи в алтернативния бюджет за 2019 г. не са по-ниски спрямо тези на правителството за 2018 г.Фокусът на изготвения от ИПИ бюджет е здравеопазването, като експертите предлагат дългосрочна реформа в сектора вместо \"разходните кръпки\", които се наблюдават последните години. За пример те дават Холандия, която извършва реформа в продължение на повече от десетилетие, за да постигне резултатите, на които се радва днес. Според Калоян Стайков, главен икономист в ИПИ, парите за здравеопазване не достигат, не защото не са достатъчно, а защото не се харчат правилно.  Сред последните държави, присъединили се към Европейския съюз, Словения е единствената, която плаща повече от нас.Предложението на Калоян Стайков е да не се предприемат каквито и да било радикални действия в следващите три години, като през това време да се извършат редица проучвания и да се анализират получените данни, за да може да идентифицираме точните проблеми и решения. Според него е важно в центъра на системата да бъде поставен пациентът, а не болницата, както е в момента.За тази цел Калоян Стайков , която да обслужва пазара, а не държавната администрация. Сред предложенията в бюджета е и прехвърляне на 2 процентни пункта от вноската за здраве към частен фонд като първа стъпка към разбиване на монопола на НЗОК. Същото предложение има и за пенсионните осигуровки. Сред предложените мерки са премахване на данъци – върху дивидентите, лихвите и застрахователните премии, но и отпадането на някои данъчни облекчения като преотстъпване на корпоративен данък и преференциална ставка на ДДС за туризма, които ще допринесат с над 200 млн. лв. към държавната хазна. Експертите от Института предлагат и да се замразят минималната работна заплата и максималният осигурителен доход.В дискусията след представянето Георги Ангелов от Института за пазарна икономика подчерта, че е важно в бъдеще да не се увеличават данъчните ставки, а да се повиши тяхната събираемост. Според него мерки като обновяването на касовите апарати в търговските обекти са непопулярни, но необходими, за да бъдат предотвратени нарушения и да се пълни държавната хазна, без да се гони бизнесът. От Института публикуваха и своята традиционна \"разходна бележка\", която показва, че  Според изчисленията на ИПИ най-големият разход (почти половината от общата сума) е за погасяването на стари дългове, а следващият най-голям е този за пенсиите - 1423 лв. на човек. Сайтът  предлага лична \"касова бележка\" на всеки, който желае да провери точно колко плаща на държавата, като базира изчисленията на личните му приходи и разходи.Целия алтернативен бюджет и още данни и графики можете да намерите тук: ", "date": "2018.11.08", "title": "Алтернативен бюджет на ИПИ: 1 млрд. излишък вместо 600 млн. дефицит със същите заплати и социални плащания"}
{"url": "https://offnews.bg/analizi-i-komentari/zastrahovatelniat-sektor-tavan-na-plashtaniata-po-visoki-vnoski-ili-691579.html", "text": "Преди няколко дни се разигра познатия от много филми сценарий - добрият полицай (Бойко Борисов) срещу лошите полицаи (парламентарната група на ГЕРБ). Ролята на главен душманин на народа този път беше отредена на Менда Стоянова, която, видите ли, си наумила да оцени човешката смърт на 20 000 лв. Народът се възмути и разбунтува и премиерът отсече – ГЕРБ да не приема предложеното от Менда Стоянова. Дотук, обаче, с шегите (поне Стоянова и Борисов носят на майтап), защото шегата е много сериозно нещо (както е казал Чърчил някога).Налагането на лимити върху плащанията не е лобизъм от страна на Менда Стоянова в полза на застрахователите, а жизненоважна стъпка за одобрение на кандидатурата на България за ERM2 (чакалнята на Еврозоната).Да започнем с проблема.Застрахователите притежават като активи вноските по застрахователните полици, голяма част, от които са инвестирани в някакви ценни книжа. Срещу тях стоят пасиви под формата на задължения по застрахователните полици. Активите + капиталът (собствените средства) на застрахователите трябва да са равни на пасивите, за да може застрахователят да бъде в добро финансово здраве.Следствие на поне десетилетен политически натиск да се задържат вноските по полиците ниски и решение на ВКС, което разширява правата на роднините да изискват плащания от застраховката на пострадал човек, активите на застрахователите са изкуствено притискани, докато пасивите им изведнъж се увеличават значително.Всеки може да се досети до какво води това – неплатежоспособност.Застрахователите събират твърде малко пари и съответно правят твърде малко инвестиции, за да могат да покрият потенциално възникващи искове по полици. Секторът пък като цяло не е особено печеливш, така че застрахователните дружества нямат особени резерви и буфери в печалбите си, чрез които да покрият отварящата се дупка.Вадейки по-сериозна тесла и размотавайки пострадалите, застрахователите (след разговор с политиците) биха могли в нормални условия временно да замажат положението, но днес не се намираме в такива – след 9 месеца ЕЦБ ще провери както банковия, така и небанковия сектор преди да се произнесе дали сме готови за влизане в чакалнята.Макар ЕЦБ да не изисква нова оценка на активите в небанковия сектор, от нас се иска да направим съществени промени в начина за оценка на тези активи, надзор над застрахователите и пенсионните дружества, оценка на риска, и други. Или казано накратко, така ще ни променят методиката, че дори и да не оценяваме активите още другото лято, „г*з*т“ ни ще лъсне веднага.Изходите от тази ситуация са два. Първият е застрахователите да вдигнат вноските по застраховките. Техните директори вече обявиха, че не е изключено гражданската по някои полици на скъпи нови коли и шофьори с много нарушения да стигне, а дори и да надмине 1000 лв. Не е далеч от акъла да се сетим, че това веднага ще доведе до протести.Между другото, до абсолютно същото ще доведе и масов фалит на застрахователите.Затова очевидно Стоянова е предприела втория изход – да ограничи потенциалните плащания по полиците. Налагайки (временни) тавани върху възможните искове, се цели ограничаване на възникващите пасиви на застрахователите и избягване на политически по-рисковото вдигане на вноските, особено в зимен период с вече повишаващи се цени на горива, парно, електроенергия.Ако нищо не се направи, просто проблемът с финансовата стабилност на застрахователите, предлагащи т.н. гражданска застраховка, ще бъде избутан в бъдещето, но за всеобщо нещастие това ще бъде бомба със закъснител, която ще гръмне в рамките на не повече от година. И сценариите са очевидни:1. Застрахователите вдигат вноските и си оправят баланса по пазарен път, рискувайки политическо недоволство и проверки. Граждани започват да протестират. Проверките на ЕЦБ през лятото минават успешно.2. Застрахователите не вдигат вноските, поддавайки се на политически натиск. Чужди фирми се изтеглят от пазара, няколко застрахователи фалират. Ако имаме късмет, фалити сред големите няма да има. Ако нямаме късмет, ще гръмне и някой от големите, което все пак ще доведе до протести. След интервенцията на ЕЦБ през лятото, застрахователният сектор се оказва на гол тумбак – чифте пищови и казваме бай-бай на Еврозоната. И между другото тогава пак ще трябва да се качат цените на застраховките гражданска отговорност и то с повече, отколкото ще бъде нужно днес.3. Парламентът не замита проблема и всички партии обясняват истината на народа. Налагат се временни лимити по плащания и вноските по полиците се вдигат плавно. Палим свещи да минем проверките на ЕЦБ през лятото на 2019 година.", "date": "2018.11.08", "title": "Застрахователният сектор - таван на плащанията, по-високи вноски или бай-бай на Еврозоната"}
{"url": "https://offnews.bg/temida/elena-joncheva-e-znaela-ili-e-predpolagala-che-boravi-s-prisvoeni-ot-691582.html", "text": "Елена Йончева е знаела или е предполагала, че борави с престъпни пари. Това обяви говорителят на главния прокурор Румяна Арнаудова по повод разследванията, заради които по-рано днес главният прокурор поиска имунитета на шестима депутати. Йончева, която е депутат от БСП, е обвинена в пране на пари в особено голям обем. Специализираната прокуратура е образувано досъдебно производство за извършени финансови операции с парични средства, присвоени от фалиралата КТБ и са прикривани чрез офшорна компания – „Далий Трейдинг Лимитид“. За средствата \"се знае или предполага\", че са придобити чрез престъпление, смятат от прокуратурата.Сигнали срещу Йончева подали двама депутати от ГЕРБ и още едно лице. „Това са средства, присвоени от длъжности лица от КТБ и са средства, които не са собственост на КТБ, а са собственост на българските граждани, които са имали влогове там. Това според нас е престъплението, което е било извършено”, заяви Арнаудова.Тя допълни, че прокуратурата разполага с гласови доказателствени средства, че Йончева е знаела или е предполагала, че парите са придобити по престъпен начин. Специализираната прокуратура е образувала досъдебно производство на 31 август.Депутатът от БСП Георги Михайлов е разследван за умишлена безстопанственост и сключване на неизгодни договори. В качеството си на директор на Специализирана болница за активно лечение на хематологични заболявания - София Михайлов е сключил преобладаващата част от договорите, с които са натрупани дългове в болницата в размер на 24 млн. лева. „Приложени са и договори само и единствено подписвани от него. Договорите са оценени като явно неизгодни сделки. Има извършена безстопанственост, действията му не защитават в пълна степен интересите на болничнотозаведение“, посочи Румяна Арнаудова и уточни, че за продължаване на разследването е необходимо снемането на имунитета на депутата.Борис Кърчев - депутат от ГЕРБ, е разследван за неплащане на данъци в качеството си на управляващ „Би Би Си Кейбъл“ ООД.  Той е избегнал плащане на данъци за периода юни – юли 2015 г. в размер на 320 000 лева ДДС, като потвърдил неистина в подадена Справка - декларация по ЗДДС и използвал документи с невярно съдържание – отчетни регистри и данъчни фактури и приспаднал неследващ се данъчен кредит. В хода на проверките е установено използването на сходна практика за избягване, установяване и плащане на данъчни задължения в особено големи размери и от „КТВ“ ООД. Сигналите срещу Кърчев са подадени от неправителствени организации и граждани.Депутатите от „Воля” Веселин Марешки, Кръстина Таскова и Пламен Христов са обвинени в изнудване. Според Арнаудова прокуратурата е събрала достатъчно данни от свидетели и собственици на аптеки, които са потвърдили за упражнена спрямо тях принуда.Софийската градска прокуратура е преценила доказателствата като достатъчни за повдигане на още едно обвинение на тримата депутати. Действията им са определени като престъпен сговор на повече от едно лице.„За депутатите от „Воля“ това е едно и също съдебно производство. Същото, за което миналата година тримата дадоха съгласие да се провежда наказателно производство. Бяха разпитани още свидетели, собственици на аптеки, които потвърдиха за упражнена спрямо тях принуда. В момента не сме изправени пред изменение на обвинението. Касае се за същото обвинение с ново престъпление“, обясни Арнаудова, цитирана от \"Фокус\".Елена Йончева, Георги Михайлов, Борис Кърчев и Пламен Христов обявиха, че ще си дадат доброволно имунитетите. Йончева коментира, че обвиненията срещу нея са \"схема за сплашване и репресии\". Опит за натиск видяха и депутатите от \"Воля\".", "date": "2018.11.08", "title": "Елена Йончева е знаела или е предполагала, че борави с присвоени от КТБ пари, обяви прокуратурата"}
{"url": "https://offnews.bg/ikonomika/cherna-gora-proiaviava-interes-da-uchastva-v-aetc-belene-s-minoritar-691580.html", "text": "Черна гора проявява интерес към участие в проекта за АЕЦ \"Белене\" с миноритарен дял, е заявил посланикът на страната Снежана Радович на среща с министъра на енергетиката Теменужка Петкова.Разговорът е бил в продължение на проведените през месец септември разговори между министър-председателя Бойко Борисов и колегата му Душко Маркович.Енергийният министър е информирала посланик Радович за приетия на вчерашното заседание на Министерския съвет доклад, свързан с процедурата за избор на инвеститор за реализацията на проекта АЕЦ „Белене“. По думите на Петкова изготвеният документ за избор на стратегически инвеститор за изграждането на АЕЦ „Белене“ съдържа и възможност за включването с миноритарно участие на големи индустриални и други консуматори на електрическа енергия от България и съседни страни. Това би могло да се реализира чрез тяхно включване в капитала на проектната компания или чрез договори за изкупуване на електрическа енергия. Петкова и Радович се обединиха около създаването на съвместна работна група, която да разгледа възможността за износ на електроенергия, съобщава Министерството на енергетиката.", "date": "2018.11.08", "title": "Черна гора проявява интерес да участва в АЕЦ 'Белене' с миноритарен дял"}
{"url": "https://offnews.bg/obshtestvo/s-kakvo-triabva-da-se-hraniat-detcata-prez-zimata-691570.html", "text": "Зимата наближава, а здравословното хранене е от изключителна важност за здравето на децата. По този повод Съюзът на преработвателите на плодове и зеленчуци в България организира дискусия за здравословното хранене на подрастващите през предстоящия зимен сезон. На дискусията присъстваха водещи специалисти и диатолози в областта на детското хранене. Експертите подчертаха, че най-често в детския организъм през зимата липсват витамини и минерали, което намалява имунитета и го правят податлив на вируси и настинки.Недостигът на някои хранителни вещества в студените дни може да наруши цялостното развитие на подрастващите и да повлияе сериозно както на растежа, така и на нервно-психическото и половото им развитие.Членове на съюза предлагат  продукти, подготвени специално за подрастващи и създадени за нуждите на организъм в растеж, който тепърва укрепва и се развива. „Организмите ни са адаптирани най-вече към храната, създадена от плодове, зеленчуци и билки, които се отглеждат на нашите ширини и в нашите климатични условия. Консервираните, изсушени или замразени храни дават онези добри възможности в зимните месеци, които да компенсират недостига на важни витамини и минерали за здравето на подрастващите“, подчерта още Антоанета Божинова, изпълнителен директор на съюза.", "date": "2018.11.08", "title": "С какво трябва да се хранят децата през зимата?"}
{"url": "https://offnews.bg/politika/balgaria-zaplashena-ot-sanktcii-ot-es-zaradi-mrasnia-vazduh-691585.html", "text": "България е заплашена от финансови санкции заради мръсния въздух.Европейската комисия призова страната ни да изпълни изцяло решението на Съда на ЕС от 5 април 2017 г., когато съдът установи, че нашата страна е нарушила задълженията си по директивата за качеството на въздуха.Съдът отчете, че у нас не се спазват изискванията за пределно допустимите концентрации на фини прахови частици в атмосферния въздух и за свеждане до минимум на продължителността на времето на превишаване на стойностите.Макар да отбелязва, че е постигнат известен напредък, ЕК е обезпокоена от бавните промени и от липсата на съгласуван подход между властите за опазване на околната среда и другите служби на национално и местно равнище.България все още не е приела всички необходими мерки за подобряване. Страната е приела мерки чрез изменение на разпоредбите за движение по пътищата, включително за надзора на отпадъците от излезли от употреба превозни средства и техническите прегледи. Въпреки че това е стъпка в правилната посока, други мерки, които могат да допринесат за подобряване на качеството на въздуха, като например нови изисквания за съдържанието на сяра и пепел във въглищата и брикетите, използвани за битово отопление, все още са на етап планиране, отбелязва ЕК.Ако България не предприеме необходимите действия и случаят отново бъде отнесен до Съда на ЕС, могат да бъдат наложени глоби. България разполага с два месеца, за да отговори, допълва комисията.Министърът на околната среда и водите Нено Димов обяви, че има вероятност ЕС да ни наложи санкции заради качеството на въздуха, но правителството полага усилия това да не се случва. „Това, което прави Министерството на околната среда и водите и правителството, е да се опитаме да ги отложим максимално във времето, като междувременно, постигайки резултати, да убедим комисията, че парите е по-добре да се инвестират в решаването на проблема, отколкото да бъдат налагани като санкции на държавата. Защото горе-долу същият ресурс ще бъде отнет, но ефектът ще бъде по-малък\", коментира Нинова пред \"Фокус\".По думите му в началото на следващата година министерството ще представи доклад, с който ще докаже, че редицаградове в България вече отчитат реални резултати в подобряването на чистотата на въздуха, което и Европейската комисия очаква от България, така че според него санкции няма да има. Димов подчерта, че от ключово значение за решаването на проблема е той да се припознае като национален и в решаването му да се бъдат въвлечени всички отговорни институции. ", "date": "2018.11.08", "title": "България заплашена от санкции от ЕС заради мръсния въздух"}
{"url": "https://offnews.bg/protesti/majkite-na-detca-s-uvrezhdania-protestiraha-po-kratko-zaradi-praznika-691588.html", "text": "За 18-и пореден ден майките на деца с увреждания излязоха на протест с искане за оставката на вицепремиера Валери Симеонов.Протестиращите отново се събраха в центъра на София. Протестът обаче беше по-кратък и приключи без шествие заради професионалния празник на полицаите.С жеста те решиха да изразят уважението си към служителите на реда. Майките на деца с увреждания и хората, които ги подкрепят, са категорични, че ще протестират, докато Симеонов не напусне поста си. ", "date": "2018.11.08", "title": "Майките на деца с увреждания протестираха по-кратко заради празника на полицаите"}
{"url": "https://offnews.bg/politika/stanishev-za-vodeshtia-kandidat-na-enp-veber-iska-da-stroi-mostove-691581.html", "text": "„Манфред Вебер, който беше избран за общ кандидат на десницата , иска да възстанови връзката между ЕС и гражданите – но той самият е част от провалените политики, които отчуждиха ЕС от хората“, коментира лидерът на ПЕС Сергей Станишев.По-рано днес, на форум на ЕНП в Хелзинки, Манфред Вебер беше избран да води кампанията на европейската десница за евроизборите догодина. Германският политик става вторият известен претендент в надпреварата за поста на председател на ЕК, след като във вторник ПЕС издигна кандидатурата на холандския социалист Франс Тимерманс. Останалите европейски политически семейства все още не са избрали своите водещи кандидати.„Вебер казва, че Брюксел трябва да възстанови връзката с гражданите. Това е вярно, но не ЕС се провали в тази задача, а ЕНП. Вебер е лидерът на тяхната парламентарна група, а председателите на ЕП, Комисията и Европейския съвет също са от ЕНП. Десните имаха всички лостове в институциите, но не успяха да задържат ЕС силен, обединен и фокусиран върху социалните предизвикателства. Европейските граждани очакват промяна, но тя не може да дойде от Вебер – той олицетворява провала на ЕНП да отговори на проблемите на хората през последните години“, заяви Станишев.„На хартия в тяхната програма има заложени много социални елементи, но няма как те да са автентични и да им се вярва, че ще я изпълнят. Юнкер също обеща социален ААА рейтинг за Европа в началото на своя мандат, но днес, 5 години по-късно, няма нищо такова“, коментира още президентът на ПЕС.„Особено ме притеснява фактът, че ЕНП се опитва да се хареса на всички части от политическия спектър. Сключват сделки с националистите, които вече са удобни коалиционни партньори в Австрия и България, и ревниво пазят анти-демократи като Орбан в техните редици. Сега Вебер иска да „строи мостове“ към Салвини в Италия и Качински в Полша. Истинският европейски лидер трябва да строи мостове между хората и народите, а не между национализма и популизма, и отговорната политика. Трябва категорично да отхвърлим тези течения, вместо да ги прегръщаме в името на властта.Разочароваща е фрапантната арогантност на ЕНП, които вярват, че властта и ръководните постове в ЕС им се полагат по право. „Каквото и да стане, ЕНП ще победи“, каза вчера Александър Стуб – добро обобщение на тяхното отношение към властта. Десните продължават да не разбират какви са проблемите, какъв е залогът на тези избори, защо хората искат промяна и защо се обръщат към популизма и авторитаризма. ЕНП е част от проблема и няма как да предложи автентична промяна, особено с Манфред Вебер начело“, заяви лидерът на евролевицата.", "date": "2018.11.08", "title": "Станишев за водещия кандидат на ЕНП: Вебер иска да „строи мостове“ към Салвини в Италия и Качински в Полша"}
{"url": "https://offnews.bg/112/dvama-zaginaha-pri-tezhka-katastrofa-na-patia-plovdiv-peshtera-691595.html", "text": "Двама души загинаха при тежка катастрофа на пътя Пловдив - Пещера. Пътят е затворен за движение в двете посоки, съобщиха от ОД на МВР-Пловдив.Инцидентът е станал малко след 18.30 часа. По първоначални данни, в участъка между селата Оризари и Кадиево са се сблъскали лек автомобил БМВ и камион.Загинали са водачът и пътник от леката кола. Все още нямам информация за самоличността им.Без наранявания е шофьорът на тежкотоварния автомобил. До приключване на огледа трафикът се насочва по обходни маршрути от полицейски служители. Причините за инцидента се изясняват.", "date": "2018.11.08", "title": "Двама загинаха при тежка катастрофа на пътя Пловдив - Пещера"}
{"url": "https://offnews.bg/analizi-i-komentari/fajnenshal-tajms-politikata-se-bori-za-dushata-na-pravoslavnata-tcark-691510.html", "text": "Намирам се в Москва в манастир от 17-и век, а разговорът ми ме връща няколко века назад. Дойдох, за да разговарям с представители на руската църква относно разделението в православната църква - разделение, което порази интереса ми в геополитически план, а и в личен такъв, тъй като аз също съм православна.Tова пише в обширен анализ за напрежението между православните църкви Рула Халаф - заместник главен редактор на \"Файненшъл таймс\".„Всяко разделение е лошо“, казва служителят на църквата Владимир Легойда и припомня разделението от 1054 г. между Католическата и Източноправославната църква. „Това е рана по тялото на християнството и го считаме за трагедия.\"Русия оплаква нова рана. За ужас на църковните служители и правителството на Владимир Путин, Цариградската вселенска патриаршия и Истанбулската църква, миналия месец Украйна проправи своя път към собствена църква, която е независима от Москва, добавя авторката.\"Въпреки че православната църква е децентрализирана и никой не е по-висшестоящ от другия, Вселенският патриарх Вартоломей от Константинопол изтъква известно духовно лидерство, така че неговата позиция е от значение. Неговият ход нанесе удар върху религиозното превъзходство на Русия в Украйна и отвори още една глава в дългогодишната битка между Киев и Москва. В отмъщение руската църква счупи всички връзки с Константинопол, поставяйки ново историческо разделение, което кара други православни църкви да се разкъсват между лоялността към Москва или Константинопол\", добавя \"Файненшъл таймс\".\"Подобно на мен, мнозина в православния свят са пленени от войната на патриарсите - руския Кирил, Вартоломей на Константинопол и Филарет от Украйна. Това е борба за власт над влиянието върху православните християни, но също така е и дълбоко политическа борба\", пише журналистката.\"Конфликтът е добро отвличане на внимание за президента на Украйна Петро Порошенко, който иска да бъде преизбран на изборите догодина. Той описва борбата за независимост на украинската църква, като част от стремежа на Киев да избяга от руската намеса и да се интегрира повече с Европа. Концепцията за „Третия Рим“, често свързвана с Москва, е като „рухваща къща от карти“, каза Порошенко в чест на руското поражение, което принуди Путин да предупреди за \"най-сериозните последици\".Докато избирането на Порошенко беше непосредствената причина за кризата, Русия нахлу в Крим през 2014 г., анексира и дестабилизира източната част на Украйна и причини сепаратистки конфликт, който продължава да къкри. Както руската църква, която е най-голямата в Украйна, така и отцепилите се от Съветския съюз църкви, се опитаха да посредничат в конфликта в Източна Украйна. Но политизирането на църковното съперничество е неизбежно.Сега, когато украинските свещеници вървят по своему, руснаците се страхуват, че собствените им църкви ще бъдат под натиск да сменят онази, на която са верни. Те обаче се заклеват, че ще ги защитават.Срещам се с Михаил Тюренков - журналист, който пише по въпросите за църквата, който ми казва, че признаването на украинската църква от Константинопол е част от международно нападение срещу Русия. Казва, че общо имат и чуждестранните реакции срещу руската агресия, безпорядъкът при нахлуването в Украйна, санкциите за намеса в американските избори и отравянето на бивш шпионин в Обединеното кралство.\"Икономическите атаки могат да ви подкопаят по-бързо, но духовните атаки са по-дългосрочни, те са насочени към основата на нацията\", казва Тюренков. Той прогнозира, че всяко движение за налагане на нов ред от руските православни църкви в Украйна ще доведе до насилие.Подозирам, или поне се надявам, че разделението ще остане най-вече в областта на дипломацията. Следващият ход на Русия ще бъде да се опита да подкопае Вартоломей и да привлече на нейна страна други независими православни църкви по целия свят. Когато питам г-н Легойда колко дълго ще продължи новото разделение, той отговаря: \"Трудно е да се каже колко време ще отнеме, надявам се, че ще е по-малко от 1000 години\", завършва авторката.", "date": "2018.11.08", "title": "Файненшъл таймс: Политиката се бори за душата на православната църква"}
{"url": "https://offnews.bg/obshtestvo/sofijskiat-universitet-veche-s-onlajn-sistema-za-plashtane-na-obshtezh-691542.html", "text": "Софийският университет \"Свети Климент Охридски\" вече има активна система, чрез която студентите могат да платят общежитията си онлайн.В сайта на ПСБО студентите могат да намерят два нови панела, след като влязат в профилите си - задължения за плащане и състояние на всички плащания в ПСБО. По този начин те по всяко време могат да проверяват своите задължения, както и да видят към коя дата са платили последно и кога следва да бъде следващото плащане.След хилядите негативни отзиви за това как се чака с часове на огромни опашки, системата най-накрая е обновена и улеснена.", "date": "2018.11.08", "title": "Софийският университет вече с онлайн система за плащане на общежитията"}
{"url": "https://offnews.bg/temida/pusnaha-ot-aresta-77-godishnata-zhena-zadarzhana-za-prodazhba-na-nark-691590.html", "text": "Освободиха от ареста 77-годишната жена, задържана в рамките на акция срещу разпространение на наркотици. Според спецпрокуратурата престъпната група действала от лятото на 2017 г., а неин лидер бил внукът на 77-годишната столичанка.Когато той отсъствал, възрастната жена разфасовала кокаин и марихуана на дози и ги продавала в дома си на клиенти след уговорка по телефона.Цветанка Чавкарска беше освободена от ареста заради възрастта си и здравословното си състояние. Тя отхвърля обвиненията. „Разбиха вратата. Аз не бях добре, имам сърдечни проблеми. Цяла нощ ме разказваха и накрая ме заведоха в следствието. Един дойде и ми направи грозен жест да вляза, накара ме да подписвам нещо, може и да са признания”, заяви Чавкарска пред Нова телевизия.„Не знам в какво ме обвиняват, аз съм добър човек, на никой нищо не съм направила”, допълни тя.Останалите трима от групата, включително и внукът на възрастната жена, остават в ареста.", "date": "2018.11.08", "title": "Пуснаха от ареста 77-годишната жена, задържана за продажба на наркотици"}
{"url": "https://offnews.bg/sviat/meditcinski-universitet-v-iaponia-prizna-che-umishleno-e-namaliaval-o-691553.html", "text": "Медицински университет в Токио обяви, че планира да приеме над 60 жени, които неправомерно са били отхвърлени при кандидатстването си през последните 2 години, съобщи Ен Би Си.Решението на Токийския медицински университет идва, след като от ВУЗ-а признаха, че систематично са дискриминирали кандидатите по полова принадлежност, като са намалявали оценките на някои жени, за да не бъдат приети..За дискриминационната политика се разбра през август, а новината предизвика обществено недоволство.През годините училището е понижавало оценката на кандидат-студентите от женски пол, за да поддържа техния брой малък.Според ръководството жените имат склонността да се отказват от медицината, след като създадат семейство, което води до липса на кадри в университетската болница.В следствие на това ВУЗ-ът обяви, че ще приеме 67 кандидатствали жени, за които се смята, че са елиминирани заради манипулиране на оценките им.Ректорът на университета Юкико Хаяши заяви, че съжалява за водената дискриминационна политика. \"Ще проведем честни приемни изпити и никога няма да допуснем практиката да се повтори\", допълни тя.Хаяши обаче отказа да коментира какви мерки ще предприеме спрямо мъжете, които неправомерно са получили повече точки и са били приети.За манипулацията се разбра след обвинения, че синът на висшестоящ служител в Министерство на образованието е приет в Медицинския университет в замяна на помощ за училището да получи повече пари за изследвания.В Япония все още се счита, че жените са отговорни за домакинството, отглеждането на децата и грижата за възрастните. Смята се, че мъжете трябва да работят повече.", "date": "2018.11.08", "title": "Медицински университет в Япония призна, че умишлено е намалявал оценките на жените"}
{"url": "https://offnews.bg/nashite-avtori/kak-da-obichash-darzhavata-691587.html", "text": "Държавата е парадигма, набор от институции, в които периодично се сменят някакви личности. Държавата не може да бъде обичана. Тава е все едно да обичаш Менделеевата таблица. Но именно поради причината, че не може да бъде обичана, държавата не може да бъде и мразена. Защо тогава българите са шампиони по мразене на държавата си?„Защото държавата ежедневно ги прецаква!“ – ще изстенат измъчени гласове. Спокойно, ще стигнем и дотам. Но преди това си има и някои обективни причини.Първата и най-решаващата е дълбоко вкорененият у българите инстинкт, че държавата е враг на човека. Не организация, която го прави по-сигурен, по-здрав и по-богат, а именно ВРАГ. „Обществото да го духа!“ – пееха младежите през 70-те и горяха със запалки бутоните в асансьорите на собствените си панелни блокове, сякаш не бяха техни, а нечии чужди и не просто чужди, а на ВРАГА. И това е напълно обяснимо след 500 години в границите на Османската империя и още 50 години тоталитарен комунизъм, през които държавата беше единствено репресивен апарат и героите, онези, дето народът песни им пее, бяха именно онези граждани, които успяваха по някакъв начин да преметнат държавата, да я заобиколят и да ѝ се изсмеят зад гърба.Втората причина да мразим държавата е, че я идентифицираме с хората, които я представляват. Злобно искаме ОСТАВКА и ПРЕДСРОЧНИ ИЗБОРИ за да се махнат тези ненавистни престъпници и да дойдат лъчезарните им опоненти, на които само след година ще се разкрещим по същия начин ОСТАВКА и ПРЕДСРОЧНИ ИЗБОРИ в един глас с наскоро свалените и междувременно приели ролята на поредните „спасители“. Какво е виновна държавата за всичко това? Какво са виновни министерствата заради министрите? Какво е виновно президентството заради президента или парламентът заради депутатите? Ако мразим държавата, значи искаме да я унищожим, а като унищожим държавата, какво ще дойде на нейно място? Анархия? Чрезвичайни комисии? Трибунали?Чакайте! Не спирайте още да мразите държавата.Въпреки историческите и психологическите напластявания, държавата абсолютно си заслужава да бъде мразена. Заслужава, защото е превърната в инструмент на безчестие и алчност, защото посредством държавата хората се разделят на „шматки“ и „тарикати“, като тарикатите брулят шматките за лично обогатяване, а понякога просто и за удоволствие. Държавата е превърната в това нещо и като такава развращава всеки, който се настани в нейните институции и не успее да устои на изкушението да бъде най-големият тарикат, който тези институции са виждали по коридорите си.Погледнете само последните дни.Застрахователите за пореден път получиха подарък закон, според който шматките (застрахованите) ще плащат повече, а тарикатите (застраховащите) ще плащат по-малко и то ако изобщо им се наложи да плащат, ако някоя нещастна шматка случайно успее да докаже, че е налице „застрахователно събитие“ според стандартите на съответния тарикат. Пробвали ли сте да си направите здравна застраховка? Карат ви да си направите всички възможни изследвания, едва ли не и аутопсия, и въпреки това ви застраховат само до определена възраст. След това, когато започне да се появява реален риск да се разболеете и да се възползвате от факта че сте застраховани, спират да ви застраховат, защото сте рискови. А парите, които сте платили в годините, в които сте били млади богове с атлетично телосложение и сияещи от здраве органи – тези пари отиват ей така, понеже вие сте шматки, а те – тарикати.Що е то „задължителна застраховка“, че не само за автомобилите, ами и здравна според последните идеи за реформа в здравеопазването (предложени, между другото, не от лекар, а от финансист)? Защо? Застраховането не е ли частен бизнес? Ако държавата иска да ме застрахова, да възстанови Държавния застрахователен институт и да действа чрез него. Иначе е все едно да се съберат няколко печатници и депутатите да им гласуват закон, според който всеки гражданин е длъжен да си отпечата визитни картички, за да може да ги дава като го попитат как се казва. И без да спори за цената. При това всеки бизнес може да претендира пред държавата услугите му да станат задължителни за всички. Топлофикация вече се наслаждава на тези плодове. Да обичаш държавата ли?Вижте тази отдавнашна тема за данъците върху старите автомобили, която и тя на свой ред най-сетне получи благоприятна за тарикатите развръзка. Защо старите коли да плащат по-големи данъци? Защото са по-вредни? С какво и за кого е по-вреден един мерцедес от 2003 в сравнение с един мерцедес от 2018? Каква е тази загриженост, какъв е този хуманизъм, какъв е тоя CSR (Corporate social responsibility)! Но дори и да е по-вреден старият мерцедес, какво – очакват да повярваме, че парите от по-големите му данъци ще отидат за пряка борба с вредата и за нищо друго? Че няма да се влеят в баснословния бюджет и да бъдат гепени през обществени поръчки за нещо съвсем друго?Да не се заблуждаваме. Има си нарочна асоциация на вносителите на автомобили. Стара битка на тази асоциация са колите втора ръка. Посредством лизингови условия, сервизно обслужване, гаранционни срокове, застрахователни условия, доставка на резервни части тези търговци преследват една единствена цел – на всеки 5 години да си купуваш от тях нов автомобил и то при условия, които ти продиктуват те. Боли ги, че можеш да си купиш на старо великолепна кола на половината от цената, на която те ти предлагат някое, меко казано, твърде компромисно возило. Голяма мъка е това. Но за щастие, ето я държавата въвлечена в помощ на тарикатите – тя ще ги подкрепи през данъчно облагане. Да обичаш държавата ли?Вижте мобилните оператори. Да турим на страна всички безбройни облаги, които са извоювали за себе си чрез държавата. Вижте само асансьорите. Чрез изменение в „Наредбата за безопасна експлоатация и технически надзор на асансьорите“ всеки асансьор е длъжен да има SIM карта, на която, разбира се, си тече месечна такса, независимо дали асансьорът засяда или не, независимо дали дириш помощ по тая SIM карта или по личния си GSM. Говори се, че споменатите по-горе мили застрахователи ще изискат и задължителни GPS устройства за автомобилите, които също минават през мобилните оператори. Няма лошо. Нека хората си развиват бизнеса и да печелят. Но да намесват държавата – това вече леко намирисва на рекет. Държавата, това е онази организация, която разполага с армията, полицията, данъчните и съдилищата; онази организация, която е създадена да пази интересите на гражданите, на шматките, а не на тарикатите. Затова понякога е леко дразнещо. Да обичаш държавата ли?Да оставим настрана цените на горивата, на енергията изобщо, да оставим всичко останало, което от километри личи как е направено в нечий корпоративен интерес. Да оставим настрана как администрацията работи с точно определени банки. Защо? Да оставим настрана фирмите за топлинно счетоводство и всякакви други изкуствени монополи, създадени по законодателен път. Примерите сигурно са десетки и всеки от вас ще може да добави по нещо. Принципът обаче е един и той е крайно дразнещ – чрез лостовете на властта се създават условия за нечестна конкуренция и за принудително ограбване на „шматките“. Горките шматки. То и тяхното житейско предназначение е да ги яха който свари, ама нека има поне малко милост. Нека поне държава от време на време да бъде на тяхна страна, защото нали уж е тяхна, нали затова си плащат данъците – за да ги пази. Иначе каква е разликата между държавата, банките, мобилните оператори, застрахователите, търговските вериги, бензиностанциите, топлофикация и т.н.? Как да обичаш държавата, защо да не я мразиш? А да мразиш държавата е лошо. Много лошо. Когато една нация започне да мрази държавата си, това е началото на нейния край. Освен това мисля, че Картаген трябва да бъде разрушен.", "date": "2018.11.08", "title": "Как да обичаш държавата"}
{"url": "https://offnews.bg/futbol/mourinio-se-oplaka-ot-fenovete-na-iuventus-video-691555.html", "text": "Жозе Моуриньо обяви на пресконференция след победата на Манчестър Юнайтед над Ювентус с 2:1, че е бил обиждан през целия мач от феновете на \"бианконерите\", заради миналото си с Интер и заради това ги е провокирал след последния съдийски сигнал.Португалецът постави иронично ръка до ухото си, вбесявайки както привържениците на домакините, така и играчите, които поискаха обяснение за действията му.\"Не успях да запазя спокойствие, след като през цялото време бях обиждан, както и семейството ми. Не беше приятно и затова реагирах по този начин. В крайна сметка моята работа бе да спечеля и да забравя миналото. Феновете обаче не забравиха. Не смятам, че жестът ми е обиден. Просто исках да чуя дали те продължават да говорят.Смятам, че стана един страхотен мач. Представихме се на много високо ниво и не спряхме да се борим до последно. Уважавам Ювентус, защото те са страхотен отбор. Роналдо вкара прекрасен гол, а подаването на Бонучи бе наистина изумително за централен защиттик. Гордея се обаче с момчетата и тяхното представяне\", каза Моуриньо.Малко след двубоя Специалния говори пред \"Евроспорт\" и отправи закачка по адрес на английската Футболна асоциация, с която никак не е в добри отношения в последно време.\"Феновете на Юве бяха разстроени? Говорите ли италиански? Тогава помолете ФА да ви преведе какво ми подвикваха\", каза шеговито специалистът.Припомняме, че мениджърът беше обвинен, че се е обърнал с обидни реплики на португалски по посока телевизионната камера, когато \"червените дяволи\" играха с \"черно-белите\".Юнайтед спечели с 3:2, след като изоставаше с 0:2 на стадион \"Олд Трафорд\". На 31 октомври независима комисия отсъди, че Моуриньо няма вина. От ФА обаче ще обжалват решението Специалния да не бъде наказан за обиден език.", "date": "2018.11.08", "title": "Моуриньо се оплака от феновете на Ювентус (видео)"}
{"url": "https://offnews.bg/politika/mnozinstvoto-v-parlamenta-othvarli-porednia-opit-na-bsp-da-spre-kontce-691557.html", "text": "Поредният опит на БСП да спре концесията на летище София се провали. Предложението им беше отхвърлено с 88 гласа \"за\"(БСП и Атака), 73 - \"против\" (ГЕРБ и \"Обединени патриоти\") и 40 \"въздържал се\" (ДПС, ГЕРБ и \"Обединени патриоти\").Социалистите бяха внесли проект за промени в Закона за концесиите. С измененията искаха на концесия да не могат да се дават дейността, услугите и обектите на търговските дружества в забранителния списък за приватизация от Закона заприватизация и след приватизационен контрол. В този списък попада летище София. Депутатът от БСП Крум Зарков обясни, че Законът за концесиите се нуждае от прецицизане, защото се създава впечатлението, че с един закон се създава списък, а с друг го заобикаля. Той подчерта, че идеята им е да няма такова разминаване и поправката не касае само Летище София.Лидерът на \"Атака\" Волен Сидеров, който е част от управляващата коалиция, обвини социалистите, че крадат идеи на неговата партия. \"Кажете поне благодарим, господин Сидеров, че сте написали това, за да можем да преписваме от него\", каза той, но формацията му все пак подкрепи проекта на БСП. ГЕРБ и останалата част от \"Обединените патриоти\" бяха против предложението на БСП. Председателят на правната комисия Данаил Кирилов обяви, че няма връзка между забранителния списък и Закона за концесиите. \"Концесията е на публична държавна или общинска собственост. Летище София като земя със съоръжения е обект на публична държавна собственост. Като такъв обект от може да подлежи на концесиониране\", добави депутатът от ГЕРБ. От левицата обаче са на мнение, че отдаването на дружествата от забранителния списък на концесия за 35 години или повече създава предпоставки за компрометиране на целите, заради които те са в забранителния списък.\"Декларирам от името на БСП, че когато дойде времето да взимаме решения – ще отменим концесията на летище София\", обяви лидерът на партията Корнелия Нинова. БСП са изразявали позицията си, че са против идеята летище София да се отдава на концесия. През юни тази година правителството одобри решение за откриване на процедурата за определяне на концесионер на летището. След това социалистите внесоха в парламента предложение концесията да се прекрати, но депутатите го отхвърлиха.От левицата внесоха сигнал и в прокуратурата, с което настояваха решението на Министерския съвет за започване на процедура да бъде отменено. И този техен опит не беше одобрен. ", "date": "2018.11.08", "title": "Мнозинството в парламента отхвърли поредния опит на БСП да спре концесията на летище София"}
{"url": "https://offnews.bg/politika/elena-joncheva-shte-si-dade-imuniteta-no-vidia-shema-za-splashvane-i-691554.html", "text": "Депутатът от БСП Елена Йончева, която е разследвана за пране на пари в особено големи размери, ще се откаже доброволно от имунитета си.Днес главният прокурор Сотир Цацаров поиска имунитетите на Йончева и още петима депутати - Георги Михайлов (БСП), Борис Кърчев (ГЕРБ), Веселин Марешки (\"Воля\"), Кръстина Таскова (\"Воля\") и Пламен Христов (\"Воля\").\"Надявам се делото срещу мен бързо да влезе в съда, за да се види на каква схема за сплашване и репресии е подложен един депутат\", каза Йончева пред журналисти по повод разследването срещу нея. По думите й обвинението за пране на пари е абсурдно. \"Тези клевети отдавна се лансират от депутатите от ГЕРБ и аз няколко пъти призовах съответните органи да направят проверка. Призовах както от трибуната на Народното събрание, така и през медиите. Запозната съм с методите на репресии на ГЕРБ\", каза тя. Според Йончева разследването е срещу нея е класическа схема за сплашване. \"Това обвинение идва само два дни след като настояхме за независима техническа експертиза на българските магистрали в европейски лицензирани лаборатории\", добави депутатът от левицата.Другият депутат от БСП, на когото прокуратурата иска да повдигне обвинение - Георги Михайлов, също сам ще подаде имунитета си. Той е разследван за умишлена безстопанственост и сключване на неизгодни договори, сключени докато е бил директор на Специализирана болница за активно лечение на хематологични заболявания - София.\"Чувствам се напълно спокоен – докато бях директор на болницата за хематологични заболявания, тя намали своите задължения\", каза Михайлов.В България депутатите имат имунитет - не могат да бъдат задържани и срещу тях не може да бъде възбуждано наказателно преследване. За извършено престъпление от общ характер могат да бъдат обвинявани, но след сваляне на имунитета им. За да започне процедурата, главният прокурор отправя мотивирано искане до Народното събрание. След това депутатът може да даде писмено съгласие имунитетът му да бъде свален. Ако това не стане, Народното събрание трябва да реши дали да даде разрешение. Народните представители могат да се произнесат за снемането на имунитета не по-рано от 5 дни след постъпване на искането.А от ръководството на парламентарната група на БСП обявиха, че застават зад двамата депутати. \"Групата се събрахме, разговаряхме. Решението ни е следното. Елена Йончева и Георги Михайлов доброволно ще си дадат имунитетите. Разчитаме на бързо и обективно разследване, но цялата група заставаме зад тях като един\", обясни лидерът на левицата Корнелия Нинова.", "date": "2018.11.08", "title": "Елена Йончева ще си даде имунитета, но видя схема за сплашване и репресия срещу нея"}
{"url": "https://offnews.bg/politika/po-visoki-zaplati-v-zdraveopazvaneto-garantira-noviat-kolektiven-trudo-691584.html", "text": "Увеличение с 15 - 20 процента в сектора предвижда колективният трудов договор в здравеопазването за 2019 г. Той бе подписан от министъра на здравеопазването Кирил Ананиев, представители на синдикатите и на браншовите организации.Споразумението регламентира трудово-осигурителните отношения с работещите в здравната система и е задължително за всички лечебни заведения; за второстепенни разпоредители с бюджетни средства към министъра на здравеопазването; за структурите по училищно и детско здравеопазване, както и за здравните кабинети в специализираните институции за предоставяне на социални услуги за деца и възрастни.Според синдикатите средното увеличение на минималните заплати е с около 200 лв. Така стартовите възнаграждения на сестрите и акушерките от общинските и областните болници се увеличават на 900 лв., а на лекарите без специалност - на 1100 лв. В университетските болници професионалистите по здравни грижи ще стартират с 950 лв., а медиците без специалност  - с 1200 лв.Министър Ананиев изрази надежда, колективният договор да доведе до повече удовлетвореност от здравните услуги както на пациентите, така и на хората, работещи в сферата на здравеопазването.", "date": "2018.11.08", "title": "По-високи заплати в здравеопазването гарантира новият колективен трудов договор"}
{"url": "https://offnews.bg/obshtestvo/puskat-spetcialen-telefon-za-remonta-na-grafa-691577.html", "text": "Представители на бизнеса, чиято дейност пострада от ремонта на ул. „Граф Игнатиев“, ще се срещнат утре с общински съветници, за да обсъждат евентуални обезщетения Ще чуем предложенията на хората и това как те смятат, че могат да бъдат подкрепени, заяви Малина Едрева, председател на групата на ГЕРБ в СОС. Столична община открива телефон за сигнали за нередности при ремонта, както и имейл, на който гражданите да изпращат мнения и проблеми. На фейсбук страницата Транспорт за София пък от СО ще информират за всичко, което се случва с ремонта на Графа. СО готви плакати с телефонния номер и имейла, които ще бъдат разлепени по Граф Игнатиев, така че комуникацията между хората и общината да се подобри. Едрева подчерта, че вина за проблема носи основно районния кмет на Средец и неговата администрация. Когато се прави ремонт в моя дом, аз следя какво правят майсторите, обясни Едрева. Проблемът с търговците по Графа е резултат от пропуски в общуването с хората, смята председателят на ГЕРБ в СОС. Проблем с бизнеса на търговците при ремонта на бул. Витоша не е имало, защото ремонтът се извършваше на етапи. По Графа обаче заради смяната на трамвайните релси не е разделен на части. ", "date": "2018.11.08", "title": "Пускат специален телефон за ремонта на Графа"}
{"url": "https://offnews.bg/obshtestvo/organizirat-se-novi-protesti-sreshtu-skapite-goriva-v-dobrich-shte-za-691538.html", "text": "В Добричка област ще протестират  на 9 ноември (петък) от 17 до 18 часа, а сборният пункт е при ''Гонките''. Протестиращите ще се отправят към бензиностанциите в града, ще зареждат малки количества гориво, което ще плащат с жълти стотинки.Трети поред протест срещу високите цени на горивата ще се проведе в Стара Загора на 11 ноември (неделя) от 11:00 часа. Сборният пункт е бул. \"Патриарх Евтимий\". Намеренията на протестиращите са да тръгнат с автомобили към паркинга на езерото ''Загорка'', като след това се отправят пеша по пътя за Казанлък.Протест се организира и в Бургас на 11 ноември (неделя) от 11:00 часа. Протестът започва от паркинга на \"Метро\". В Монтана също ще се проведе протест срещу високите цени на горивата в неделя. Началният час е 11:00, а сборният пункт - парк \"Огоста\".През изминалата седмица в няколко града бяха организирани автошествия, блокирани бяха ключови пътища в страната. ", "date": "2018.11.08", "title": "Организират се нови протести срещу скъпите горива, в Добрич ще зареждат с жълти стотинки"}
{"url": "https://offnews.bg/razsledvane/za-parvi-pat-v-balgaria-rektor-na-universitet-si-otiva-za-plagiatstvo-691583.html", "text": "За първи път в историята на България ректор на университет ще бъде освободен от длъжност заради плагиатство.Става въпрос за проф. Росен Василев от Техническия университет във Варна.Той е станал професор и доктор на науките благодарение на преписани чужди трудове. след проверката си на сигнали срещу проф. Василев, който потвърждава категорично наличието на плагиатство в особено големи размери.Предстои министърът на образованието Красимир Вълчев да назначи служебен ректор, с което автоматично настоящият си отива, научи OFFNews от свои източници.Докладъте във връзка с проверка, образувана по повече от 10 сигнала, уличаващи Василев в плагиатство. Те са подадени от професорите Овид Фархи () и Николай Минчев през 2017 и 2018 г. Проверката е разпоредена от министъра на 28 септември 2018 г. и започва същия ден. След по-малко от месец и половина резултатът от нея е факт.Обвинения и проверяващиВ сигналите се твърди, че има плагиатство в дисертационния и научни трудове на ректора на ТУ-Варна проф. д-р Росен Василев в процедурите по придобиване на научната степен „доктор на науките“ и заемане на академичната длъжност „професор“. Прилагат се и многобройни доказателства.Комисията избира трима арбитри - професори от техническите университети в София и Габрово - за сигналите, свързани с дисертационния труд на тема „Изследване на методите и средствата за повърхностно обработване на материали за дентални импланти“. Други трима са определени за проверка на сигналите за плагиатство в научната продукция на Василев при провеждането на конкурса за заемане на академичната длъжност \"професор\". Те са от ТУ-София и ХТМУ.Професор от ТУ-София се отказва да проверява колегата си от Варна и на 5 октомври 2018 г. комисията избира трима рецензенти - професори в същите два университета.Всички арбитри и рецензенти са цитирани в доклада не с пълните си имена, а с инициали.Доктор на наукитеПроф. Росен Василев придобива научната степен \"доктор на науките\" през 2017 г. с дисертацията \"Изследване на методите и средствата за повърхностно обработване на материалите за дентални импланти\".Според сигналите на двамата професори почти всички глави от дисертацията, както и останалите трудове, са преписани, някои 100%, от дисертации и статии на негови колеги от ТУ-Варна и от чужди автори (), издадени в периода 2005-2015 г. Липсват цитирания.Становищата на тримата арбитри се различават по начин на изложение и обем, но са идентични по същество, пише в доклада.Първият - проф. дтн В. П. твърди, че въведението и първата глава са преписани от дисертацията на Доврамаджиев „Създаване на дизайн на остеоинтегруеми дентални импланти“ (за образователната и научна степен „доктор“), защитена през 2012 г. Глави втора, трета, четвърта и пета са преписани от дисертацията на Ивайло Неделчев „Изследване ефективността на плазмотрон с вихрова стабилизация на дъгата в процеса плазмено-прахово напластяване“ (за образователната и научна степен „доктор“), защитена през 2015 г.Професорът подкрепя твърденията си с подробни сравнителни таблици за текстовете и фигурите в представения за защита труд.Твърди се, че в глави трета, четвърта и пета са преписани не само текстове и фигури, но граматическите и правописните грешки са еднакви.90% от шестата глава са преписани от книга с автори W. Sha, S. Malinov “Titanium alloys: modelling of microstructure, properties and applications”, CRC Press, Boca Raton, Boston, New York, Washington DC, издадена през 2009 г.Глава седма е преписана също от дисертацията на Доврамаджиев, отново с текст и фигури. Еднакви са и приложенията в двете дисертации.Заедно с дисертацията са представени статии, преписани в над 90%, твърди професорът и посочва от кого:- статията под №10 в автореферата – от дисертацията на Т. Доврамаджиев;- статията под №11 – от статия на Х. Скулев и още трима автори, отпечатана през 2005 г.;- статията под № 12 – от дисертацията на Лиши Лиу, защитена през 2005 г.Категоричният извод на проф. дтн В. П. е, че проф. Василев е представил като свои дисертационния си труд и статиите, а всъщност те са преписани 90% от чужди автори, някои от които са негови колеги от ТУ–Варна.Вторият арбитър - проф. д-р А. Д. - твърди, че втора, трета, четвърта и пета глави от дисертационния труд на проф. Василев са преписани от дисертацията на Ивайло Неделчев, защитена през 2015 г. Преписаното съвпада в 90%. Глава шеста е преписана от книга на Уей Ша и Савко Малинов, посочена и от първия арбитър.Глава седма е преписана от дисертацията на Тихомир Доврамаджиев, защитена през 2012 г.Педставените статии са преписани от проф. Скулев, Лизи Лиу и Ивайло Неделчев, както сочи и първият арбитър.Третият арбитър е проф. дтн инж. Й.М. Според него глави втора, трета, четвърта и пета са преписани от дисертацията на Ивайло Неделчев, както сочат предишните арбитри. Глава шеста е преписана от Уей Ша Славко Малинов от книга, издадена през 2009 г. Статиите, представени заедно с дисертационния труд, са преписани от дисертацията на Тихомир Доврамаджиев от 2012 г., от статия на Х. Скулев и още трима автори от 2005 г. Изводът на третия арбитър е, че е налице „плагиатство в особено голям размер“.ПрофесорПрофесор Росен Василев става през 2016 г. след конкурс, за който представя три теоретични разработки и пет статии.Пет от представените трудове са преписани от негови колеги в ТУ – Варна и от чужди автори. \"Преписвано е на 100% от трудове на С. Стоянов и авторски колектив, от дисертации на С. Стоянов, на Т. Мечкарова и на Ивайло Неделчев\", пише в доклада. Техните трудове са за периода 2014-2015 г.Становищата на тримата арбитри отново са единодушни: в представените за конкурса публикации \"има взаимстване на текстове и приложения от произведения на други изследователи без надлежно цитиране\".Единият рецензент твърди, че в хабилитационния труд глави втора, трета, четвърта, пета и седма са преписани от трудове на проф. Х. Скулев, а глава шеста – от чужди автори. Пет от представените статии са преписани от дисертацията на Св. Стоянов и други чужди автори.Изводът му е еднозначен, че преписването е почти 100% и че е налице категорично плагиатство.Продължава на стр. 2", "date": "2018.11.08", "title": "За първи път в България ректор на университет си отива за плагиатство"}
{"url": "https://offnews.bg/offtopic/holandetc-povede-sadebna-bitka-za-da-se-podmladi-s-20-godini-bil-ml-691562.html", "text": "Холандски инструктор по позитивно мислене поведе съдебна битка, за да промени... възрастта си и да увеличи шансовете си жени да приемат поканите му за срещи, пише Би Би Си.69-годишният Емил Рателбанд иска да промени рождената си дата от 11 март 1949 г. на 11 март 1969 г. Твърди, че промяната може да се сравни с признаването на някой за трансджендър.\"Живеем във време, когато можеш да промениш името и пола си. Защо да не мога да решавам и за собствената си възраст\" - е тезата му.Очаква се местен съд в източния град Арнем да реши казуса до четири седмици. Въпреки това отсега властите изразяват скептицизма си по въпроса дали има правен механизъм, по който човек да промени рождената си дата. Един от съдиите например поискал да знае какво би станало с 20-те години, които Рателбанд иска да \"изтрие\". За кого са се грижили родителите Ви, кой е бил това малко момче, пита недоумяващият съдия.На това 69-годишният Рателбанд отговаря, че се чувства дискриминиран заради възрастта си и че тя уврежда шансовете му за работа. Не го представяла добре и в приложението за запознанства Tinder.\"Когато съм на 69, съм ограничен. Ако съм на 49, мога да си купя нова къща, да карам друга кола. Мога да поема повече работа\", изтъква кандидатът за подмладяване. И не е само това: \"Когато в Tinder каза, че съм на 69, никой не ми отговаря. Ако съм на 49, с лицето, което имам, ще бъда на луксозна позиция\".Рателбанд твърди още, че според лекарите му има тялото на 45-годишен. Описва себе си като \"млад бог\".Той разказва във Фейсбук как му хрумнало да се подмлади: не се страхувал от остаряването, просто докато се съзерцавал един ден в огледалото, решил, че трябва да вземе максимума от живота. Той заявява, че би се отказал и от пенсията в името на това съдът да му върне младостта.", "date": "2018.11.08", "title": "Холандец поведе съдебна битка, за да се подмлади с 20 години. Бил 'млад бог', но жените го пренебрегвали"}
{"url": "https://offnews.bg/kultura/-691556.html", "text": "- Какво да очакват зрителите от „СИНАТРА: ВЕГАС 2“? Гостите ще станат свидетели едновременно на концерт, театър и кабаре, съчетани в елегантен спектакъл, докосващ сетивата. Той ще е уникално преживяване, в чието сърце е вплетена импровизацията като реакция на атмосферата, хората и музиката. Желанието ни е да пресъздадем The Rat Pack в Лас Вегас, за което публиката никога не е знаела какво ще ѝ предложи групата музиканти и актьори, оглавявана от Синатра, и всеки път я e очаквала с нетърпение.На сцената до мен ще застанат специалните ми гости Брус Джонсън и Орлин Павлов, с които ще пресъздадем сет на джентълмените, малко съревнование между трима ни. Ще се превъплъщаваме в различни роли, ще си разменяме реплики и ще предложим на публиката завладяващи интерпретации на евъргрийни.В спектакъла ще се включи и очарователната Михаела Филева, с която ще изпълним хита „Bang Bang! (You shot me down). За първи път песента е представена от Шер през 1966 година, а след това и от Нанси Синатра.- Тази година се навършиха 120 г. от рождението на великия американски композитор и пианист Джордж Гершуин и 20 г. от смъртта на Франк Синатра, с когото много често Ви асоциират. Не малка част от новия Ви репертоар представя именно творчеството на Гершуин. Как ще потопите зрителите в тяхната изискана и чувствена атмосфера?Желанието ми е „СИНАТРА: ВЕГАС 2“ да бъде едно незабравимо преживяване, елегантно усещане и нежно докосване на душата. Гостите ще се потопят в новия ми репертоар и ще станат свидетели на първия в България спектакъл, който пресъздава събитията от началото на 60-те години в Лас Вегас. Ще дам всичко от себе си да интерпретирам достойно песните на Джордж и Айра Гершуин.Изисканата и чувствена атмосфера ще създам заедно с All Stars Биг Бенд с музиканти от България и чужбина и диригент Антони Дончев, с прекрасната хореография на Александра Енева и неповторимите костюми на Кремена Халваджиян. Целият спектакъл се реализира под режисурата на Румен Григоров и Алекс Борназ.- Какво е чувството, което изпитвате след един такъв грандиозен мегаспектакъл?Всеки спектакъл е различен и уникален сам по себе си. Но едно чувство винаги изпитвам – удовлетворение. Надявам се и вярвам, че на 12 ноември в зала 1 на НДК ще докосваме сърцата на публиката, ще я вълнуваме през всяка минута и секунда.- На какво успя да ви научи животът след толкова години прекарани на музикалната сцена? Да ценя мнението на публиката. Това и причината винаги да се стремя към новото, неповторимото, към онова, което носи уникалност, създава емоции и преживявания.- Освен към музиката, имате афинитет и към рисуването, а зад гърба ви са и няколко самостоятелни изложби. Допълват ли се музиката и рисуването като видове изкуство? Карат ли ви те да се чувствате по-реализиран като творец? Музиката и живописта са близки изкуства и се допълват. Музиката съдържа 7 тона и 5 полутона, същото е и с живописта по отношение на цветовата гама. И двете изкуства ми носят емоция, възможност за себеизразяване, за въвличане на хората е едни по-красив, по-цветен и по-чувствен свят.", "date": "2018.11.08", "title": "Музиката на Синатра и Гершуин оживява по време на мегаспектакъла „СИНАТРА: ВЕГАС 2“ на Васил Петров"}
{"url": "https://offnews.bg/analizi-i-komentari/kfn-ne-vi-li-e-sram-691532.html", "text": "Приета е на първо четене проектонаредбата „Бонус-малус“, която щяла да ни избави от катастрофи. С грандиозното заявление: „По този начин се създават условия за намаляване на пътнотранспортните произшествия и особено на тежките, които водят до загуба на човешки живот или трайно инвалидизиране“.На практика какво се получава:1. Направените хиляди нарушения досега нямат значение при определяне размера на Гражданската отговорност. Тоест няма значение какво са направили джигитите. Може да са убили няколко души, да са затрили съдби, да са помлели коли, стълбове и стени, но от влизане на Наредбата всичко това няма значение и Гражданската им се определя на чисто.2. Обратното. Може 20 г. да сте карали перфектно, може да имате Златен талон, може да имате грамоти, медали и каквото там дават за много години шофиране без нарушения. Но от влизане на Наредбата всичко това няма значение. Приравнявате се на джигитите от горната точка.3. Освен това, за да ползвате прословутите 25% намаление от Гражданската (да, само за 25% се борите), трябва да карате без нарушение 7 години. 7 години без нарушение, а само 25% сам-самички. Не е шега.4. Колите стават самостоятелни субекти. И ще бъдат наказвани. И това не е шега. Ако вие нарушите правилата, колата ви също е наказана. Миличката.5. Все едно нож, с който е прободен човек, да бъде съден и наказан, че с него е извършено престъпление.6. Освен че колата ви ще е наказана, тя ще носи наказанието със себе си. Като къща с духове. И следващият собственик наследява духовете, т. е. наказанията.7. Да, вие получавате наказанията в наследство от бившите собственици на колата. И автоматично падате в категориите. Все едно ако новото ви гадже преди години е ходило с престъпник, то сега вие ставате автоматично престъпник, само като ходите с нея. Страшен фън.8. Вие имате грижа да проверявате дали колата, която искате да закупите, има история. За да не станете престъпник.9. Не знам какво ще се случи с лизинговите коли, които се връщат за втори лизинг. Ще прехвърлят ли нарушенията на лизинговите компании, или тези нарушения ще висят като духове, за да се стоварят върху бъдещия купувач.10. Не знам какво се случва, ако единият съпруг вземе книжка по-късно от другия, който е нарушител. И имат обща семейна кола. Колата ще предаде ли нарушението на новия шофьор като проклятие? Новият ще започне ли от минус, само защото законната му половинка се е напила на сватбата преди 5 години?И това видях само на първо четене. Някои изводи:11. Богатите келеши с много пари няма да се стреснат. Който плаща над 100 000 лв. за кола, не се притеснява да плати тройна Гражданска.12. Чичото със старата баракуда не иска да си я продава. Той няма да мисли дали някой ще търси за предишни нарушения. А ще си кара, както си знае.13. Наредбата ще засегне пак само средната класа, която иска да живее нормално. И да си купува коли, за да ходи на работа, и да плаща данъци. Сега и това ще бъде ударено.14. Както винаги, българската администрация прехвърля проблема за справяне с нарушенията на хората. Ние да се проверяваме, ние да се дебнем, ние да гледаме кой кога с коя кола е направил нарушения.15. Въпросът „И к'во пра'им са?“ ще започне да звучи със страшна сила. КАТ-аджиите сигурно потриват доволно ръце.И както винаги, има само наказания. И огромни дупки:16. Няма анализ на рисковите групи;17. Няма превенция;18. Няма обучения;19. Няма отговорност за купени книжки;20. Няма отговорност за лоши пътища, неправилно сложени пътни знаци и всичко друго, което органите би трябвало да свършат и което е в компетенцията им, за да гарантират намаляване на катастрофите;21. Наказанията са само финансови. Все едно е определена цена на човешкия живот.Някой каза, че тази наредба е готвена 10 г. Не знам дали е така, но ако е, то много моля всички, които са участвали в правенето ѝ, веднага да си подадат оставките и никога повече да не правят наредби. А ако е направена набързо, за да се замаже драмата с вдигането на Гражданската, то да спрат, да се консултират и тогава да продължават.Добре де, хора, даже компютърните игри имат период на Бета-тестинг. Когато софтуерът е готов, но се дава на външни хора да го тестват. За да не се излагат. За да се хванат глупавите грешки. За да може външно око да мине през всичко. И чак след оправяне на грешките, софтуерът се представя пред публиката. Даже компютърните игри го правят. Които са за забава. А тук става дума за човешки животи.Наистина не разбирам как някой може да си мисли, че с подобни мери ще постигне цитираната в началото цел за намаляване на нарушенията? Как точно ще стане?Но, като се вгледаме в мотивите, виждаме, че „с това се целѝ да се гарантира финансовата стабилност на системата и да не се застрашава платежоспособността на застрахователния пазар“. И всичко става ясно…Наредбата се прави от Комисията по финансов надзор (КФН). Имало работна група с МВР и МТИТС, но КФН е водеща. КФН, която се занимава с брокери, пенсионни дружества, застрахователи, фондова борса, акции и облигации, купуване и продаване и т.н. Някъде да видяхте пътна безопасност? Да, това е същата КФН, която трябваше да бие барабана за \"Олимпик\".КФН. Комисията, на която плащаме заплатите, за да ни пази от финансови измамници.Поне малко не ви ли е срам да представяте такива наредби?Като за финал, Наредбата няма да важи за колите на държавата и общините. Защо? Нещо богопомазани ли са? Или не правят нарушения? Или просто поредното издевателство на администрация и политици…Явно моделът „Хубаво е, но не е готово“ току-що удари национално ниво.Браво!Б. ред. - Мнението на пиар специалиста Любомир Аламанов е от профила му във фейсбук. Публикуваме го с негово разрешение.", "date": "2018.11.08", "title": "КФН, не ви ли е срам!"}
{"url": "https://offnews.bg/zvezdi/enrike-iglesias-se-razdade-za-fenovete-si-na-dve-stceni-v-arena-armee-691517.html", "text": "Енрике Иглесиас отново зарадва феновете си у нас със завладяващо шоу в зала \"Арена Армеец\". Часове преди големия концерт тълпи от хора се събираха пред \"Арена Армеец\" в очакване да видят любимата си звезда. Докато изпълваха постепенно залата, те не спираха да се оглеждат за излизането на Енрике.За настроението на публиката преди шоуто се грижеха водещите от радио Енерджи, които раздаваха подаръци по случай 13-годишнината на радиото.Енрике излезе по-късно от обявеното начало в 20 ч. качи се на сцената точно в 21:03.Изпълнителят пя на две сцени - по този начин бе по-близо до своите фенове.Иглесиас отново се раздаде за своите почитатели, като изпя едни от най-големите си хитове. Откри концерта с Move to Miami и продължи с El Perdon, Subeme La Radio, Hero, Bailando. На два пъти повтори \"Наздраве!\" на български език, сменяше двете сцени, погрижи се атмосферата да бъде максимално завладяваща.Визуалните и звуковите ефекти направиха концерта впечатляващ. Със започването на \"Hero\", Енрике призова хората от публиката да вдигнат своите телефони и да светят с тях. Обстановката бе приказна, всички пееха с любимата си звезда, а той последва обичая си и качи седемнадесетгодишно момиче от публиката на сцената. Накрая на концерта бяха пуснати огромни балони с инициалите на певеца - \"EI\".", "date": "2018.11.08", "title": "Енрике Иглесиас се раздаде за феновете си на две сцени в \"Арена Армеец\" (снимки)"}
{"url": "https://offnews.bg/analizi-i-komentari/futbolnite-amatiori-si-otivat-ot-bdzh-tezhko-im-na-profesionalistite-691559.html", "text": "Една легенда на аматьорския футбол си отива. Таранът на четвъртодивизионното страшилище Локо-БДЖ от групата на софийските села Владимир Владимиров напуска БДЖ, където освен че дълги години галеше коженото кълбо, се водеше по съвместителство и изпълнителен директор. С ръка на сърце трябва да му се признае, че през годините той положи много пот и усилия. Положи ги в дербитата с \"Надежда\" -Доброславци,  \"Вихър\"- Требич и \"Спартак 1933\" - Подгумер. В тях център-нападателят бе неудържим.Владимиров е бивш лидер на младежката организация на БСП и като виден комсомолец с партийна закалка, той идеално усети ключовия момент, в който да се събуди една сутрин като убеден следовник на Бойко Борисов и ГЕРБ. Така още в първото правителство на генерала от Банкя, Владимиров се нанесе в просторния кабинет на ул. \"Иван Вазов\" 3. И взе, че му хареса. Владимиров се застоя в историческата сграда в топ центъра на столицата, където някога е заседавало първото правителство на Кимон Георгиев, почти две петилетки. На два пъти го уволняваха служебните правителства на Марин Райков и Огнян Герджиков, на два пъти той се връщаше с поредните назначения на Ивайло Московски за министър.Боязливо през последните години се появяваха въпроси с елемент на критика към родните БДЖ:Защо влаковете са мръсни и с бълхи?Защо непрекъснато закъсняват?Защо пътуват с два вагона като пътниците са поне за четири?Защо влаковете се палят и се разпадат в движение?Тук-таме се прокрадваха и кощунствени питания за нагласени обществени поръчки за десетки милиони левове. За това, че влаковете се застраховат само за времето докато стоят под ключ в депата. За това, че скъпи ремонти на локомотиви се дават на новосъздадена фирма, чийто собственик е бивш колега на човекът раздаващ лицензите в транспортното министерство.За всички тези питания Владимиров имаше готов отговор: \"Спасихме БДЖ от фалит\".Истина е, че през 2009 г. компанията имаше 800 милиона лева дългове. Също така е истина, че тези дългове ги платиха не смели реформи и подобрено финансово състояние на жп холдинга, а всички ние, българските данъкоплатци. А държавата бе впечатляващо щедра към футболните авантюри в БДЖ.През 2004 г. субсидията за БДЖ е била 59,841 млн. лева, през последните години тя вече е 175 милиона лева на година, без да се броят парите за капиталов трансфер (35 милиона лева) и компенсациите за продаваните евтини билети за пенсионери и студенти (около 11 милиона).Не само, че Владимиров не спаси БДЖ от фалит, то определено той има вина за това, че компанията през 2010 година спря да обслужва кредитите си. А заемодателите това и чакаха. Заведоха арбитражно дело и го спечелиха много бързо. Така към дълговете се добавиха и огромни наказателни лихви. Само това хитруване струваше на българските данъкоплатци допълнителни плащания от порядъка на 80-100 милиона лева.В момента състоянието на жп превозвача е най-трагичното в цялата история на дружеството. Приходите от превозени пътници за първите 9 месеца на годината са 40 милиона лева, а срещу тях държавата е дала 131 милиона лева субсидия. Излиза, че на 1 спечелен лев компанията харчи повече от 3 лева на българския данъкоплатец. Това вероятно е световен рекорд за неефективност на жп компания. Нормалното съотношение между собствените приходи и помощта от държавата е 1:1 в повечето европейски железопътни превозвачи.А отложените с години ремонти на локомотиви и вагони превръщат подвижния състав с всеки изминат ден в купчина старо желязо. Дори и най-новите мотриси на БДЖ \"Дезиро\" на \"Сименс\" вече са опасни и много от 10-годишните влакове вече са неспасяеми. Всички тези проблеми няма как да бъдат решени от днес за утре. И утре, когато най-накрая футболистите аматьори си тръгнат от жп компанията, то тежко им и горко на професионалистите, които ги наследят. Те ще трябва бързо да предприемат спешни ремонти, да правят съкращения на хиляди железничари и куп други непопулярни мерки за финансово оздравяване на дружеството.Съвсем отделен въпрос е дали начело на компанията изобщо ще дойдат професионалисти, склонни да вадят горещи картофи от огъня с голи ръце. Или пак в нея ще бъдат инсталирани нови Владко и Велко. ", "date": "2018.11.08", "title": "Футболните аматьори си отиват от БДЖ, тежко им на професионалистите"}
{"url": "https://offnews.bg/kultura/margarita-petkova-otgovaria-na-vaprosa-koj-e-viktor-na-premierata-na-n-691529.html", "text": "Премиерата на новата книга \"Тъй рече Виктор\" на Маргарита Петкова се състоя в клуб „Журналист“. Залата на СБЖ можеше и да успее да събере обичащите Маргарита и Виктор поотделно, но да събере почитателите и на двамата се оказа невъзможно. Първата дама Десислава Радева, едни от най-даровитите български творци, както и много ценители и почитатели на поезията засвидетелстваха любовта си към колосалната поетеса.Маргарита Петкова винаги се е доказвала като мъжкото момиче на българската поезия. Но за първи път показа на всички и Виктор – този, който диктува куплетите в последната ѝ стихосбирка. Публикувани в социалните мрежи през последните години, те бързо печелят хиляди почитатели, които настояват строфите да бъдат събрани в книга.Дали вдъхновението е мъж, който се появява и изчезва ненадейно, дали думите му се късат в мрака или избуяват в утринен плам? Едно е сигурно – талантът вече не страда от еднополовост. Можете да изберете как да го наричате - Маргарита или Виктор, можете да изберете и как да го обичате. Но не можете да изберете да не го забележите.Перото на Маргарита Петкова гали и пробожда, извайва и разрушава, разплаква и утешава, но никога не мирува. Надничаща под широкополата шапка на Виктор, стихията на поезията този път не ни отвява само с любовни строфи. Новите ѝ стихове са се изтръгнали от вените на живота, докоснали са се до божественото и са се трансплантирали обратно в човека, за да го спасят от самия него. Парче по парче, така както и са събирани.На въпроса кой е Виктор, Маргарита Петкова отговаря: „Както е възкликнал Гюстав Флобер „Мадам Бовари – това съм аз!”, точно тъй рече и Виктор…\"Тъй рече Виктор, ден след атентатаЛее оловни куршуми небето против уплахи и против уроки.Блъскат се облаците несметни, наметнати в сиви бурки.Седем настръхнали гарвана гледат зорко и безпощадно.Локвите мерят педя след педя по тротоарите. Гладни са.Някак притихнало, някак неистинско, някак зловещо, природатасе разпростира с писък и плисък местно и международно.Аполитично мълчат календарите - поредна червена дата.Четири гарвана злобно повтарят, че животът е краа!-краа!-кратък.Кратък е, знаем го, и е интрига, че може да бъде вечен.И сто лета да живееш, не стигат. Някой те дебне, човечество.Гарвани грачат. Дали привикнахме със всяко чудо за три дни?И се скатаваме, ниско и тихинко, от Брюксел до село Миндя.От Северния до Южния полюс, на изток и запад от Гринуич,плюем си в пазвите и се молим. Пред смъртта няма различия.Пред смъртта до един сме равни. Без цвят, без възраст, еднакви.Литват и вият кръгове гарваните. Над пепелища и макове.Ах, не разбираш ли, болно човечество, чуплив е животът. Кратък е.Воланд се усмихва - Анушка вече е стиснала детонатора.Снимки: Ивелина Чолакова", "date": "2018.11.08", "title": "Маргарита Петкова отговаря на въпроса кой е Виктор на премиерата на новата си книга"}
{"url": "https://offnews.bg/politika/borisov-nedovolen-ot-distciplinata-v-enp-evrodesnitca-izbra-manfred-v-691563.html", "text": "Българският премиер Бойко Борисов нахока колегите си от Европейската народна партия (ЕНП) заради дисциплината. Той направи изказване, от което беше видимо недоволен от поведението на делегатите в залата.Да си зададем елементарен въпрос – има ли дисциплина в ЕНП или няма, каза Борисов, цитиран от \"Фокус\".По думите му \"с такава дисциплина в партията ние няма как да спечелим\". „Хубаво, говорим за външни граници и е хубаво, че днес имаме тук за пример граница на север, каквато е Финландия, и граница на юг, каквото е България“, коментира той и припомни, че преди 4 години е предупредил какво ще се случи в Европа ако не се вземат незабавни мерки за външните граници. „България взе своите мерки и гарантира сигурността. Други не го направиха и Европа се счупи по средата на тема миграционна криза. Цели правителства, държавите се разтресоха от това. Би трябвало да се чуваме тези, които сме на първа линия“, заяви Бойко Борисов.„Няма да говоря за двойния стандарт, който беше приложен към България и Румъния, и съответно към Гърция. Това е друга тема, независимо че всички институции в Европа – парламент, комисия, съвет, казваха, че България и Румъния, особено по въздух, са готови за Шенген“, каза още той.Борисов отбеляза думите на кандидата за председател на Манфред Вебер, че не му трябвали социалдемократи, либерали. „За съжаление, го няма в залата да го чуе – в един момент се съобразяваме с тях и създаваме проблем на своите партии“, коментира той.„В този ред на мисли, бих искал да кажа, че договорът със Скопие никак не беше лесен за подписване от България, но дадохме пример със Заев как една партия от ЕНП и друга - социалдемократи - могат да постигнат това. Направихме го, защото считаме, че европейската перспектива за Македония за ЕС и НАТО минават през този договор. Какво се получи? Социалдемократите в Македония искат да отидат в ЕС и НАТО, крайната левица в Гърция иска съседът ѝ Македония също да отиде там, нашите сестрински партии в Македония и Гърция не го искат“, коментира българският премиер. „Да си зададем елементарен въпрос – има ли дисциплина в ЕНП или няма? И като се събираме, взимаме решения и даваме перспектива, извикахме ли нашите колеги в Гърция и Македония – вие къде искате да видите вашата държава?“, допълни Бойко Борисов.Делегатите на Европейската народна партия (ЕНП) избраха Манфред Вебер за шпитценкандидат за общите европейски избори през май 2019 г. Германският политик е получил подкрепата на 79,2% от делегатите. Неговият опонент – бившият финландски премиер Александър Стуб, е събрал 20% от гласовете.", "date": "2018.11.08", "title": "Борисов недоволен от дисциплината в ЕНП. Евродесница избра Манфред Вебер за шпиценкандидат"}
{"url": "https://offnews.bg/kultura/na-parvo-chetene-do-195-mln-lv-ot-biudzheta-za-proizvodstvo-i-razpr-691558.html", "text": "Парламентът прие на първо четене промени в Закона за филмовата индустрия. Tехен вносител бе Министерският съвет. С промените се определят три схеми, по които държавата може да финансира филмовата индустрия - при производство на филми, при тяхното разпространение и със субсидии за минимална помощ за фестивали и показ на филми.Годишният бюджет на първите две схеми за производство и за разпространение на филми не бива да превишава 97 милиона и 790 хиляди лева. Ако държавната помощ е над 50 млн. евро за схема, страната ни трябва да уведоми Европейската комисия. Схемата за минималната помощ не може да надвишава 200 хил. евро за период от три бюджетни години.Допустимите разходи могат да са за производство на аудио-визуални произведения, разходи за писане на сценарии, за разпространение и популяризиране.Предвижда се да бъде създадена Национална комисия за разпространение на филми, която ще се назначава от изпълнителния директор на Изпълнителна агенция \"Национален филмов център\" за срок от 2 години. Тя ще се състои от 5 членове, четирима от които предложени от професионалните сдружения и юридическите лица с нестопанска цел в областта на филмовата индустрия.Комисията ще разглежда постъпилите проекти, ще ги оценява и класира за държавно подпомагане с мотивирано решение за всеки проект.В мотивите се посочва, че целта на законопроекта е да осигури прилагането на европейското законодателство в областта на държавните помощи.   ", "date": "2018.11.08", "title": "На първо четене: До 195 млн. лв. от бюджета за производство и разпространение на филми"}
{"url": "https://offnews.bg/bojni/kubrat-pulev-veche-ima-bakalavarska-stepen-v-nsa-691564.html", "text": "Звездата ни в профибокса Кубрат Пулев получи дипломата си за бакалавър при треньорския факултет на Национална спортна академия \"Васил Левски\".Връчването на дипломи на завършилите бакалавърска и магистърска степен в Национална спортна академия се проведе в Многофункционалната спортна зала на НСА, в присъствието на ректора проф. Пенчо Гешев.Дипломната работа, с която Кубрат Пулев защити бакалавърска степен се казва \"Личностни характеристики и нагласи за агресивно реагиране при състезателите по бокс\".Научен ръководител на Кобрата бе доц. Галина Домусчиева-Роглева. На защитата му присъстваха преподаватели от катедра \"Тежка атлетика, бокс, фехтовка и спорт за всички\".", "date": "2018.11.08", "title": "Кубрат Пулев вече има бакалавърска степен в НСА"}
{"url": "https://offnews.bg/analizi-i-komentari/mezhdinnite-izbori-v-sasht-kakvo-oznachavat-rezultatite-za-tramp-691491.html", "text": "Демократите най-накрая успяха да се доберат до някаква власт в правителството на САЩ, пише Би Би Си в анализ на резултатите от междинните избори в САЩ. Вотът бе първият голям електорален тест за Доналд Тръмп след влизането му в Белия дом. През последните две години американският Конгрес бе приятелски настроен към Тръмп - в повечето случаи Конгресът подкрепяше думите и делата му, почиташе политическите му приоритети и беше почтителен в надзорната си роля, обобщава авторът.След два месеца обаче, когато Демократите поемат контрола над долната камара, ще настъпят определени промени.Камарата на представителите, която гласува строга миграционна политика, отмени Обамакеър и оряза бюджета на социалните програми, докато беше в републикански ръце (въпреки че много от тези промени бяха прокарани в Сената), сега ще започне да предлага повече прогресивни идеи.Сега е ред на Демократите да наблюдават как усилията им пропадат в Сената, но все пак най-накрая ще имат платформа да покажат какво биха направили с целия Конгрес в ръцете си - и, може би, президентството през 2020, добавя Би Би Си.По-притеснителното за Тръмп обаче е, че Демократите най-накрая могат да направят нещо във връзка с критиките си към администрацията му. Разузнавателната комисия на камарата, която проведе разследване по обвиненията за руска намеса в президентските избори през 2016, ще бъде контролирана от острия критик на Тръмп Адам Шиф, който се е зарекъл, че ще разгледа обстойно финансите на президента.Вероятно е и данъчните декларации на Тръмп - Светия Граал за най-върлите му противници - скоро да бъдат публично обявени.Други членове на администрацията също е възможно да станат обект на остра критика. Министърът на вътрешните работи, Раян Зинке, може пръв да попадне в полезрението на Демократите, след като имаше обвинения, отправени към него, че е предприел действия в държавната си роля, които са облагодетелствали бизнес интересите му.Тук идва възможността и за импийчмънт. Обикновено мнозинство в долната камара е всичко, от което Демократите имат нужда, за да започнат процес по импийчмънт.Досега водещите представители на Демократическата партия в Конгреса не са се фокусирали върху това като възможност. Ако обаче специалният прокурор Робърт Мюлер предаде доклада си върху обвиненията за съглашателство между руските власти и кампанията на Тръмп идните дни (седмици или месеци) и той съдържа изобличаваща информация, това може да се промени.Въпреки всичко това обаче, има и добри новини за Републиканците - те успяха да увеличат мнозинството си в Сената, като това им дава възможността да прокарат номинациите за още съдии на федерално ниво. Тръмп вече е назначил 84 съдии, в това число и двама във Върховния съд. Демократите ще прекарат следващите две години, надявайки се, че четиримата им съдии ще останат в добро здравословно състояние.При това положение ще е и по-лесно за Републиканците да одобряват нови назначения по висшите етажи на администрацията, които щяха да бъдат забавени или отказани, ако Демократите бяха поели контрола над горната камара.Вероятно поради тази причина Тръмп пое инициативата да освободи главния прокурор Джеф Сешънс - сега ще е доста по-лесно за президента да назначи желан от него кандидат. ", "date": "2018.11.08", "title": "Междинните избори в САЩ: какво означават резултатите за Тръмп?"}
{"url": "https://offnews.bg/futbol/tcska-predpriema-vatreshni-rokadi-v-rakovodstvoto-691536.html", "text": "Спортният директор на ЦСКА Пламен Марков ще има нов по-висок пост в клуба, пише \"Тема спорт\". Очаква се той да стане изпълнителен директор при \"червените\".Порверка в Търговския регистър показва, че документите за промяната вече са входирани и се очаква всичко да бъде вписано официално до края на седмицата, най-вероятно утре.Марков ще замени на поста Трифон Попов, който може да се върне на работа в Литекс. Попов бе президент на ловешкия клуб от 2008 до 2016 година. Освен това ЦСКА ще има съвсем нов Съвет на директорите.В него освен Марков ще попаднат Искра Григорова и военният Фильо Филев. Всички досегашни членове ще бъдат освободени - Трифон Попов, Румен Константинов и Андон Димитров. Промените ще влязат в сила след вписването в Търговския регистър.Марков бе назначен за спортен директор през лятото на 2015 година, след като Гриша Ганчев се ангажира с ЦСКА. Сега обаче е решено да бъде повишен. В новата си роля Марков ще се разписва под всички официални документи на “червените” като договори на футболисти, такива, свързани с лицензирането на клуба и други.С назначението на Марков за изпълнителен директор, промените в ЦСКА няма да спрат. Според запознати, има голяма вероятност главният скаут Велизар Димитров да поеме функциите на бившия си треньор и да стане спортен директор. Този ход би бил логичен с оглед на това, че постът се овакантява от Марков.", "date": "2018.11.08", "title": "ЦСКА предприема вътрешни рокади в ръководството"}
{"url": "https://offnews.bg/temida/tcatcarov-poiska-imuniteta-na-shestima-deputati-sred-tiah-sa-elena-j-691537.html", "text": "Главният прокурор Сотир Цацаров е поискал падането на имунитетите на шестима народни представители. Исканията са свързани със започване на наказателно производство.Сред народните представители са депутатите от БСП Елена Йончева и Георги Михайлов. Цацаров е поискал имунитетите и на Веселин Марешки, Кръстина Таскова и Пламен Христов от \"Воля\" и също на Борис Кърчев от ГЕРБ.Социалистът Георги Михайлов е разследван за умишлена безстопанственост и сключване на неизгодни договори.В Софийска градска прокуратура са постъпили материали от извършена проверка от отдел „Икономическа полиция“ на СДВР, с предложение за образуване на досъдебно производство. От тях, както и от приложените договори за доставка на медикаменти и консумативи, е видно, че към 31.05.2018 г. задълженията на Специализирана болница за активно лечение на хематологични заболявания - София /СБАЛХЗ ЕАД/ към всички доставчици са в общ размер на 24 359 808 лв. В хода на проверката от служителите на СДВР е установено, че за периода 07.05.2015 г. – 19.04.2017 г. директор на болницата и управител на търговското дружество е бил Георги Михайлов, като в това качество той е сключил преобладаващата част от договорите, последица от които е посоченото финансово състояние на лечебното заведение.Веселин Марешки, Кръстина Таскова и Пламен Христов са обвинени в изнудване. По предявено предно искане на главния прокурор, всеки от тримата народни представители е изразил писменото си съгласие за снемане на имунитет, съобразно чл. 70 ал. 2 от Конституцията.Понастоящем делото е прието по компетентност от Специализираната прокуратура, като наблюдаващият прокурор, с оглед събраните доказателства, е приел, че са налице основания за привличане към наказателна отговорност на Веселин Марешки, Кръстина Тодорова и Пламен Христов и за престъпление по чл. 321 ал. 6 НК /сговаряне на извършване на престъпления, чрез които се цели да се набави имотна облага/. Даденото вече съгласие от народните представители не включва и обвинението за това престъпление. Според тълкуването в Решение № 10 от 27.07.1992 г. по к. д. № 13/92 г. на Конституционния съд на Република България е необходимо повторно сезиране на парламента.Обвиненията касаят дейност на Веселин Марешки като съдружник и управител на „Фармнет“ ООД – Варна, а на Кръстина Таскова и Пламен Христов като регионални мениджъри, свързана с отправени заплахи за увреждане на имуществото към собственици на аптеки, с цел те да бъдат принудени да поемат имуществени задължения – да закупуват лекарства и лекарствени средства само от „Фармнет“ ООД, при неизгодни за тях условия /по-високи цени спрямо другите доставчици/.Борис Кърчев, народен представител от ГЕРБ е разследван за неплащане на данъци. В резултат на подадени сигнали от гражданин и НПО е започнала проверка, която е установила достатъчно данни за извършено от Борис Кърчев данъчно престъпление - затова че през месеците юни – юли 2015 г. в гр. Стара Загора, като управляващ „Би Би Си Кейбъл“ ООД избегнал плащането на данъчни задължения в особено големи размери – 320 000 лева ДДС, като потвърдил неистина в подадена Справка - декларация по ЗДДС и използвал документи с невярно съдържание – отчетни регистри и данъчни фактури и приспаднал неследващ се данъчен кредит.В хода на проверките е установено използването на сходна практика за избягване, установяване и плащане на данъчни задължения в особено големи размери и от „КТВ“ ООД. Управляващ съдружник в дружеството от създаването му на 24.03.2005 г. до 24.08.2016 г. е бил Борис Кърчев.Елена Йончева е разследвана за пране на пари в особено големи размери. Проверката е започнала след сигнал на Делян Добрев от ГЕРБ, след което в Специализираната прокуратура е образувано досъдебно производство за извършени финансови операции с парични средства, присвоени от фалиралата КТБ и са прикривани чрез офшорна компания – „Далий Трейдинг Лимитид“. За средствата \"се знае или предполага\", че са придобити чрез престъпление, смятат от прокуратурата.В хода на разследването е установено, че на 17.04.2012 г., на основание чл. 113 от Търговския закон, едноличният собственик на капитала на „Авторска телевизия“ ЕООД Елена Йончева е взела решение представляваното от нея търговско дружество да учреди съвместно с офшорна компания „Далий Трейдинг Лимитид“ /дружество, регистрирано на 09.02.2011 г., съгласно действащите нормативни актове на територията на Британски Вирджински острови/ юридическо лице с правно организационна форма – дружество с ограничена отговорност и с наименование „Офроуд“ ООД. На 20.04.2012 г., представляващите „Далий Трейдинг Лимитид“ също са взели решение за учредяване на това съвместно дружество с „Авторска телевизия“ ЕООД. В решенията на управителните органи на двете търговски дружества е посочен размера на капитала на новосформираното „Офроуд“ ООД – 10 000 лева, разпределен в 100 дружествени дяла, всеки един с номинална стойност 100 лева. Всеки от учредителите /„Авторска телевизия“ ЕООД и „Далий Трейдинг Лимитид“/, при разпределението на капитала записва по 50 дружествени дяла /по 50 %/, с обща номинална стойност в размер на по 5000 лева. Вноските в капитала са разпределени, както следва:- съдружникът „Авторска телевизия“ ЕООД, срещу записаните 50 дружествени дяла, се задължава да извърши парична вноска в размер на 5000 лева.;- съдружникът „Далий Трейдинг Лимитид“, срещу записаните 50 дружествени дяла се задължава да извърши парична вноска в размер на 315 000 лева, от които 310 000 лева /разликата между общата сума на паричната вноска и общата номинална стойност на записаните дружествени дялове/ да бъдат отнесени във фонд „Резервен“ на „Офроуд“ ООД. „Далий Трейдинг Лимитид“ се е задължило след учредяване на „Офроуд“ ООД в Търговския регистър на Република България да направи и допълнителна парична вноска в „Офроуд“ ООД в размер на 250 000 евро или тяхната левова равностойност в срок от 1 година, при годишна лихва 5 %.Учредителното събрание е проведено на 23.04.2012 г., като за управител и представляващ на новоучреденото търговско дружество „Офроуд“ ООД е избрана Елена Николова Йончева. В това си качество, тя е сключила с „КТБ“ АД Рамков договор за платежни услуги за ЮЛ и ЕТ. Определена е като единствено лице, което има право да се разпорежда със сумите по сметките на „Офроуд“ ООД. На 20.06.2012 г. и 22.06.2012 г. по разплащателната сметка на „Офроуд“ ООД са постъпили договорените суми, включително и валутен превод в евро от „Далий Трейдинг Лимитид“. Предстоят множество действия по разследването, свързани с установяване на начина на разпореждане с тези средства, както и спазване на разпоредбите на данъчното законодателство.Исканията на главния прокурор касаят разрешение за възбуждане на наказателно производство срещу всеки от народните представители и извършване на действия по разследването, засягащи правата им, както и привличане като обвиняем, при наличие на предпоставките за това, съобразно НПК. Съобразно чл. 31 ал. 3 от Конституцията, обвиняемият се смята за невинен до установяване на противното с влязла в сила присъда.", "date": "2018.11.08", "title": "Цацаров поиска имунитета на шестима депутати - сред тях са Елена Йончева и Марешки"}
{"url": "https://offnews.bg/tenis/dzhokera-kam-rafa-dano-se-vazstanovish-barzo-priateliu-691541.html", "text": "Рафаел Надал използва официалния си профил в социалната мрежа Туитър, за да благодари на всичките си фенове за подкрепата.Матадора ще пропусне финалите на ATP в Лондон поради контузия в областта на корема, като испанецът използва случая, за да излекува и друга своя травма преминавайки артроскопия на десния глезен.\"Здравейте на всички. Пиша ви тези думи в края на сезона. Това беше сложна година, много добра на тенис, когато бях в състояние да играя и в същото време много зле, що се отнася до травмите\", написа Рафа.Сръбската суперзвезда Новак Джокович отговори на публикацията, изпращайки своите пожелания за бързо оздравяване на един от най-големите си съперници:\"Изпращам най-добри пожелания и се надявам да се възстановиш бързо от операцията, приятелю\", публикува Джокера.След края на Мастърс турнира в Париж сърбинът изпревари именно Рафа, за да се изкачи на първото място в ранглистата.", "date": "2018.11.08", "title": "Джокера към Рафа: Дано се възстановиш бързо, приятелю"}
{"url": "https://offnews.bg/politika/tcvetan-tcvetanov-razgovaria-s-vatreshnia-ministar-na-germania-horst-z-691544.html", "text": "Председателят на ПГ на ГЕРБ и зам.-председател на партията Цветан Цветанов се срещна с вътрешния министър на Германия Хорст Зеехофер по време на конгреса на Европейската народна партия (ЕНП) в Хелзинки.Двамата обсъдиха ситуацията с охраната на външните граници на ЕС и управлението на миграционните процеси. По време на срещата Цветан Цветанов благодари на Зеехофер за подкрепата на Германия, включително чрез немските политически фондации \"Ханс Зайдел\" и \"Конрад Аденауер\", за акумулиране на експертиза и обмен на опит в сферата на вътрешната сигурност, правоприлагането и правосъдната система.", "date": "2018.11.08", "title": "Цветан Цветанов разговаря с вътрешния министър на Германия Хорст Зеехофер"}
{"url": "https://offnews.bg/futbol/manchestar-iunajted-shokira-iuventus-v-torino-691526.html", "text": "Отборът на Манчестър Юнайтед показа непримирим дух и си тръгна с трите точки при гостуването на Ювентус от група Н на Шампионската лига.\"Червените дяволи\" спечелиха с 2:1 и отложиха класирането на \"бианконерите\" за осминафиналите на най-престижния европейски клубен турнир\". Кристиано Роналдо даде преднина на Юве в 64-ата минута, но Хуан Мата изравни в 86-ата, а в 90-ата автогол на Алекс Сандро донесе победата на гостите.Така бе сложен край на серията от 14 поредни мача без загуба на “бианконерите” във всички турнири от началото на сезона. Като цяло Ювентус беше по-добрият отбор на терена, като удари и две греди, но нелогичният обрат е факт.В другия мач от групата Валенсия победи Йънг Бойс с 3:1 и запази шансове да продължи напред. Лидер в групата остана Юве с 9 точки, следван от Манчестър Юнайтед със 7, Валенсия с 5 и Йънг Бойс с 1 и без възможност да продължи напред.Европейският шампион Реал Мадрид разби с 5:0 Виктория Пилзен, а Манчестър Сити постигна още по-убедителна победа с 6:0 над Шахтьор (Донецк). Байерн (Мюнхен) пък не допусна изненада у дома срещу АЕК.Всички резултати и голмайсториГрупа \"Е\":Байерн (Мюнхен) - АЕК 2:01:0 Левандовски (31 - дузпа)2:0 Левандовски (71)Бенфика - Аякс 1:11:0 Жонас (29)1:1 Тадич (61)Група \"F\":Манчестър Сити - Шахтьор (Донецк) 6:01:0 Давид Силва (13)2:0 Габриел Жезус (24 - дузпа)3:0 Стърлинг (49)4:0 Габриел Жезус (72)5:0 Марез (85)6:0 Габриел Жезус (90)Лион - Хофенхайм 2:21:0 Фекир (20)2:0 Ндомбеле (28)2:1 Крамарич (65)2:2 Кадержабек (90)Група \"G\":ЦСКА (Москва) - Рома 1:20:1 Манолас (4)1:1 Сигурдсон (50)1:2 Пелегрини (59)Виктория (Пилзен) - Реал Мадрид 0:50:1 Бензема (20)0:2 Каземиро (23)0:3 Бензема0:4 Бейл (40)0:5 Кроос (67)Група \"H\":Ювентус - Манчестър Юнайтед 1:21:0 Кристиано (64)1:1 Мата (86)1:2 Сандро (90 - автогол)Валенсия - Йънг Бойс 3:11:0 Мина (14)1:1 Асале (37)2:1 Мина (42)3:1 Солер (56)", "date": "2018.11.08", "title": "Манчестър Юнайтед шокира Ювентус в Торино"}
{"url": "https://offnews.bg/drugi/kralev-za-modial-2030-koj-viarvashe-prez-80-te-che-balgarin-shte-vze-691561.html", "text": "В края на 80-те години каква щеше да бъде реакцията на въпроса дали българин може да спечели Златната топка или България да вземе медали от Световно първенство? Почти същата, каквато е в момента относно това дали България може да кандидатства за домакинство на Световното по футбол през 2030 година.Това каза министърът на младежта и спорта Красен Кралев в \"Тази сутрин\" по БТВ. По думите му, битката ще бъде много трудна, защото конкуренцията за домакинство на най-популярното първенство е жестока. Той изтъкна силния знак, който се дава от балканските държави, които вече заявяват ясно и категорично, че ще работят заедно по тази кандидатура.\"Политически и икономически ще защитаваме общите си интереси на Балканите. Длъжни сме да опитаме\", заяви Кралев. По думите му е имало консултации и сондажи по време на срещата на министрите на Съвета на Европа в Грузия за това как приемат държавите от Балканите подобни идеи, след което предложението е било формулирано от премиера Ципрас.Според Кралев инвестицията за домакинство на Мондиала не е излишна или прекалено голяма. \"Единственото нещо, което трябва да се направи е да се инвестира в 2 или 3 стадиона. Имаме нужната инфраструктура - имаме летища, магистрали, много хотели, абсолютно всичко. До 2030 година има много време за подготовка\", подчерта спортният министър.По думите му, плановете за нов национален стадион трябва да се променят, защото минималното изискване е да разполага с капацитет не от 30 000, а от 40 000 души. Според министър Кралев Националният стадион може да бъде приведен във вид за около 30 милиона. \"Трябва да се покрие изцяло, да се модернизира, да се премахне лекоатлетическата писта и да стане само трева, така че да отговаря на стандартите за Световно първенство по футбол\", каза той.Министър Кралев подчерта, че инвестицията в тези стадиони си заслужава, защото дори ако не успеем с кандидатурата за Световното, тези стадиони ще се използват за форуми и състезания. \"Всяка инвестиция в спортно съоръжение си струва парите, защото става въпрос за здравето на българите, става въпрос за развитието на спорта. Освен това новите стадиони ще се стопанисват от някой футболен отбор. Примерно в Бургас няма добър стадион, в Пловдив също. Това са два от най-големите градове в България, които спокойно могат да бъдат собственици на едно от тези съоръжения\", заяви министърът на младежта и спорта.Кралев обясни, че предстоят срещи с министрите на Румъния, Гърция и Сърбия, които да разговарят с футболните централи във всяка една държава, за да се установи реалният порядък на необходимите инвестиции. По думите му, ще се използват готови модели, използвани от други държави при подобни ситуации, за да бъдем максимално ефективни в подготовката.", "date": "2018.11.08", "title": "Кралев за Модиал 2030: Кой вярваше през 80-те, че българин ще вземе Златна топка?"}
{"url": "https://offnews.bg/zvezdi/pusnaha-selena-gomes-ot-psihiatriata-691547.html", "text": "След месец терапия Селена Гомес излиза от психиатричната клиника, в която влезе заради нервен срив, съолщана Cosmopolitan. Феновете спекулират, че причината за нервната криза е новата любов на Джъстин Бийбър - Хейли Болдуин.26-годишната актриса влезе в специализирана болница на Западния бряг, където се подложи на диалектическа поведенческа терапия. Тя е описвана като терапия, която повлиява различни психически нарушения.Преди година тя преживя бъбречна трансплантация. Нервният срив последва след като изследванията на звездата показали много ниски стойности на белите кръвни телца. В края на септември тя постъпи в клиника в Лос Анджелис, за да се установи причината за резултатите.", "date": "2018.11.08", "title": "Пуснаха Селена Гомес от психиатрията"}
{"url": "https://offnews.bg/obshtestvo/arhangelovden-e-hiliadi-cherpiat-za-imen-den-691477.html", "text": "Църквата чества днес Събор на св. архангел Михаил, народът ни нарича празникът Архангеловден. Имен ден имат Ангел, Гаврил, Михаил, Огнян, Пламен, Радослав, Рангел, Серафим и производните им.Денят на Свети Архангел Михаил - военачалник на цялото небесно войнство от ангели и архангели, е вторият по значимост след Димитровден есенен празник на Българската православна църква.Светецът символизира тържеството на доброто, светлината и справедливостта. В църковната иконография е изобразен с копие в ръка, тъпчещ с краката си дявола. В българската народна традиция Архангеловден се свързва с почитта към мъртвите и душата на човека. По традиция на Архангеловден българите правят курбан. Жените приготвят и раздават помежду си специални обредни хлябове, наричани \"Рангелов\" или \"Господьов хляб\", \"Боговица\", \"Света Петка\", \"Рангелово блюдо\".Във всички епархии на Българската православна църква на днешния ден се отслужват празнични Свети Литургии и водосвети в чест на водача на небесното войнство.След Архангеловден - или след деня на св. Мина на 11 ноември, започват \"Вълчите празници\". ", "date": "2018.11.08", "title": "Архангеловден е, хиляди черпят за имен ден"}
{"url": "https://offnews.bg/obshtestvo/mesten-referendum-v-sofia-shte-struva-nad-1-mln-i-400-hiliadi-leva-691520.html", "text": "Местен референдум в София за инсталацията за производство на енергия чрез RDF отпадъци ще струва 1 439 020 лева.Това показват сметките на финансистите от Столична община, сочи становище, подписано от зам.-кмета Дончо Барбалов. Поводът за изчисленията е искането за провеждане на допитване с три въпроса, подписано от 15 съветници от различни групи в СОС. Инициатори са Група 5, те внесоха доклад с повече от 10 страници аргументи и мотиви в деловодството на СОС.Разглеждането му е първа точка в дневния ред на Столичния общински съвет днес. Според разбивката на парите най-големият разход са възнагражденията на членовете на ОИК и СИК - общо малко под 700 000 лева. За информационно обслужване, печат на бюлетини и пликове, наем зала и др. външни услуги ще трябват 332 920 лева, още толкова - 327 600 лева ще глътнат допълнителните възнаграждения и осигурителните вноски на служителите на Столична община и 24-те районни администрации, ангажирани с допълнителен труд по провеждане на местен референдум. необходими са още 85 500 лева за материали, както и 7 600 лв. вода горива и енергия, показва сметката на дирекция \"Финанси\" на \"Московска\" 33. Инсталацията е трети етап от проекта на СО за интегрирана система от съоръжения за третиране на битовите отпадъци на Столична община.Първата фаза включва инсталациите за третиране на разделно събрани биологични и зелени отпадъци на площадката в \"Хан Богоров\" с производство на енергия и компост, както  депото за неопасни отпадъци в м. \"Садината\". Според съветниците от Група 5 референдумът е единственият начин да се проведе информационна кампания, в която да се чуят всички доводи \"за\" и \"против\" инсталацията. Те са категорични, че  съществуват по-добри алтернативи. По думите им технологията е избрана преди 10 г., но досега е станало ясно, че има много други начини за оптимизация на процеса. ", "date": "2018.11.08", "title": "Местен референдум в София ще струва над 1 млн. и 400 хиляди лева"}
{"url": "https://offnews.bg/obshtestvo/i-dnes-tciganskoto-liato-prodalzhava-691527.html", "text": "Времето остава без съществена промяна. В равнините ще е мъгливо или с ниска слоеста облачност и на отделни места ще преръмява, показва прогнозата на НИМХ.В следобедните часове облачността ще намалява, видимостта ще се подобрява, а предимно слънчево ще е през целия ден над планинските райони. Ще духа слаб североизточен вятър. Преобладаващите минимални температури ще са между 3° и 8°, а максималните – между 12° и 17°.Атмосферното налягане ще се понижи, но ще остане по-високо от средното за ноември.Над планините ще бъде предимно слънчево. Ще духа слаб до умерен вятър от изток-североизток. Максималната температура на височина 1200 метра ще е около 11°, на 2000 метра – около 5°.Над Черноморието ще бъде с ниска облачност или мъгла и на места ще преръми. В следобедните часове облачността ще намалява, видимостта ще се подобрява. Ще духа слаб до умерен североизточен вятър. Максималните температури ще бъдат 14°-16°.Температурата на морската вода е 16-17°. Вълнението на морето ще бъде 2-3 бала.", "date": "2018.11.08", "title": "И днес циганското лято продължава"}
{"url": "https://offnews.bg/ikonomika/i-vladko-i-velko-vsichki-shefove-v-bdzh-hvarliat-ostavki-691528.html", "text": "И тримата членове на Съвета на директорите на Холдинг БДЖ са написали оставките си, научи OFFNews от няколко източници.Става дума за шефа на борда Велик Занчев, който е и зам.-министър на транспорта, за главния изпълнителен директор Владимир Владимиров и за финасист №1 в жп компанията Филип Алексиев.Тримата са сложили подписи под молби за напускане след заседание на борда късно снощи, след като деловодството на Министерството на транспорта, информационните технологии и съобщенията е било вече затворено. Затова официално се очаква оставките да бъдат депозирани днес.Според осведомени, транспортният министър Росен Желязков е подканил настойчиво ръководството на БДЖ към смелата стъпка.В момента жп превозвачът е в небивало тежко състояние. Липсват здрави локомотиви и вагони, с които да се движат влаковете, което поставя под риск както здравето и живота на пътниците, така и на обслужващия персонал.Вече се завъртя и име на евентуалния бъдещ главен изпълнителен директор на БДЖ. За поста е спряган инж. Продан Проданов, който в момента е шеф на поделението за товарни превози в Пловдив. Човекът е железничар от кариерата, а целият му трудов стаж до момента е минал в железниците. По време на управлението на Пламен Орешарски Проданов се е издигнал до зам.-шеф на БДЖ.Синът му Добромир е депутат от ГЕРБ. ", "date": "2018.11.08", "title": "И Владко, и Велко: Всички шефове в БДЖ хвърлят оставки"}
{"url": "https://offnews.bg/ikonomika/shef-v-api-pri-stroitelstvoto-na-patishta-ne-se-krade-691530.html", "text": "Инж. Дончо Атанасов, член на управителния съвет на Агенция „Пътна инфраструктура“ отговори на исканите проверки на БСП за качеството на магистралите в сутрешния блок на бТВ.„Законът за устройство на територията ясно показва какви са правата и отговорностите на целия инвестиционен процес по реализирането на ново строителство и ремонтната дейност”, каза още инж. Атанасов.Той увери, че от агенцията ще отговорят в кратки срокове на депутатите от БСП.Инж. Атанасов отхвърли внушенията, че от пътищата се краде, и допълни, че в АПИ не се притесняват от проверки.", "date": "2018.11.08", "title": "Шеф в АПИ: При строителството на пътища не се краде"}
{"url": "https://offnews.bg/sviat/bez-pretcedent-beliat-dom-lishi-zhurnalist-ot-akreditatcia-sled-vapro-691540.html", "text": "Белият дом отне акредитацията на журналист часове, след като президентът Доналд Тръмп изрази раздразнението си към него на пресконференция.Случаят е без прецедент.Лишеният от достъп до сградата е главният кореспондент за Белия дом на CNN Джим Акоста.През юли администрацията на американския държавен глава забрани друг репортер от телевизията да има достъп до събитията за медии в Белия дом, но сега отиде твърде далеч, като отне акредитацията на единствения ѝ представител, коментира Washington Post.Прессекретарят Сара Сандърс оправда решението с мотива, че по време на пресконференцията Акоста не позволява на съветничка на Тръмп да му отнеме микрофона, докато задава въпрос. Сандърс нарича това \"физическа конфронтация\", репортерът бил посегнал на млада жена.Посяга ли на някого репортерът? Ето сценката:От обясненията на Сандърс не става ясно дали акредитацията е отнета за определен период, или завинаги. Думите ѝ са, че мярката се налага \"до следващо известие\". Злополучната пресконференция продължава 90 минути и в нея Акоста пита дали президентът \"демонизира имигрантите\", наричайки идването им от Централна Америка \"инвазия\". След словесна престрелка между двамата - при която Тръмп съветва журналиста да си управлява CNN и да го остави да управлява страната - стажантка в Белия дом се спуска да отнеме микрофона от журналиста, но той го позволяват. Тръмп се възмущава от поведението на журналиста, нарича го \"груб, ужасен човек\", след което минава към позната опорна точка: \"CNN разпространява фалшиви новини\". Опитва се и да \"поучава\" телевизията, която трябвало да се засрами, че Акоста работи за нея.", "date": "2018.11.08", "title": "Без прецедент: Белият дом лиши журналист от акредитация след въпрос към Тръмп под претекст, че посегнал на жена (видео)"}
{"url": "https://offnews.bg/obshtestvo/niama-da-ima-voda-na-pet-mesta-v-stolitcata-691478.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на спирателни кранове до бл. 38 в жк. „Младост“ 1 налага спиране на водоподаването от 09:00 до 21:00 часа на бл. 46, бл. 34Б, бл. 34А, бл. 38Б, бл. 39, бл. 40, бл. 41, бл. 141, бл. 31, бл. 36, бл. 34, бл. 35, бл. 38, бл. 49Б, ул. „Никола Генадиев“ №7, пицария „Дон Вито“ до бл. 36.Монтаж на спирателни кранове в кв. „Челопечене“ налага спиране на водоподаването от 09:00 до 21:00 часа на  Челопечене.Изграждане на сградно водопроводно отклонение на бул. „Янко Сакъзов“ в Център налага спиране на водоподаването от 09:00 до 18:00 часа на бул. „Янко Сакъзов“ от бул. „Васил Левски“ до ул. „Кракра“.Във връзка с подмяна на сградно водопроводно отклонение на бул. „Черни връх“ жк. „Лозенец“ , се налага спиране на водоподаването от 09:00 до 18:00 часа на клиентите на „Софийска вода”, живеещи в района на: ул. „Капитан Андреев“ от ул. „Лозенец“ до бул. „Черни връх“. Подмяна на сградно водопроводно отклонение на ул. „Две могили“ в кв. „Кумарица“ налага спиране на водоподаването от 09:30 до 16:30 часа на ул. „Кумарица“, ул. „Дъбиците“, ул. „Светлина“, ул. „Хаджи Димитър“.", "date": "2018.11.08", "title": "Няма да има вода на пет места в столицата"}
{"url": "https://offnews.bg/nashite-avtori/kalin-terzijski-kiselite-grozdove-na-gneva-691507.html", "text": "Събуждам се в хотела във Виена, поглеждам през прозореца и виждам като някой кубист, като някой препил снощи Жорж Брак: парченце ъгъл от далечна сграда, а пред нея мощни диагонали и отвеси от профилирана стомана, дебело хубаво стъкло и съвсем отзад – светлосиво небе.Будният българин у мен веднага е готов да изригне стотина грама горчивина: пак ли нас българите ни туриха тука, на последния етаж (то даже не е и последния, ами някъде предпоследния, да речем), без гледка към тихия син Дунав или поне към кафявия тесен Дунауканал! Пак ли нас ни сложиха в слугинска стая под гредите от стомана на покрива и под гредите от горчива киселина на нашия роден характер!Така съм готов да си кажа. Но аз съм стар. Толкова съм видял, че едни стоманени греди и едно детинско неудоволствие никак не могат и да ме впечатлят. Толкова милиони пъти в душата ми е избухвало детското негодувание от милионите разочарования на света, че успях да се науча да им се присмивам.Те са детските болести на моята душа – тия негодувания!Да се поддаваш на мигновените си фрустрации и неудоволствия е толкова смешно, колкото и да се наакваш в гащите, казвам си.И си казвам: Българинът е дете.Той не може да преглътне ни една фрустрация, ни едно разочаровано очакване, без да се огорчи страшно и без да започне да мрънка.Аз обаче се уча да не съм българин, поне не такъв, за какъвто често пиша и то – все лоши неща.Защото - ние добре знаем това, - когато заговорим за „Българина”, ние заговаряме за нещо абстрактно, в което сме стоварили всичките си разочарования и цялото си неодобрение. „Българинът” е това, което ние, българите, мразим. Наричаме „българин” всяка лоша черта, която открием у сънародниците си. И у себе си. И почваме да хвърляме камъни натам. Към клетия лош „българин”, когото сме измислили сами.Във Виена съм, защото участвах в конкурс помежду носителите на Европейската награда за литература. Това е най-голямата общоевропейска награда за изкуство, мисля си понякога, просто все още не е имала време да придобие авторитет.Сега, по случай десетгодишнината от учредяването на наградата, организаторите са решили да отпразнуват с конкурс между писателите, печелили наградата през годините. Конкурсът е на тема История на Европа. Конюнктурна тема, няма съмнение. Но – казах си още когато се реших да участвам – силният писател не се бои даже от конюнктурни неща. Той ще влезе даже в най-коварно прогнило блато, ще се гмурне в него, за да излезе от тинята му със златен бокал. В дъната на тресавищата често има златни бокали. А още по-често няма. Но така де – бих се гмурнал и в блато, бих влязъл и във ВИП Брадър даже – и оттам пак бих извадил златен бокал; черпейки оттам пак бих написал фино писание!Писателят кове филигранни творения от кир, пот, сперма, кал и тиня. Ако е майстор.Историята на Европа. Мхм.Написах разказ, доста подигравателен, всъщност даже не и подигравателен, просто неуважителен към монархическата институция. В разказа ми разни (съвсем действителни) европейски средновековни монарси кроят козни един срещу друг. Седейки на тоалетните си гърнета или почесвайки се по гениталиите. Философски разказ.Философската пътека, по която се опитвам да вървя от доста време, води към едно – към разбирането, че Високо и Ниско няма никъде другаде, освен в човешките глави.И че всяко Високо и Възвишено е нещо, измислено от нас. И че то винаги и непрекъснато е стъпило на Ниското. И даже – израства от Ниското. И също така – от Низкото. И че човек, докато бръщолеви за разни Святи неща – винаги също се и почесва и оригва. И че тия почесвания и оригвания не са нито по-маловажни, нито имаме право да ги пренебрегваме, за сметка на нещата, които сме нарекли „високи” и „святи”.И така... от движенията на червата на човека и от спазмите на пикочния му мехур, от екстраситолите на сърцето му и от кихавиците на носа му, от серотонина в мозъка му и от адреналина в надбъбрека му... са продиктувани (по един доста сложен начин, все пак трябва да отбележим това!) всичките неща, които той нарича Извисени, Величествени, Святи и Духовни! И това никак не бива да ни притеснява!Не съм зъл материалист, просто съм човек, учил достатъчно науки за човека – така си мисля понякога.Бих се радвал все още да има достатъчно българи, които правят разлика между Ниско и Низко.Та така де. Не спечелих наградата на този конкурс. Разказът ми беше експериментален, странен, политически некоректен и най-вече......най-вече Европейски-не-съобразен!Има едно качество, казвам си, докато отивам да закусвам във все пак наистина прекрасния виенски хотел (колко ми се ще, на мен – българина – да кажа поне нещо кисело и критично, ама няма как). ...Има едно качество, което трябва да развия у себе си, за да стана успешен човек! Успешен писател. Всички ние трябва да го развием. Казвам си така и се виждам като комсомолски секретар от 1984 година.Това качество е Европейско-съобразеността.А аз... Аз ни мога, ни искам да съм европейски-съобразен.А в същото време плюскам европейски домат, европейско яйце и европейска гауда (която е всъщност просто кашкавал; но кой знае, че „кашкавал” всъщност значи „конско сирене” – „касе-кавало” и е донесен заедно с името си от сефарадските евреи у нас от Испания?) – плюскам, наслаждавам се, а не искам да съм европейско-съобразен! Как става тая работа?! Не е ли малко нахално? Да им ям в специално затоплените чинии, специално поканен от тях, на техни разноски, спал сладко под техните сигурни и загрозяващи гледката стоманени греди и под тяхното наистина чисто сивичко небе, под техните съвършено чисти чаршафи... И да съм критичен и да не се съобразявам?! Това е българска неблагодарност!Така си казвам и допивам съвършеното си европейско капучино. Наистина много хубаво.Награди на конкурса спечелиха все балкански писатели. Наградата на публиката – сръбкинята Йелена Ленголд. Значи – сърбите повече харесват своите писатели. Така си казвам в миг. Защото този вот – на публиката – е от гласуванията не на някой друг, а на сръбската публика. За тяхната си писателка, това е естествено. Сърбите са били най-енергични и настойчиви в подкрепата на своята майсторка и туй то!Така си мисля, а след това се сещам колко смешно относителни са потоците на информацията в тия ми ти социални мрежи. И как едно стихотворение на Томас Стърнз Елиът печели пет харесвания, а снимката с нацупена устичка на някое момиченце от кварталното училище – десет хиляди харесвания.Наградата на журито – румънката Йоана Първолеску.Разказите на всички писатели, които успях да прочета или поне да разгледам, бяха европейско-съобразени. Което ще рече – написани така, че да се съобразят с най-актуалните, най-дискутираните, най-важните, най-остронаболелите... о майн гот! ...европейски проблеми, най-ярките пунктове в общоевропейския дискурс! Мхм.Социално ангажираната литература.Спомням си социализма, когато нямаше как да пишеш за това, което те вълнува, защото то нямаше никакво значение; защото значение имаше само това, което се случва в голямото и вездесъщо Общество. Което се случваше в Държавата. Което вълнуваше огромния и единствен наш Социалистически Лагер. Което се случваше в Международното положение. Боже, Боже...Замислям се как изкуството и съобразяването с изискванията на системата са много, много трудно съвместими.Замислям се как, когато трябва да пиша за нещо конюнктурно – без да искам, без да се замислям даже – удрям го на подигравки и смях. Да, да, това е моят рефлекс от комунизма – смях срещу насилието. Смях срещу насилственото (или по-лошо – угодническото) съобразяването с изискванията. Подигравателен, весел, неуважителен смях!Институциите с тяхната палячовска сериозност винаги също са предизвиквали у мене неуважителен, тил-уленшпиеловски смях!И все пак – закуската, колегите писатели от Европа, домакините, хотелът, чаршафите, българското момиче с красиви очи на рецепцията на виенския хотел, креслата във фоайето, на които седя, докато пиша това, въздухът и магазините за вурстове и луксозни шапки – всичко тук е наистина прекрасно!И може би... Моят подигравателен смях може би е именно инфантилен, детински бунт срещу Правилността на едно общество?!Може би... Моят смях и подигравка е бунтът на едно дете......бунтът на едно дете срещу сериозните и умни мама и татко, които винаги знаят неумолимо добре какво правят... които се качват в лъскавите коли сутрин и отиват да поработят в дебело намазаните с прясно масло европейски служби?Да, да. Може би е именно така!Но после си казвам друго: Моят смях - казвам си - е смехът на свободния човек!А в смеха на свободния има оздравителна доза несъобразяване. С нищо. Освен с дълга към красивото и доброто. Че всъщност – дали и с тях?А какво са красивото и доброто? Това е въпрос, който може да се обсъди само в един малко по-дълъг роман, може би от около десет хиляди страници. Който един ден, да дава Господ, ще напиша...", "date": "2018.11.08", "title": "Калин Терзийски: Киселите гроздове на гнева"}
{"url": "https://offnews.bg/temida/sadat-reshava-dali-da-ostavi-v-aresta-zadarzhanite-sled-aktciata-v-dab-691535.html", "text": "Апелативният съд решава днес дали да остави за постоянно в ареста тримата задържани след спецакцията в Държавната агенция за българите в чужбина.Бившият председател на агенцията , главния секретар Красимир Томов и сърбина Марко Стойов са обвинени за участие в организирана престъпна група за подкупи и търговия с влияние, като Харалампиев е сочен за ръководител.Според държавното обвинение престъпната схема за подкупи, срещу които се издават удостоверения за български произход, е започнала да действа още от юли миналата година, когато Харалампиев е оглавил агенцията.Още през 2014 година  за даването на българско гражданство от Държавната агенция за българите в чужбина, като е било констатирано системно нарушаване на законодателството и това, че е давано гражданство на лица с небългарски произход.Установена е практика за даване на гражданство на лица, въз основа на документи, които не съдържат данни за българския им произход. В същото време ДАБЧ е отказвала да издаде удостоверение на лица, които са доказали българския си произход.През януари тази година от държавното обвинение са съобщили на правосъдния министър Цецка Цачева, че след самосезиране от медийни публикации, прокурори са открили 114 случая на издадени удостоверения за българско гражданство на лица, издирвани от Интерпол. С това писмо прокуратурата е възложила проверката да бъде направена от дирекция \"Българско гражданство\" към правосъдното министерство.По-късно от правосъдното министерство  за дадено гражданство на издирвани от Интерпол. Правосъдният министър Цецка Цачева е разпоредила проверка, която е обхванала периода от 1 януари 2013 г. до октомври 2018 г. и е приключила с доклад до министъра на 2 ноември 2018 г. Не са установени и нарушения от служители в дирекция „Българско гражданство“ по проведените съгласувателни процедури с МВР и ДАНС, съобщиха от министерството.", "date": "2018.11.08", "title": "Съдът решава дали да остави в ареста задържаните след акцията в ДАБЧ"}
{"url": "https://offnews.bg/izvan-terena/iuventus-zagubi-no-vsichki-govoriat-za-presata-na-ronaldo-691549.html", "text": "Португалската мегазвезда на Ювентус Кристиано Роналдо отбеляза първия си гол за \"бианконерите\" в Шампионската лига, но тимът му отстъпи с 1:2 пред Манчестър Юнайтед в Торино.След отбелязването на гола Роналдо волно или неволно си вдигна фланелката и светът отново видя великолепната му коремна преса. Това стана повод отново да се заговори за тази част от тялото на носителя на \"Златната топка\", с която той впечатлява не от вчера, а усилията му в тази област родиха доста митове през годините.През 2009 година британските таблоиди писаха, че Роналдо прави по 3000 коремни преси дневно, което се оказа далеч от истината. Самият футболист разказа по-късно за тренировъчната си програма.\"Растях като дете без мускули. 11-годишен взех решение да променя това. Всички казваха, че имам голям талант, но нямам физика. Затова започнах да тренирам всяка вечер допълнително в стаята си, за да стана по-едър и бърз. 3000 коремни преси на ден е мит. Не правя толкова и седмично. Тренирам обаче поне 4-5 дни седмично коремните мускули, като минималното количество преси е 200-300.Не трябва да се прекалява, защото може да се получат проблеми\", казва Роналдо през март 2017 година. Той знае за какво говори. По време на престоя си в Манчестър Юнайтед португалецът е влизал дори в болница с остри мускулни болки в коремната област.Медиите разкриват, че заедно с него в клиниката разтревожен отива и мениджърът сър Алекс Фъргюсън. Причината за болките бързо е разкрита - Роналдо правел по 700 коремни преси на ден. Наложило се е да намали темпото.\"Много важно е и храненето. Аз ям по шест пъти на ден на малки порции. Пийте и много течности. Коремната преса може да се тренира и в леглото преди сън или след ставане. Най-важното е да ви стане навик\", разкрива още от тайните си Роналдо.Не всички са във възхита от маниера на Роналдо да демонстрира изваяното си тяло. Бившият вратар на Байерн Мюнхен и Бундестима Оливер Кан избухна след поредната снимка от съблекалнята на Реал, на която Роналдо демонстрира пресата си.\"В последното време виждам коремната преса на Роналдо по-често, отколкото гърдите на жена си\", каза германецът.", "date": "2018.11.08", "title": "Ювентус загуби, но всички говорят за пресата на Роналдо"}
{"url": "https://offnews.bg/temida/77-godishnata-narkobaba-ot-liulin-se-izpravia-pred-sada-691531.html", "text": "Най-възрастната жена, хващана за търговия с дрога, се изправя пред съда.77-годишната жена беше арестувана заедно с внука й.Според обвинението тя е участвала в престъпна група за търговия с марихуана и кокаин. Малко преди разследващите да влязат в жилището на възрастната жена в столичния квартал \"Люлин\", тя изхвърлила през прозореца плик с близо четвърт килограм марихуана, опитала и да изхвърли дрога в тоалетната.От всичките участници в групата само тя не е осъждана, уточнява Нова телевизия.", "date": "2018.11.08", "title": "77-годишната наркобаба от Люлин се изправя пред съда"}
{"url": "https://offnews.bg/politika/mareshki-zapodozria-che-iskaneto-na-imuniteta-mu-e-ataka-ot-dvamata-691545.html", "text": "Лидерът на \"Воля\" Веселин Марешки заподозря, че за искането за сваляне на имунитета му стои атака от вицепремиерите и съпредседатели на \"Обединените патриоти\" Красимир Каракачанов и Валери Симеонов.Марешки и двамата депутати от \"Воля\" - Кръстина Таскова и Пламен Христов са обвинени в изнудване. Днес главният прокурор поиска имунитетите им заедно с тези на още трима народни представители - един от ГЕРБ и двама от БСП.Пред журналисти Веселин Марешки обяви, че първоначално бил готов да си даде имунитета, но после размислил. Тримата от \"Воля\" не се чувствали виновни. Искали първо да разберат \"от кого идва атаката\". Затова можело да не се откажат, за да може при гласуването, което трябва да се проведе в парламента, ако не се откажат доброволно, да се види кой иска свалянето на имунитетите им. Марешки отсега имал подозрения, че зад искането стоят Симеонов и Каракачанов, на които \"воля\" иска оставката от миналата седмица. Обвини тях, но без да казва имената им:\"Сега се появиха такива реакции, че става дума за това, че сме прекалено остри спрямо някои вицепремиери и ставаме неудобни. Ако е това - да си го кажат. И да мислим\", каза той. И продължи: \"Искаме да ги видим кои са тези, дали става дума за обвинения за изнудване или за обвинения за това, че искаме двама изверги да бъдат изхвърлени от правителството. Чуваме, че някои от тях си спят с прокурори\".Марешки обаче отказа да назове пряко кои са извергите в правителството, които визира. Обясни нежеланието си да каже имената с това, че не искал да му свалят имунитета по още едно обвинение. По дело за обида обаче не се свалят депутатски имунитети.Той обясни, че това е старото му обвинение, за което вече си бил свалил имунитета. Искали му го пак, защото от прокуратурата \"сбъркали члена\", по който да го обвинят.В България депутатите имат имунитет - не могат да бъдат задържани и срещу тях не може да бъде възбуждано наказателно преследване. За извършено престъпление от общ характер могат да бъдат обвинявани, но след сваляне на имунитета им. За да започне процедурата, главният прокурор отправя мотивирано искане до Народното събрание. След това депутатът може да даде писмено съгласие имунитетът му да бъде свален. Ако това не стане, Народното събрание трябва да реши дали да даде разрешение. Народните представители могат да се произнесат за снемането на имунитета не по-рано от 5 дни след постъпване на искането.Лидерът на \"Воля\" обяви, че последния път той и двамата му депутати обявили, че си свалят имунитета за \"всички членове на Наказателния кодекс\", за да не им искат повече имунитетите. Такава процедура обаче не съществува и имунитетите на депутатите се свалят за всяко отделно обвинение. Когато журналисти уточниха, че няма как да си свали имунитета завинаги, той обяви, че ще се консултира с адвокат, за да е сигурен.", "date": "2018.11.08", "title": "Марешки заподозря, че искането на имунитета му е атака от 'двамата изверги в правителството'"}
{"url": "https://offnews.bg/futbol/golovata-mashina-na-levski-e-igrach-na-oktomvri-691543.html", "text": "Голмайсторът на Левски Станислав Костов спечели приза за Футболист №1 на месец октомври според индекса на ИНСТАТ. Наградата бе учредена през настоящия сезон от Асоциацията на българските футболисти, в сътрудничество с ИНСТАТ – една от най-големите компании за футболни анализи и статистика.За победител се обявява играчът с най-висок ИНСТАТ индекс. Този индекс се определя чрез компютърни изчисления на голове, асистенции, точни подавания, единоборства и други обективни показатели в играта на всички футболисти от Първа професионална лига за съответния месец.Станислав Костов, който получи и повиквателна в националния отбор за мачовете с Кипър и Словения, заслужи приза Футболист №1 за октомври с индекс 333. Авторът на 13 попадения с екипа на Левски изпревари Вандерсон от Лудогорец, който е с индекс 325. Призовата тройка допълва друг футболист на Лудогорец – Клаудиу Кешеру, който остана с индекс 317.Станислав Костов е третият победител в класацията „Футболист на месеца“. Преди него Кирил Десподов от ЦСКА заслужи приза за август, а наградата за септември спечели Марселиньо от Лудогорец.", "date": "2018.11.08", "title": "Головата машина на Левски е играч на октомври"}
{"url": "https://offnews.bg/politika/razsedvaniat-deputat-ot-gerb-bil-shtastliv-che-si-dava-imuniteta-691550.html", "text": "Депутатът от ГЕРБ Борис Кърчев, който е разследван за неплащане на данъци, обяви, че сам ще си даде имунитета. Днес главният прокурор Сотир Цацаров поиска имунитетите на Кърчев и още петима депутати - на Елена Йончева и Георги Михайлов от БСП и на Веселин Марешки, Кръстина Таскова и Пламен Христов от \"Воля\". Кърчев отрече да има неплатени данъци, но въпреки това веднага ще подаде писмено съгласие имунитета му да бъде свален. \"Никога не съм се крил зад този имунитет, щастлив съм, че ще го дам. Целта е да се изчисти името ми, защото тази кампания срещу мен е повече от година и половина\", каза Кърчев. По думите му кампанията срещу него се водела от местни структури на БСП в Казанлък. През март от БСП обвиниха Кърчев, че е укрил данъци за стотици хиляди левове. Тогава социалистите го обвиниха, че е прехвърлил фирмата си на малоимотно лице.В България депутатите имат имунитет - не могат да бъдат задържани и срещу тях не може да бъде възбуждано наказателно преследване. За извършено престъпление от общ характер могат да бъдат обвинявани, но след сваляне на имунитета им. За да започне процедурата, главният прокурор отправя мотивирано искане до Народното събрание. След това депутатът може да даде писмено съгласие имунитетът му да бъде свален. Ако това не стане, Народното събрание трябва да реши дали да даде разрешение. Народните представители могат да се произнесат за снемането на имунитета не по-рано от 5 дни след постъпване на искането.", "date": "2018.11.08", "title": "Разседваният депутат от ГЕРБ бил щастлив, че си дава имунитета"}
{"url": "https://offnews.bg/snukar/kajran-uilsan-razgromi-dzhad-tramp-i-se-klasira-za-polufinalite-v-kova-691546.html", "text": "Кайрън Уилсън унищожи последователно световния шампион Марк Уилямс, а после и Джъд Тръмп, за да се класира по безапелационен начин за полуфиналите на турнира \"Шампион на шампионите\" в английския град Ковънтри.Воина спечели с 6:1 фрейма и не позволи да има интрига. Преди това той отупа с 4:1 Уилямс. Уилсън имаше тотално преимущество над Тръмп на бързото зелено сукно в \"Рико Арена\" и не позволи на съперника си нито да навлезе в ритъм, нито да се закачи за него в двубоя.Англичанинът бе почти безгрешен и не трепваше в нито един момент, като единствено в седмия фрейм бутна едно рамо на противника с елементарен пропуск.Уилсън ще играе на полуфинала в събота срещу победителя от финала в Група 2. Мачовете там ще се изиграят тази вечер.Противниците са повече от интересни: Марк Селби - Нийл Робъртсън и Бари Хоукинс - Марк Алън. Другият полуфинал е ясен - Рони О'Съливан срещу Шон Мърфи.", "date": "2018.11.08", "title": "Кайрън Уилсън разгроми Джъд Тръмп и се класира за полуфиналите в Ковънтри"}
{"url": "https://offnews.bg/futbol/barselona-gubi-osnoven-igrach-za-3-sedmitci-691576.html", "text": "Халфът на Барселона Филипе Коутиньо ще бъде извън игра за период между две и три седмици, тъй като е с травма в крака.Каталунците съобщиха, че футболистът има малко скъсване на бедрен мускул. 26-годишният бразилец се контузи при равенството на тима 1:1 при гостуването на Интер в Милано във вторник вечерта в двубой от груповата фаза в Шампионската лига.Коутиньо ще пропусне мача от Ла Лига на Барса с Бетис в неделя. По време на паузата за националните отбори пък Бразилия ще трябва да се справя без него в приятелските срещи с Уругвай и Камерун.Филипе има пет гола с екипа на Барселона през настоящата кампания. На 24 ноември каталунците ще играят срещу Атлетико Мадрид в испанската столица, а четири дни по-късно гостуват на ПСВ Айндховен в среща от Шампионската лига.", "date": "2018.11.08", "title": "Барселона губи основен играч за 3 седмици"}
{"url": "https://offnews.bg/obshtestvo/saveti-ot-profesionalisti-kak-da-smenim-letnite-gumi-sas-zimni-691566.html", "text": "Преди да смените зимните гуми, не забравяйте да проверите дълбочината на протектора и състоянието на ламелите. Това съветват от компанията Nokian Tyres - световен производител на гуми.Първите появи на нощен скреж са знак, че е време да поставите зимните си гуми. По това време сенчестите участъци може да са замръзнали рано сутрин. Смяната им обаче изисква концентрация. С прибързаната и не достатъчно добре свършена работа рискувате да увредите колата.Когато дойде време да сложите зимните гуми, уверете се, че те са все още използваеми. Един лесен и популярен трик се състои в това да използвате монета от два лева, за да проверите дълбочината на протектора. Проверката на Индикатора за Безопасно Шофиране обаче е много по-лесна. Този индикатор представлява поредица от числа върху повърхността на протектора, които ви позволяват да проверите оставащия протектор в проценти, тъй като номерата постепенно изчезват с износването. Най-високото видимо число обозначава оставащата дълбочина. Тя е особено важна за шофиране в киша и хлъзгави пътища. Определящи са и ламелите, които в подобна ситуация имат по-голямо значение.Сцеплението на зимните гуми без шипове се дължи на протектора, неговата шарката и използваните за тях материали, затова потребителите е нужно да следят за състоянието на ламелите и жлебовете. Сцеплението е възможно благодарение на острите ръбове на ламелите и на меката каучукова смес, от която са направени. Ако ламелите са изпилени, заоблени по ръбовете и твърди вместо гъвкави, това означава, че гумата е загубила сцеплението си.Нещо повече – масово новите автомобили имат предно задвижване, по-тежки са в предната си част, а мощността на двигателя е по-висока от преди. Агресивният стил на шофиране ускорява износването.Мартин Дражик, продуктов мениджър на Nokian Tyres, напомня още, че някои гуми имат определена посока на въртене. Гумата има шарка със стрелки, чиято посока на движение, трябва да е напред. Ако гумите бъдат поставени не както трябва, няма да осигуряват предвиденото сцепление, нужно за по-взискателното зимно време.Ако джантите имат конусовидни гайки, те трябва да бъдат насочени навътре. Също така всички нужни центриращи пръстени трябва да бъдат преместени върху зимните гуми. Ако не се направите, това ще доведе до вибрации.Ако все пак считате, че уменията ви не са достатъчни за тази задача, е нужно да оставите професионалист да я свърши.Клиентите на хотелите за автомобилни гуми в центровете на Vianor, получават препоръчително време за смяна на гумите, преди съответния сезон. Професионалист ще провери състоянието им когато ги сменя. По този начин, шофьорът ще знае, че гумите поставени на автомобила му са безопасни и отговарят на законовите изисквания.", "date": "2018.11.08", "title": "Съвети от професионалисти: Как да сменим летните гуми със зимни"}
{"url": "https://offnews.bg/temida/prokuraturata-iska-zadarzhane-na-rusnak-izdirvan-za-kompiutarni-izmam-691551.html", "text": "Окръжната прокуратура във Варна внесе искане в съда за временното задържане под стража на руски гражданин, издирван със заповед за арест от САЩ за компютърни измами за поне 7 млн. долара.38-годишният гражданин на Русия Александър Ж. се издирва със заповед за арест на съдия от Районния съд на САЩ за източния район на Ню Йорк, Бруклин, за наказателно преследване по дело за конспирация за извършване на компютърни измами, от които са нанесени щети в размер на поне 7 млн. долара. Престъплението е извършено в периода от септември 2014 год. до декември 2016 г. и е наказуемо в САЩ с лишаване от свобода до 20 години или с глоба, както и с двете. То се наказва с лишаване от свобода и по българския Наказателен кодекс.Руският гражданин притежава и българска лична карта и живее във Варна. Първоначално той е бил задържан за 24 часа, след което Окръжната прокуратура го задържа за срок до 72 часа, до изтичането на които издирваният трябва да бъде доведен пред съда за произнасяне по искането на прокуратурата за временното му задържане за срок до 60 дни, определен в Договора за екстрадиция между правителството на Република България и правителството на САЩ.Междувременно Окръжната прокуратура във Варна е изпълнила и молба за правна помощ на Министерството на правосъдието на САЩ с цел събиране на веществени доказателства по наказателното преследване в САЩ, което не е погасено по давност. Варненският окръжен съд ще се произнесе днес по искането на прокуратурата.", "date": "2018.11.08", "title": "Прокуратурата иска задържане на руснак, издирван за компютърни измами за 7 млн. долара"}
{"url": "https://offnews.bg/politika/sds-v-sofia-skochi-sreshtu-chast-ot-dsb-za-da-pomogne-za-razvod-s-da-691572.html", "text": "Съветниците от СДС в Столичния общински съвет, които са в групата на Реформаторския блок заедно с ДСБ, призоваха колегите си да не обслужват политическите цели на социалистите. Д-р Антон Койчев, шеф на СДС-София и член на НИС, подчерта, че сините много съжаляват, задето представителите на ДСБ гласуват с БСП \"за\" провеждане на референдум на изграждане на инсталация за изгаряне на RDF отпадъци в \"Топлофикация\" София. Целта на изразената позиция има скрита цел, чрез нея \"Раковски\" 134 се опитва да подпомогне тази част от ДСБ, която иска партията да се раздели с \"Да, България\" на Христо Иванов и да се съюзи със СДС за предстоящите догодина избори, научи OFFNews от членове на ДСБ. Според сините, които имат Национален съвет в неделя и трябва да определят коалиционната си политика, голяма част от структурите на ДСБ са против участието на партията в коалицията \"Демократична България\" и искат да се съберат отново с хората на СДС. Няма да се разцепи групата на РБ в общината, категоричен бе д-р Койчев.Съветниците от СДС коментираха като много неприятна новината, че ДСБ не е допусната на форума на ЕНП в Хелзинки, заради неплатен членски внос. ", "date": "2018.11.08", "title": "СДС в София скочи срещу част от ДСБ, за да помогне за развод с 'Да, България'"}
{"url": "https://offnews.bg/obshtestvo/grafikat-ot-9-do-5-vi-e-iztoshtil-euandme-690421.html", "text": "Графикът от 9 до 5 ви е изтощил?Когато работите в страна от ЕС, имате право на минимум четири седмици платен отпуск годишно.Освен право на платен отпуск, европейското законодателство гарантира, че работодателят не може да ви задължи да работите повече от 48 часа седмично.Ако сте работещ родител, имате право на минимум 4 месеца отпуск. Това се отнася и за жените, и за мъжете. А за всички бременни жени е предвиден платен отпуск по майчинство от минимум 14 седмици.Научете повече за правата си като европейски граждани на . Кампанията на Европейската комисия има за цел да информира младите хора за предимствата и възможностите, които ЕС им предлага.", "date": "2018.11.08", "title": "Графикът от 9 до 5 ви е изтощил? #EUandME"}
{"url": "https://offnews.bg/obshtestvo/niama-da-ima-referendum-za-instalatciata-za-rdf-otpadatci-691568.html", "text": "Столичният общински съвет отхвърли предложението за местен референдум за горене на RDF отпадъци на територията на Топлофикация София. 40 от присъстващите на заседанието на СОС 55 съветници гласуваха против провеждането на референдум, \"за\" бяха 15.Искането за провеждане на допитването бе внесено с подписите на 15 общински съветници от Група 5, БСП, Сердика и ДСБ. Докладът бе обсъждан над 3 часа. Мнозинството отхвърли искането с мотив за незаконосъобразност на въпросите. БСП дава на съд решението на СОС, обявиха съветниците на партията след гласуването. ", "date": "2018.11.08", "title": "Няма да има референдум за инсталацията за RDF отпадъци"}
{"url": "https://offnews.bg/ikonomika/naznachiha-shef-na-tol-upravlenieto-691575.html", "text": "Новосъздаденото Национално тол управление, което ще управлява тол системата по пътищата, вече има ръководител.За директор на управлението е назначен Антон Антонов - досега служител на Агенция \"Пътна инфраструктура\". В агенцията Антонов е ръководил отдел \"Тол\" в дирекция „Пътни такси и разрешителни“. През 2005-2009 той е бил представител на Министерството на регионалното развитие и благоустройството в Постоянното представителство на България в Брюксел. Завършил е „Счетоводство и финанси“ в Университета Оксфорд Брукс, Англия, и има магистратура по бизнес администрация от Университета Уорик в Ковънтри, Англия.Специализираното звено ще се занимава със събирането на електронните пътни такси от 1 януари 2019 г. То ще има 921 щатни служители.", "date": "2018.11.08", "title": "Назначиха шеф на тол управлението"}
{"url": "https://offnews.bg/sviat/strelba-v-sasht-12-ubiti-oshte-tolkova-raneni-na-kolezhanska-kantri-691548.html", "text": "Най-малко 12 души са били убити в бар в град Таузънд Оукс, Калифорния. Още 10 до 12 души са ранени.Стрелбата започнала 40 минути преди полунощ в сряда в бар Borderline, намиращ се на около 65 км. северозападно от Лос Анджелис. Настанала паника, хората трошили прозорци със столове, за да могат да избягат, други се скрили в тоалетните, разказват свидетели, цитирани от Би Би Си, а  местни медии показват как изнасят ранени от куршуми от мястото.В заведението имало най-малко 200 души, в което по това време имало колежанска кънтри вечер.Една от жертвите е полицай. Казва се Рон Хелус – ветеран от армията с 29-годишен стаж, баща на едно дете. Трябвало да се пенсионира следващата година.Заподозреният извършител също е мъртъв, твърдят властите, които още не са го идентифицирали. Те не знаят и какъв е мотивът за стрелбата. Възможно е да се е самоубил. Той използвал димни гранати и стрелял.", "date": "2018.11.08", "title": "Стрелба в САЩ: 12 убити, още толкова ранени на колежанска кънтри вечер в бар (обновена)"}
{"url": "https://offnews.bg/obshtestvo/dostavchikat-na-razvaleno-mliako-ot-polsha-ne-sme-zarezhdali-takav-pr-691533.html", "text": "Шефът на \"Млечни продукти Тракия\" Владислав Михайлов отрече неговата фирма да е .OFFNews съобщи за случая в понеделник, за който получи потвърждение от два източника. Продуктът е получен в учебното заведение по схема \"Училищно мляко\", а нередностите са няколко. Прясното мляко е произведено в Полша, въпреки че трябва да е лично производство на \"Млечни продукти Тракия\" с едноличен собственик \"БМК Холдинг\". То е с 3,2% масленост, а изискването е тя да бъде 2%\"Няма такова мляко, докарано в това училище\", заяви пред OFFNews Михайлов. \"Проверил съм в Агенцията по храните - няма подаден сигнал. Нали разбирате, че ако има вкиснало мляко, първата институция, към която ще се обърнат, е БАБХ, не сте вие\", допълни той.След публикацията ни производителят ходил лично при директора на училището, за да го кара да подпише декларация, че такова нещо не се е случило, заяви самият млекопроизводител пред наш репортер. Той ни показа писмо, подписано от директора на ОУ \"Петър Бонев\" в Перущица - Бойко Иванов. В него се декларира, че на \"30.10.2018 г. е доставено за учениците по схема \"Училищно мляко\" прясно мляко с масленост 2% в разфасовка от 0.250 литра, придружено със сертификат за произход в срок на годност\".Попитан как така прясно мляко, произведено в Полша за фирма, свързана с \"Млечни продукти Тракия\", е попаднало в Перущица, Михайлов отговори, че \"няма никаква идея\".Същата фирма спечели конкурса за доставка на млечни продукти в над 900 училища в страната. Възможно е собствената им продукция да не е достатъчна, за да произведе необходимите количества, коментираха запознати пред OFFNews.", "date": "2018.11.08", "title": "Доставчикът на развалено мляко от Полша: Не сме зареждали такъв продукт в училищата, беше за магазините по морето"}
{"url": "https://offnews.bg/obshtestvo/pod-igoto-e-naj-chetenata-kniga-ot-plovdivskite-uchenitci-691592.html", "text": "Романът \"Под игото\" на Иван Вазов оглавява класацията \"10-те най-четени български книги\", проведена сред учениците от гр. Пловдив. За творбата са гласували общо 849 ученици от 5 до 12 клас.4 хиляди ученици от 33 училища имаха възможност да гласуват за любимата си книга от 20 септември до 25 октомври. В рамките на инициативата училищните и читалищните библиотеки реализираха срещи с автори, дискусии и драматизации на български приказки. Организаторите: НБ „Иван Вазов“, Община Пловдив – отдел „Образование“ и РУО – Пловдив, обявиха официалните резултати. Избраните между 400 български заглавия са:1-4 клас1. Български народни приказки - 359 гласа2. Ран Босилек „Патиланци“- 299 гласа3. Станка Пенчева „Мили бате!… Писма на един дакел“- 107 гласа4. Елин Пелин „Ян Бибиян“ -101 гласа5. Валери Петров „Пет приказки“- 75 гласа6. Йордан Радичков „Ние, врабчетата“- 69 гласа7. Леда Милева „Зайченцето бяло“- 40 гласа8. Елин Пелин „Приказки“ - 39 гласа9. Ран Босилек „Приказки“-38 гласа10. Ангел Каралийчев „Тошко Африкански“- 30 гласа5-7 клас1. Иван Вазов „Под игото“ -376 гласа2. Елин Пелин „Ян Бибиян“ -179 гласа3. Ран Боселик „Патиланци“- 173 гласа4. Алеко Константинов „Бай Ганьо“ -117 гласа5. Български народни приказки -82 гласа6. Сава Попов „Хитър Петър“ -72 гласа7. Иван Вазов „Немили-недраги“ -56 гласа8. Алеко Константинов „До Чикаго и назад“-39 гласа9. Станислав Койчев- Стан „Измамен“ -34 гласа10. Станислав Койчев- Стан „Невидим“- 28 гласа.8-12 клас1. Иван Вазов „Под игото“- 473 гласа2. Алеко Константинов „Бай Ганьо“- 289 гласа3. Иван Вазов „Немили-недраги“-162 гласа4. Димитър Димов „Тютюн“- 113 гласа5. Христо Ботев „Стихотворения“-99 гласа6. Алеко Константинов „До Чикаго и назад“- 76 гласа7. Димитър Талев „Железният светилник“ -67 гласа8. Емилиян Станев „Крадецът на праскови“- 65 гласа9. Константин Трендафилов „За кого се сещаш, когато се сещаш за някого“ - 46 гласа10. Константин Трендафилов „Затвори сърце“- 39 гласа11. Йордан Йовков „Разкази“- 39 гласа", "date": "2018.11.08", "title": "\"Под игото\" е най-четената книга от пловдивските ученици"}
{"url": "https://offnews.bg/bojni/boksova-legenda-vliza-v-zatvora-za-iznasilvane-na-tijnejdzhar-691600.html", "text": "Кубинската боксова легенда Феликс Савон ще бъде изпратен в затвора за изнасилване. 51-годишният бивш трикратен олимпийски и толкова пъти световен шампион е бил арестуван след поредното оплакване за посегателство над тийнейджър.Този път жертвата на Савон е било 12-годишно момче. То е споделило травматичното преживяване със семейството си, което е подало жалба срещу Савон.Според публикацията на Boxing Scene това не е първото подобно прегрешение на Савон, но досега всичко е било потулвано от властите на Острова на свободата, тъй като той има статут на национален герой.Този път обаче Савон е прекрачил границата и строгостта на закона ще се стовари с цялата си сила над приключилия кариерата си през 2001 година боксьор.", "date": "2018.11.08", "title": "Боксова легенда влиза в затвора за изнасилване на тийнейджър"}
{"url": "https://offnews.bg/ikonomika/nap-s-merki-sreshtu-zaplatite-v-plik-shte-ni-informira-s-imejl-za-osi-691573.html", "text": "НАП предприема мерки за намаляване на риска от укриване на част от работните заплати или т. нар. „заплата в плик“.Това съобщиха днес от приходната агенция на кръгла маса. В събитието участваха представители на НАП, НОИ и Изпълнителната агенция „Главна инспекция по труда“.Всеки новоназначен служител ще получава електронно съобщение с информация за декларирания му осигурителен доход, трудов договор и други данни от данъчно-осигурителното му досие.Всички участници в кръглата маса изразиха мнение, че най-ефективният подход за справянето с риска от укриване на доходите е свързан с информирането и комуникирането с обществото на това какви са техните преки загуби от подобно поведение, респективно, ползи от спазването на закона.Други начини за справяне с укриването на доходи са срещи с представители на браншови организации на рискови отрасли, сключване на споразумения с тях, насърчаване на т. нар. саморегулация в браншовите организации, включително и чрез законодателни мерки.Именно по-добрата информираност за проблема стои в основата на информационната кампания на НАП \"Заплата в плик\". На специално създаден  всеки може да изчисли колко би загубил в следващите 30 години, ако се осигурява на по-нисък от реалния си доход чрез т. нар „калкулатор на загубите“.Той изчислява колко пари ще загубим в бъдеще под формата на неизплатени средства от болнични, майчинство, обезщетения за безработица, както и пенсии.", "date": "2018.11.08", "title": "НАП с мерки срещу заплатите в плик: ще ни информира с имейл за осигурителния доход"}
{"url": "https://offnews.bg/sviat/sasht-razshiriha-sanktciite-sreshtu-rusia-691596.html", "text": "САЩ разшириха санкциите срещу Русия заради намесата ѝ в Украйна и анексирането на Крим. Санкции са наложени срещу три физически и девет юридически лица. В списъка са двама граждани на Украйна, служили в службите за сигурност, и руски генерал, бивш началник на ракетните войски. Това са украинците Александър Басов и Андрей Сушко и руснакът Владимир Зарицкий.\"Нашите санкции ясно напомнят, че усилията за нормализиране на инвестициите и икономическите отношения с тези, които оперират в Крим, няма да бъдат толерирани и са предмет на санкции на САЩ и ЕС\", каза Сигал Манделкер - секретар по тероризма и финансовото разузнаване.По-рано в четвъртък специалният представител на държавния департамент по Украйна Кърт Волкър заяви, че в текста със санкциите за първи път ще бъде посочено, че отговорността за ставащото в самопровъзгласилите се републики в Източна Украйна носи Русия.", "date": "2018.11.08", "title": "САЩ разшириха санкциите срещу Русия"}
