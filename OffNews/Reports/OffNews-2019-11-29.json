{"url": "https://offnews.bg/obshtestvo/eto-kak-shte-izglezhda-pl-sv-nedelia-specheli-proektat-na-svetovnoi-716548.html", "text": "Архитектурното студио на световноизвестния архитект Масимилиано Фуксас е победителят в международния конкурс на Столичната община за нова визия на пл. “Св. Неделя”. Резултатите бяха обявени от международното жури с председател Малина Едрева в присъствието на кмета на София Йорданка Фандъкова.Втори е проектът на Al Architects, а на трето място - консорциумът OW/MA/CL., четвърти са Студио Паола Вигано, а последният одобрен проект на пето място е на Студио Вилмот. Евентуалният срок на изпълнение на проекта за площад \"Св Неделя\" е 2021 година, уточни столичният кмет Йорданка Фандъкова. Главният архитект на София Здравко Здравков обяви, че реализацията на проекта на \"Фуксас\" трябва да завърши за четири години.", "date": "2019.11.29", "title": "Ето как ще изглежда пл. Св. Неделя, спечели проектът на световноизвестния Максимилиано Фуксас"}
{"url": "https://offnews.bg/futbol/bosat-na-anglijskia-futbol-podkrepi-kampaniata-na-bfs-sreshtu-rasizma-716555.html", "text": "Президентът на Английската футболна асоциация Грег Кларк изпрати официално писмо до българския си колега Михаил Касабов, в което изрази подкрепата си към кампанията на Българския футболен съюз \"Scarf of Respect\" и усилията в борбата срещу расизма и ксенофобията от страна на родната централа.Както е известно, след старта на съвместната кампания на БФС и рекламната агенция NEXT-DC, до целия английски национален отбор бяха изпратени шалове с послание за взаимно уважение между двете държави и във футбола като цяло.\"Скъпи Михаил, от името на цялата Английска футболна асоциация бих желал да ти благодаря за жеста към нашите футболисти и за отдадеността Ви в борбата срещу расизма. Както много пъти съм споменавал, и ние се противопоставяме категорично на този сериозен проблем и именно за това адмирираме всички действия на нашите европейски колеги в тази насока. Намирам жеста Ви за изключително уместен и съм сигурен, че играчите на английския национален отбор с радост ще носят шала на взаимното уважение\", се казва в обръщението на г-н Кларк.От своя страна временно изпълняващият длъжността президент на БФС Михаил Касабов благодари за подкрепата и подчерта, че стремежът към толерантност на терена и по трибуните би трябвало да бъде основна цел на всички хора, отдадени на футболната игра.Специалните шалове на уважението могат да бъдат поръчани от онлайн магазина на БФС – , като всички събрани средства ще бъдат дарени на благотворителна кампания, организирана от УЕФА.", "date": "2019.11.29", "title": "Босът на английския футбол подкрепи кампанията на БФС срещу расизма"}
{"url": "https://offnews.bg/analizi/balgaria-zaema-29-miasto-ot-35-darzhavi-po-medijna-gramotnost-716552.html", "text": "България заема 29 място в класацията от 35 държави и се намира в предпоследния, четвърти клъстер, редом с Румъния (28-мо място), Сърбия (30) и Черна гора (31). Позицията на България се подобрява с 1 място спрямо 2017 г. и 2018 г. Страната има и 2 точки подобрение спрямо предишни години, като сега има 32 от 100 възможни точки.Това сочат резултатите от новото издание на Индекса за медийна грамотност за 2019 г., изготвен от Инициативата за европейски политики (EuPI) на Институт Отворено общество – София.Индексът оценява потенциалната устойчивост към разпространението на фалшиви новини в 35 европейски държави, като се използват индикатори за медийна свобода, образование и доверие между хората. Тъй като индикаторите са с различна важност, те са включени с различна тежест в модела. Най-голяма тежест имат индикаторите за медийна свобода (на Freedom House и на Репортери без граници) и тези за образование (на PISA), като от тях четивната грамотност има най-голяма тежест. Индикаторите „е-участие“ (на ООН) и „доверие в другите“ (на Евростат) са със сравнително по-малка тежест спрямо другите.Финландия, Дания, Холандия, Швеция и Естония са начело на класирането.Финладия, която е на 1-во място сред 35 страни, има значителна преднина пред останалите държави със 78 точки по скала от 0 до 100. На последните пет места в класацията са повечето балканските страни: Северна Македония (35 място), Турция (34 място), Албания (33 място), Босна и Херцеговина (32 място) и Черна гора (31 място).Според изследването, може би съществува близка връзка между нивата на корупция и доверие в учените и журналистите, от една страна и резултатите в Индекса за медийна грамотност на дадена държави – от друга.Корупцията означава също \"фашшификация\". Докато в разговорния език „корупция“ се разбира главно като подкуп, дефиницията на Прозрачност без граници е „злоупотреба с дадената власт в частна полза“, т.е. възприятията закорупцията може да се считат като присъда на институционална слабост и дефицит на обществена легитимност. Корупцията изглежда има директна връзка с нивата на медийна грамотност, като страните, които се считат за чисти от корупция имат високи оценки в Индекса. Недоверието в учените и журналистите е свързано с медийната грамотност, като страните с висока степен на недоверие имат по-ниски резултати.От новите страни членки на ЕС най-добре се представя Естония, която заема пета позиция, като резултатът й се дължи главно на високото ниво на образование и добрата оценка за свободата на медиите. Най-голям спад спрямо миналата година отбелязват Чехия, Полша и Словения, които губят позиции.По отношение на класацията, когато се сравнят 2017 г. и 2019 г., най-голямо понижение отбелязват Словения (5 места надолу), Чехия (4 места надолу), Австрия (3 места надолу) и Полша (3 места надолу). България има 2 точки подобрение спрямо предишни години.Резултатите на Индекса показват определени географски модели, като страните в Северозападна Европа имат най-добрите предпоставки да издържат на ефектите на дезинформацията, а страните от Югоизточна Европа са най-уязвими към тях, докато страните от Централна и Източна Европа влошават в най-голяма степен представянето си вИндекса.През януари 2019 г., учените, създали символичния „Часовник на Страшния съд“, който предупреждава за опасността от ядрено унищожение, добавят „манипулацията на фактите, фалшивите новини и информационното претоварване“ към заплахите, които могат да унищожат нашата планета.“Новото ненормално“, както те го наричат е „моментът, в който фактите стават неразличими от измислицата, като подкопават нашата способност да развиваме и прилагаме решения за големите проблеми на нашето време“. Според автора на изследването Марин Лесенски, подходът „обратно към основните неща“ е може би най-препоръчителен за справянето с негативните ефекти на дезинформацията и фалшивите новини - от възстановяване на общественото доверие и справяне с корупцията до гарантиране на медийната свобода и използването на образователни подходи, като това са най-подходящите стратегии за „ваксинация“ срещу фалшивите новини.Ако се върнем към възможните решения за фалшивите новини и дезинформацията, има няколко обещаващи подхода като например да се държат отговорни социалните мрежи, особено що се отнася до личните данни, използване и насърчаване на организации за проверка нафактите, маркиране на невярна информация, разработване и прилагане на адекватни за времетоетични кодекси и други форми на саморегулация, повече гаранции, че няма да бъдат толерирани, както силно проблемното поведение \"онлайн“, така и свързаното в това поведение „офлайн“извън интернет, смята автора на изследването. Пълен текст на доклада Индекс за медийна грамотност 2019: Просто се замислете над това:", "date": "2019.11.29", "title": "България заема 29 място от 35 държави по медийна грамотност"}
{"url": "https://offnews.bg/volejbol/obshto-57-kluba-podkrepiat-liubo-ganev-za-prezident-na-volejbolnata-fe-716556.html", "text": "Шампионът в родното първенство Нефтохимик 2010 също подкрепи кандидатурата на Любо Ганев за президент на Българската федерация по волейбол и свикване на Извънредно общо събрание на организацията.По-рано през днес други пет клуба заявиха подкрепата си за кандидатурата на Любо Ганев. С това отборите, застанали зад инициативата за промени в ръководството на волейболната централа стават 57. \"С дълбоко уважение към постиженията и заслугите на настоящия президент на БФВолейбол, смятаме, че е време той да се отдаде на заслужен отдих.Убедени сме, че ръководството на федерацията трябва да бъде поверено на енергичен и професионален екип, който да си поставя високи цели за развитието на българския волейбол и да преследва тяхното постигане с ясни, прозрачни и ефективни методи.В предложената от Любомир Ганев платформа виждаме добра основа за качествена промяна в цялостната концепция за развитие на българския волейбол, а в неговата личност – човек, напълно отдаден на каузата Български Волейбол и способен да обедини клубовете в името на тази кауза. Това ни дава основание да подкрепим неговата кандидатура\", гласи съобщението, разпространено от клуба. Вчера инициативният комитет внесе искане за свикване на извънредно изборно общо събрание на 16 януари догодина. Управителният съвет на федерацията трябва до две седмици да се произнесе по внесеното искане.", "date": "2019.11.29", "title": "Общо 57 клуба подкрепят Любо Ганев за президент на волейболната федерация"}
{"url": "https://offnews.bg/politika/borisov-poiska-i-prie-ostavkata-na-sotcialnia-ministar-biser-petkov-716559.html", "text": "​Министър-председателят Бойко Борисов поиска оставката на министъра на труда и социалната политика Бисер Петков, съобщиха от пресслужбата на Министерския съвет. Борисов поиска и прие оставката на Петков, като решението е въз основа на натрупани във времето основания.От съобщението става ясно, че според Борисов темповете, с които Министерството на труда и социалната политика работи, не отговарят на обществено-политическите очаквания.Бисер Петков веднъж вече подаде оставка през 2018 г., но тя не беше приета, тъй като тогава майките на деца с увреждания искаха диалог, за да бъдат решени проблемите.Най-пресният проблем в системата е с изплащането на обезщетенията на нетрудоспособност и подхвърленото предложение първият ден от болничния да бъде за сметка на работещия, припомня БГНЕС. Темата срещна широк обществен отзвук.Премиерът увери тогава, че предложението на управляващата коалиция няма да бъде гласувано, но синдикатите от КТ „Подкрепа” излязоха на голям протест на 27 ноември. Митинг-шествието премина през Народното събрание, където представители на КТ “Подкрепа” внесоха протестна декларация с исканията си – първите пет дни от болничните да са за сметка на работодателите и те да покриват 100% от него, а не 70% както е в момента.Оставката на Бисер Петков идва в момента, в който буквално след няколко дни ще бъде гласуван Бюджет 2020, както и бюджетите на здравната каса и този на държавното обществено осигуряване. Той е поредният министър, който напуска настоящия кабинет на Борисов.Досега от „Дондуков” 1 си тръгнаха Румен Порожанов, който ръководеше земеделието.Още в началото на мандата оставка подаде проф. Николай Петров, който беше министър на здравеопазването.Заради трагедията край Своге си тръгнаха транспортният министър Ивайло Московски, вътрешният министър Валентин Радев и регионалният министър Николай Нанков.През ноември 2018 г. последва оставката на тогавашния вицепремиер Валери Симеонов, след като 26 дни майките на деца с увреждания протестираха под прозорците на Министерски съвет.В началото на 2019 г. избухна и скандалът с Апартаментгейт. Тогава си тръгнаха правосъдният министър Цецка Цачева, зам.-министри и вторият човек в ГЕРБ – Цветан Цветанов.Теменужка Петкова също подаде оставка през 2018 година, но тя не беше приета и министърът на енергетиката все още е на поста си.", "date": "2019.11.29", "title": "Борисов поиска и прие оставката на социалния министър Бисер Петков"}
{"url": "https://offnews.bg/obshtestvo/prezidentat-radev-dade-nachaloto-na-balgarskata-koleda-716553.html", "text": "Началото на тазгодишната благотворителна кампания \"Българската Коледа\" беше дадено от президента Румен Радев в университетската болница \"Света Марина\" във Варна. 17-ото издание на инициативата е под надслов \"Да дарим бъдеще на болните деца\", съобщи БНР.Средствата ще бъдат насочени към купуване на високотехнологична медицинска апаратура.Фокус на кампанията 2018-2019 на благотворителната инициатива беше подкрепата за деца с тежки заболявания и увреждания. Те получиха възможността за диагностика, лечение, рехабилитация, медицински изделия и помощни средства, благодарение на даренията на хиляди българи.Държавният глава посочи, че при последната дарителска кампания сасъбрани над 2,4 млн. лева: \"С тези средства бе подпомогнато лечението и рехабилитацията на 551 български деца - най-големият брой от началото на инициативата през 2003 г. и бе осигурена високотехнологична медицинска апаратура в 19 лечебни заведения в цялата страна\".В Университетската болница \"Св. Марина\", както и в Многопрофилната болница за активно лечение \"Света Анна\" във Варна по тази инициатива са доставени анестезиологични апарати със съвместими пациентски монитори, подходящи за новородени и деца до 18-годишна възраст. С осигуряването на анестезиологичните апарати ще се създаде възможност дейността в отделенията да се подобри, тъй като обслужват малките пациенти на цяла Североизточна България.", "date": "2019.11.29", "title": "Президентът Радев даде началото на Българската Коледа"}
{"url": "https://offnews.bg/zdrave/npo-do-lekarite-hiv-veche-e-kontroliruema-infektcia-koiato-ne-se-pre-716547.html", "text": "\"ХИВ вече е контролируема инфекция, която не се предава, ако пациентите са на терапия\", напомнят от Националната пациентска организация в отвореното писмо до българските лекари и медицински работници. Поводът е 1 декември – Световния ден за борба със СПИН. В писмото се казва още, че благодарение на антиретровирусната терапия за ХИВ има огромен напредък и успех в контролирането и трайното потискане на вирусната активност. На практика инфекцията, считана за смъртна присъда, се е превърнала в хронично заболяване, с което пациентите живеят и имат нормална продължителност на живота (до 50 години след инфектирането).Научният консенсус „неоткриваем=непредаваем“ е признат от Световната здравна организация, от ООН, както и от българските здравни власти в ръководството за лечение и контрол на ХИВ. Ако пациент приема антиретровирусната си терапия и достигне до под 40 копия на вируса в милилитър кръв, то той не може да предаде ХИВ по време на незащитен сексуален контакт или на манипулации с кръв, както и може да има здрави, неинфектирани деца, твърдят от НПО.В същото време отчитат, че достъпът на пациентите с ХИВ до медицинска помощ извън рамките на вирусологичното проследяване остава сериозен проблем. Този проблем е дефиниран като характерен за изоставащите в развитието си страни и затова към световната стратегия за борба с ХИВ „90-90-90“ (90% от хората се изследват, 90% знаят статуса си, 90% имат достъп до терапия) бе добавено и четвърто 90 – достъп до здравни грижи за пациентите, за по-качествен живот с ХИВ.От НПО отчитат, че не са единични случаите, в които на пациенти с диабет, онкологични заболявания, кардиологични проблеми се отказва директно или мълчаливо нужното лечение или хирургична интервенция заради ХИВ. Тези пациенти биват насочвани към отделенията за контрол на ХИВ, без това да е необходимо.\"Ставали сме свидетели как пациент с ХИВ е насочен за гипсиране на счупен крак към инфекциозната болница в София, без значение, че това не е от компетенциите на вирусолозите\", пишат в отвореното си писмо организацията.Тази стигма убива хората. Незнанието убива пациентите. Млади, работоспособни българи загиват не вследствие на ХИВ/ СПИН, а на друг здравословен проблем, чието лечение, дори в условия на спешност, бива отказвано. \"Като организация, която защитава правата на пациентите, ние вярваме, че за европейска страна с добри медицински специалисти, съществуването на такъв проблем в 21 век и липсата на информация сред лекарите, медицинските сестри, студентите – бъдещи лекари и здравните специалисти изобщо, е повече от тревожно. Уви, няма друго заболяване, към което да има такава стигма и неразбиране.\", се казва още в писмото.\"Единственото, което е необходимо да се прави, когато се лекува пациент с ХИВ, е да се спазват правилата за безопасност на работа, които са валидни за всички пациенти, независимо от техния ХИВ статус. Тоест на всеки пациент да се гледа като на рисков и да се ползват ръкавици, маски, очила и други средства за лична безопасност.\"", "date": "2019.11.29", "title": "НПО до лекарите: ХИВ вече е контролируема инфекция, която не се предава, ако пациентите са на терапия"}
{"url": "https://offnews.bg/sviat/strelba-na-london-bridzh-1-ubit-i-5-raneni-716560.html", "text": "В района на \"Лондон бридж\" бе прострелян мъж, нападнал минувачи с нож, съобщи Ройтерс като се позова на британската полиция.\"На този етап обстоятелствата около инцидента не са ясни\", съобщават органите на реда и допълват, че един човек е застрелян от силите за сигурност. Говорител на полицията заяви, че сигналът за нападение с нож е бил получен около 14 ч. местно време. На мястото са се отзовали служители на спешната помощ, допълва говорителят. Според източници на \"Скай нюз\" има убит човек. Силите на реда съобщават, че извършителят е заловен. Има данни и за ранени. Офисите около моста са затворени, както и метростанцията на Лондон бридж, като влаковете преминават по моста без да спират, съобщи британската транспортна полиция.Полицейски хеликоптер и лодки обикалят моста, който е затворен, докато полицията разследва. Според очевидци има засилено полицейско присъствие. На мястото на инцидента има и обучени кучета. Премиерът Борис Джонсън заяви: \"Получавам постоянно актуализирана информация за инцидента на Лондон бридж и искам да благодаря на полицията и на всички спешни служби за незабавното им реагиране\".Прити Пател, министър на вътрешните работи, коментира, че е благодарна на бързата реакция на полицията. \"Силно съм притеснена от инцидента на Лондон бридж. Мислите ми са с всички засегнати\", добавя тя. Днешният инцидент се разигра само на метри от мястото на терористичната атака на моста Лондон бридж през 2017 година, когато трима джихадисти от Ислямска държава използваха нает от тях микробус и премазаха редица пешеходци, минаващи по моста. Впоследствие те изскочиха от буса и нападнаха с ножове минувачи по пътя към местния пазар „Бороу маркет“, убиха общо 8 души, преди да бъдат застреляни от полицията.", "date": "2019.11.29", "title": "Стрелба на Лондон бридж - 1 убит и 5 ранени"}
{"url": "https://offnews.bg/analizi-i-komentari/remontat-na-sveta-nedelia-shte-e-po-skandalen-ot-grafa-716554.html", "text": "Ремонтът на площад Света Неделя ще е по-скандален от ремонта на Графа. След 3-4 години Столичната община пак ще се оправдава, че едно е било на картинка, друго е станало на практика. Затова държа още отсега да го кажа - този проект, който днес спечели конкурса, е сбъркан.Избран е, само защото е най-скъп и има най-голям потенциал да се краде от него. Всичко останало му е грешно.1. Може Масимилиано Фуксас да е велик архитект. Това, което предлага обаче, не е София. Стъкленият площад с пластмасови чаши-фонтани, усещането за празнота и пустота, подсилено от белите плочи (вероятно мраморни), липсата на зеленина, компенсирана с някакви клети кашпи с трева, са в силен дисонанс с околните сгради. Проектът вероятно е страхотен за някакъв Сити център, вероятно би се вписал добре между гора от небостъргачи и би дал простор между тях. Но по никакъв начин не прелива нито към старите сгради по Мария Луиза, нито към Халите, Банята и Джамията, нито към сталинската архутектура на ЦУМ, Партийния дом и Шератон, нито към провинциалните жълто-червени плочки на Витошка, останали ни от предишния неуспешен експеримент.А най-много не се вписва към мрачната архитектура на самата църква \"Света Неделя\", която стои като пъпка върху това плоско и безрадостно пространство.2. В този проект се запушва единствената проходима пътна артерия в центъра - бул. \"Стамболийски\". Заради 100 метра плочки, които ще се лепнат на булеварда, цялото движение от западните квартали към центъра ще се изсипва в задръстването на бул. \"Христо Ботев\", което и сега сред най-проблемните, и то без да има нужда да се прави ляв завой към \"Тодор Александров\".Блокира се естественият достъп при влизане от Запад до всички улички в центъра. Това ще причини излишен кръг с дължина близо километър, за да се влезе през и без това проблемните \"Гарибалди\" и \"Денкоглу\" и да се пресече \"Витошка\", или ще принуди шофьорите за ляв завой по \"Солунска\" и минаване през \"Славейков\".3. Площадът е неуютен. Няма дървета, няма пейки, не е като място за социално общуване. Прилича на чакалнята на Централна гара. Сравнете го само с градинката пред Народния театър, където винаги ври от народ. Вместо този уют, напомнящ Стара София, ни се предлага пуст площад с трамвай по средата. Вероятно и там ще възникне изискване на КАТ да има перки на акули покрай релсите.4. Идеята руините на Антична Сердика да се покрият със стъкло и да ходиш върху тях е отблъскваща. Сердика е част от София, тя би трябвало да живее в нея, а не да бъде тъпкана. Отделен въпрос е колко неприятно е да ходиш по стъклени мостове.Отделно от това - малцина знаят, че в ъгъла на площада, между Семинарията и Митрополията са най-интересните руини в цяла София, вероятно някоя от тях е била резиденцията на Константин Велики. Да, оня, дето е казал \"София е моят Рим\", но впоследствие преместил столицата на Света в Константинопол. Те отново ще бъдат зазидани с плочки, ще бъде експонирана само вилата пред Шератон.5. Този проект е скъп. Скъп е както за изработка, така и за поддръжка. Отсега мога да се хвана на бас, че малко след построяването му ще започне да изглежда занемарен. Преди това обаче ще бъде окраден. Както на Гарибалди ще се насладим на пейки за по 10 бона (простете! композиция от пейки), които изглеждат по-зле от тия за 300 лева, както на Седмочислениците ще се окаже, че плочките не са точно тези, както на Ларгото ще се окаже, че е вложено друго желязо и затова покривът пропада. И пак не е виновен Масимилиано Фуксас - просто такава е човешката психика. Човек като гледа очевидно изхвърлени пари за нещо грозно и излишно, някак си от само себе си му идва да подмени материалите, или поне да не критикува толкова остро общината, че го е направила.6. Дано е само недоглеждане във визуализацията, но ако тя отговаря на истината, значи с този проект се премахват и жълтите павета по бул. \"Цар  Освободител\" между \"Мария Луиза\" и Партийния дом. А вместо тях се опъва един приказен асфалт като за магистрала.Когато г-жа Фандъкова отбиваше атаките около ремонта на \"Графа\", тя каза нещо, което много ме впечатли, ще го цитирам по памет: \"Преди говорехме дали нещо изобщо може да се ремонтира, а сега спорим за естетика\".Не, не спорим за естетика. Въпросът е дали това е София или някакъв друг град. София никога не е била най-красивият град на света и никога няма да стане. Но има своя софийски уют, който софиянци обичат, с който са свикнали, в който имат общи спомени. Естествено е, че градът трябва да се променя. Но не трябва да се превърне в друг, чужд и непознат нам град.", "date": "2019.11.29", "title": "Ремонтът на Света Неделя ще е по-скандален от Графа"}
{"url": "https://offnews.bg/temida/psihiatarkata-iztochila-zdravnata-kasa-ostava-pod-strazha-716562.html", "text": "Психиатърката от Пловдив д-р Инна Бончева, обвинена за измама в особено големи размери, остава задържана под стража, реши Районният съд.При влизането в съдебната зала тя скри лицето си с качулка и медицинска маска, а вътре по нейна молба съдът забрани да се снима.Д-р Бончева бе задържана преди два дни по обвинение за измама в особено големи размери. Вчера Районната прокуратура изнесе данни по обвиненията срещу психиатърката, която е с 20 годишна практика. Разпитани са 75 свидетели, в кабинета й са открити ампули от скъпоструващи лекарства, плащани от Здравната каса, открит е и силиконов печат на РЗОК.Пред съда днес тя отрече обвиненията и ги определи като абсурдни. Срещу нея са повдигнати две обвинения - за измама и за документно престъпление. По първото законът предвижда затвор до 9 години и конфискуване на половината имущество, а по второто - до 6 години лишаване от свобода.Според обвинението, тя е нанесла щети за над 500 000 лева, като е изписвала три вида лекарства за параноидна шизофрения на 52 души, които дори не са я посещавали. Само една от ампулите е с цена между 700 и 900 лева, те се поставят през две седмици.Въпросните „пациенти“ не са били болни, някои дори не са били в страната в този период. След оформянето на документацията обаче лекарствата са били вземани от една и съща аптека от други лица. Според прокуратурата д-р Бончева е продавала лекарствата на половин цена на черния пазар.", "date": "2019.11.29", "title": "Психиатърката, източила здравната каса, остава под стража"}
{"url": "https://offnews.bg/futbol/slavia-zapisa-bezproblemna-pobeda-nad-etar-716561.html", "text": "Славия победи Етър с 2:0 в първи двубой от 18-ия кръг в Ефбет Лига, игран на стадион \"Ивайло\" във Велико Търново.\"Белите\" започнаха по-активно среща и още в третата минута Радослав Кирилов стреля в ръцете на Христов Иванов от изгодна позиция.Три минути по-късно Дарко Тасевски намери непокрития Георги Йомов и той откри резултата в полза на \"белите\". Десет минути след това Кирилов напредна към вратата на домакините и от близка дистанция би в тялото на Иванов.В 20-ата минута беше най-чистото положение в полза на \"виолетовите\". Крум Стоянов би с глава отблизо, но националът Георги Георгиев отби удара му с крак.В 27-ата минута Тасевски намери Йомов в наказателното поле, Стоянов опита да върне топката към вратаря Иванов, но кълбото достигна до нападателя Илиян Мицански и той реализира лесно второ попадение за Славия.В самия край на първата част на мача на стадион \"Ивайло\" силен шут на Йомов срещна страничната греда на вратата на домакините.През втората част славистите пропуснаха още няколко стопроцентови голови положения. В 62-ата минута Иванов спаси опасен шут на Кирилов, а десет минути след това Йомов не успя да се разпише за втори път, след като остана на празна врата, но беше блокиран от Иван Иванов.В добавеното време Иван Стоянов центрира от фаул, Милен Гамаков опита да изчисти топката, но тя срещна напречната греда зад Георгиев.Така Славия прекъсна серия от три поредни двубоя без победа и се завърна на пето място в класирането. \"Белите\" са 26 точки, като изпреварват едновременно Берое (24 точки), Черно море (24 точки) и Арда (25 точки). Етър пък остава десети със 17 пункта.", "date": "2019.11.29", "title": "Славия записа безпроблемна победа над Етър"}
{"url": "https://offnews.bg/temida/vinetnite-taksi-otivat-vav-vas-716521.html", "text": "Върховната административна прокуратура атакува пред Върховния административен съд (ВАС) винетните такси, като настоява съдът да отмени цялата Тарифа за таксите, които се събират от Агенция „Пътна инфраструктура“ (АПИ), пише \"Лекс\".Цената на годишната винетка за автомобили е 97 лв., а на месечната – 30 лв. За автобуси и тирове се плаща месечно между 80 лв. и 174 лв. Тази година хартиените винетки отстъпиха място на електронните.Винетните такси са регламентирани в Закона за пътищата, но за таксите на АПИ, за чиято отмяна настоява прокуратурата.Държавното обвинение е установило, че тарифата е издадена без мотиви, които трябва да се обявят при внасянето на проекта и да са публикувани на сайта на Министерския съвет.„Проектът е бил съгласуван с отделните министерства в съответствие с Устройствения правилник на МС и неговата администрация. Но съгласуването и даването на становища не може да се приеме за реализиране на законовата възможност всички заинтересовани лица да се запознаят и изразят мнения по предоставения проект. Предложенията и становищата от министерствата не могат да се приемат като мотиви\", аргументира се обвинението.Тричленен състав на ВАС е допуснал протеста за разглеждане и е насрочил делото за 14 април 2020 г. ", "date": "2019.11.29", "title": "Винетните такси отиват във ВАС"}
{"url": "https://offnews.bg/futbol/zlatan-namekna-za-zavrashtane-v-milano-716520.html", "text": "Шведската суперзвезда Златан Ибрахимович не скри симпатиите си към Милано, където игра за местните италиански грандове Интер и Милан.В средата на този месец ръководството на Лос Анджелис Галакси потвърди, че контрактът с нападателя няма да бъде продължен по взаимно съгласие на страните. Сега се очаква футболистът да се присъедини към някой европейски отбор.\"Милано не е вторият ми град, това е вторият ми дом. Имам чудесни спомени от там. Ако има проект, който да ме стимулира, мога да играя на моето ниво, докато стана на 50 години.Току-що приключи периодът ми в Лос Анджелис, беше фантастично. Вече има двама герои на двата свята: аз и Джузепе Гарибалди.Синиша Михайлович? С него често се чуваме. Той ми е приятел, който е изключителна личност и рядко срещан мъж\", каза Ибрахимович.От \"Gazzetta dello Sport\" твърдят, че Милан е готов да предложи на шведа заплата в размер на 6 милиона евро с договор до края на сезона. Той обаче настоявал възнаграждението му да бъде 9 млн. евро.", "date": "2019.11.29", "title": "Златан намекна за завръщане в Милано"}
{"url": "https://offnews.bg/politika/iunker-na-tragvane-ot-ek-borisov-e-sred-naj-umelite-komunikatori-s-k-716551.html", "text": "„Един от най-умелите комуникатори сред премиерите, с които имах удоволствието да работя, е някой, с когото никога не съм споделял общ език (въпреки че се смятам за определен вид полиглот): моят приятел Бойко Борисов. Когато през 2015 г. той се опита да ми обясни значението на доста сложния проект „Южен поток“ за енергийната сигурност в България и съседния регион, той го направи без брифинг и без използване на думи, а само чрез няколко драсканици на лист хартия. Бях толкова впечатлен от неговото произведение на изкуството, че го рамкирах и го поставих на стената в офиса си, като напомняне за важността на енергийната взаимосвързаност.“Няколко месеца по-късно“, продължава Юнкер, „българска делегация дойде да ме посети, за да продължим дискусията за българския газов хъб. Гордо им показах, че съм разбрал всичко благодарение на отличните рисувателни умения на техния министър-председател, само за да открия, че член на делегацията е направил снимка на поставената от мен в рамка рисунка и я е пуснал в българския печат. Бъдещите творения на Бойко без съмнение скоро ще красят художествена галерия в София!“Европа – голямата любов на Юнкер„Не е тайна, че Европа е и винаги ще бъде голямата ми любов и затова да ръководя Европейската комисия през последните пет години наистина беше най-голямата чест за мен“, споделя Юнкер.„Последните пет години не бяха празник. Имаше предизвикателни моменти, които останаха в съзнанието ми, както и няколко много мили спомени от много специални моменти – всички те затвърдиха защо работя тази работа“, добавя той.Сред приоритетите, които ЕС си поставя през 2014 г., припомня председателят, са се откроили ясно няколко – създаване на дигитален съюз, въвеждане на повече солидарност в миграционната политика на Европа и съюз, който е голям по отношение на големите неща и скромен за останалите. Поставените цели са изпълнени, смята Юнкер, както и че би желал да бъде запомнен със стремежите си да промени този съюз към по-добро.Жан-Клод Юнкер изброява и статистически факти за постигнатото в мандата си: от началото на неговото управление са създадени 14 милиона работни места. ЕС и еврозоната са претърпели 25 последователни тримесечия на икономически растеж. Постигнати са търговски споразумения с 16 нови държави, открили 5 милиона допълнителни работни места. Около 172 000 млади европейци доброволно са се включили в Европейския корпус за солидарност. Инвестирани са 4,5 милиарда евро за поставяне на партньорството с Африка на нова и равна основа с общите очаквани инвестиции от 44 милиарда евро до 2020 г. През последните пет години драстично е намален обема на законодателството на ЕС – с 83% в сравнение с преди – „за да може да се съсредоточи върху нещата, които наистина имат значение за европейците, като например справяне с климатичните промени и по-добро управление на миграцията“.От 2015 г. това, което бе наречено План \"Юнкер\", премахва бариерите пред инвестициите и използва публичните пари за набиране на частно финансиране в подкрепа на проекти, базирани в ЕС, които иначе не биха могли да бъдат осъществени. От октомври 2019 г., според последните данни, Планът на Юнкер се очаква да привлече инвестиции в размер на 450,6 милиарда евро, а над 1 милион малки и средни предприятия ще се възползват от него.„Моята комисия прекара много време в слушане на това, което европейците казаха в 1815 дебата в 640 места из цяла Европа. Любимият ми момент беше, когато прекрасен възрастен господин в Малта ме попита кога ЕС ще създаде Европейски ден на дядовците. Беше чудесна възможност да обясня, че ЕС всъщност няма пръст във всеки пай и че някои неща се правят по-добре на национално ниво (въпреки че много харесвам дядовците)“, шегува се Юнкер наред със сериозните факти.Кой подслушва телефона на Юнкер?Шефът на Европейската комисия продължава с уж полушеговит тон, засягайки сериозна тема.„Въпреки че всички разискват сигурността на 5G мрежите, аз съм щастлив да разчитам на моята надеждна Nokia (не съвсем нов модел, но почти), за да ме предпазва от любопитни уши. Защото сега ще ви споделя нещо от моето минало. Спомням си, че затворих телефона след продължителен разговор с моя скъп приятел Бил Клинтън, само за да получа телефонно обаждане от Жак Ширак няколко минути по-късно. Без претенции за умения на гадател Жак ме попита: „Но защо ти каза така на Клинтън, Жан-Клод?“ Е, благодаря, че ме подслушвахте, мон ами.Гръцката криза„Прекарахме седем месеца, имахме 16 срещи на Еврогрупата и четири срещи на върха, като се борихме за запазване на Гърция в еврозоната. Това беше време на изпитание за всички нас – макар и за никого толкова много, колкото за смелия народ на Гърция. След повече от 500 заседания на Съвета мога да кажа – тези месеци сами по себе си заслужават да бъдат отбелязани – с народа на Гърция като истински герои на историята“, споделя Юнкер.БрекзитВ своите прощални коментари Юнкер посочва, че всеобхватната висока подкрепа за Европейския съюз е предизвикана „в немалка степен от дебата около Брекзит, който е подчертал достойнствата на европейското членство“.Напускащият председател на Европейската комисия дава по този повод съвет на главния си преговарящ за Брекзит Мишел Барние. „По въпроса за Брекзит аз наех най-способния адвокат за развод „в града“, мон шер Мишел, който два пъти договори най-добрата възможна сделка за развод с уверения, че семейството на ЕС-27 ще остане единно“, казва той.„В известен смисъл не съм недоволен от излизането на Великобритания от ЕС, защото ми се разбива сърцето да видя член на нашия съюз да напуска средата си“, заключава Юнкер.Семейни работиПрез тези изминали години, разказва още Жан-Клод Юнкер, той често се чувствал като „европейски семеен терапевт, опитвайки се да поддържа всички щастливи на борда“. „Не забравяйте, че референдумът за Брекзит не беше единственият референдум, с който трябваше да се справя. Да си спомним холандското споразумение за асоцииране с Украйна, датското за съвместна борба срещу престъпността и решението на Швейцария да ограничи свободното движение на граждани на ЕС“.По-нататък Юнкер отчита някои моменти на слабост на ЕС и предизвикателствата, които са рискували да подкопаят здравата връзка между лидерите.„Наистина имаше момент през 2016 г., когато нещата изглеждаха доста мрачни. Но бавно и сигурно съюзът ни успя да се отдели от ръба. На 25 март 2017 г. европейските лидери се събраха в Рим, за да подновят обетите си, обещавайки да се държат един за друг и заедно да продължат напред. Това ще остане един от най-милите ми спомени от този период. Подписах тази декларация със същата писалка, в същата зала, в която бившият премиер на Люксембург Йозеф Бех подписа оригиналния Римски договор, с който беше създадена Европейската икономическа общност през 1957 г.Парижкото споразумение за климата за мен потвърди това, което вече знаех в сърцето си: когато Европейският съюз действа заедно, неговата комбинирана дипломатическа сила може да промени света за следващите поколения. Без ЕС Парижкото споразумение нямаше да съществува. Изправени пред все по-непостоянен глобален пейзаж, не трябва да изпускаме погледа си върху това какво може да се постигне, когато сме обединени“.Бившият вече председател на Комисията споделя, че е щастлив, че новата такава на Урсула фон дер Лайен очевидно ще продължи в тази посока.", "date": "2019.11.29", "title": "Юнкер на тръгване от ЕК: Борисов е сред най-умелите комуникатори, с които работих. Обясни ми 'Южен поток' без думи"}
{"url": "https://offnews.bg/futbol/unaj-emeri-veche-ne-e-menidzhar-na-arsenal-716524.html", "text": "От Арсенал обявиха, че се разделят с мениджъра Унай Емери. Испанецът дойде на \"Емирейтс\" след ерата Арсен Венгер, но така и не успя да изведе отбора до нещо значимо.Уволнението на специалиста идва часове след домакинската загуба на \"артилеристите\" в Лига Европа от Айнтрахт (1:2). Временен наставник на \"топчиите\" ще бъде Фреди Люнберг.\"Ние благодарим на Унай и колегите му за техните усилия и стремежа да върнат клуба към нивото, на което очакваме да бъде. Желаем на Унай и екипа му всичко най-хубаво\", заяви клубният директор Джош Крьонке.\"Решението бе взето заради резултатите и представянето на отбора, които не са такива, каквито очаквахме. Временно тимът ще бъде воден от Фреди Люнгберг. Процесът по търсене на новия треньор вече е факт\", се казва в официалното съобщение на лондончани.Емери пое тима през лятото на 2018 година, като в първия си сезон начело стигна до финала на Лига Европа, който обаче завърши с разгромна победа на Челси с 4:1.Под ръководството на наставника Арсенал спечели едав 55% от мачовете си, но изминаха цели 56 дни от последната победа във Висшата лига.Отборът спечели общо 88 точки в първенството от август миналата година досега, но допусна и цели 70 гола.", "date": "2019.11.29", "title": "Унай Емери вече не е мениджър на Арсенал"}
{"url": "https://offnews.bg/sviat/k-pop-zvezdi-sa-osadeni-zaradi-seksualno-nasilie-716519.html", "text": "Две К-поп звезди са осъдени на затвор за сексуално насилие - скандал, който шокира Южна Корея и нейната музикална индустрия, съобщи Би Би Си. Певецът Юнг Джоун-младши, на 30 години, и 29-годишният музикант Чой Джун Хун, са били осъдени в петък за сексуално посегателство над жена, неспособна да се съпротивлява, според Централния окръжен съд в Сеул. Юнг също е признат за виновен в това, че е заснел жени против тяхната воля и е споделял сексуалните материали на членове в онлайн групов чат.Юнг получил шест години затвор, а Чой - пет. И двамата мъже са длъжни да изпълнят 80-часова програма за лечение на сексуално насилие.Обвиненията в престъпленията бяха публикувани за първи път през март. Предполага се, че обвинените, които са част от клуба \"Изгарящо слънце\", намиращ се в престижния квартал Гангнам в Сеул, са участвали в група за подкупи, насилване на клиенти, осигуряване на проститутки за по-важните клиенти, както и в изнасилвания, наркотрафик и употреба на наркотици.Южнокорейската полиция потвърди, че Юнг и Чой са сред 10-те членове на груповия чат. Юнг призна обвиненията и се извини на жертвите си.Разследването на Юнг започна по време на отделна проверка срещу К-поп идола Seungri. Звездата беше обвинена в осигуряване на жени за проституция и също е част от груповия чат. През март 28-годишният обяви, че се оттегля от развлекателната индустрия, заявявайки, че по време на разследването той е бил „третиран като враг на нацията“.В рамките на месец четири големи звезди се извиниха или обявиха предсрочно пенсиониране, след като бяха свързани със същия групов чат.Същия месец отделно разследване установи, че 1600 души са били заснети тайно в мотелски стаи, като кадрите са се предавали наживо на повече от 4000 клиенти.", "date": "2019.11.29", "title": "К-поп звезди са осъдени заради сексуално насилие"}
{"url": "https://offnews.bg/zdrave/lekari-ne-prevrashtajte-meditcite-v-patcienti-dalzhite-im-uvazhenie-716550.html", "text": "\"Съсловната организация категорично застава зад лекарите работещи в УМБАЛ \"Св. Анна\" и вярва, че спрямо виновника ще бъде приложена цялата сила на законите в България\", се казва в официална позиция на Българския лекарски съюз, по повод проявеното насилие спрямо медицински специалисти в лечебното заведение тази сутрин.Недопустимо и необяснимо е защо пациентът, приет за планова операция, е обиждал, удрял, блъскал и душил сестрите и лекарите, които се опитали да го успокоят. Размахването на белезници и заплахите с арест от страна на пациента преминават всички граници на нормалността, заявяват от съсловната организация и подчертават, че пациентът предварително е сложил на камерите в отделението гумени ръкавици, за да не бъде заснет. Недопустимо е този, който се грижи за здравето на хората и се бори за спасяването на човешки живот, да става заложник на собственото си призвание. Необходими са цялостни действия към превенция на агресията в лечебните заведения, защото там не е мястото за саморазправа и насилие, се казва още в позицията на БЛС.Към апела за прекратяване на насилието срещу медици се присъединяват и от Българската асоциация на професионалистите по здравни грижи. ОТ БАПЗГ са инициирали Национална кампания за превенция на агресията под надслов \"Призвани сме да лекуваме, а не да воюваме\". \"Ние сме убедени, че с повече търпение, човещина и спазване на правилата, неприятните инциденти могат да бъдат предотвратени. Затова апелираме: Не превръщайте медицинските специалисти на България в пациенти! Отнасяйте се с уважение и респект към тези, които спасяват човешки животи\", се казва в позицията на организацията.Припомняме, че в рамките на два дни това е вторият тежък инцидент с медици. Само преди ден катастрофира линейка, засечена от такси, която е карала спешен пациент в УМБАЛ \"Александровска\". Пострадаха дежурните -  лекарка и медицинска сестра. ", "date": "2019.11.29", "title": "Лекари: Не превръщайте медиците в пациенти, дължите им уважение"}
{"url": "https://offnews.bg/bojni/konar-makgregar-shte-se-izpravi-sreshtu-kauboia-prez-ianuari-716522.html", "text": "Ирландската суперзвезда в смесените бойни изкуства Конър Макгрегър ще се изправи срещу Доналд \"Каубоя\" Сероне.Битката ще се проведе на 18 януари в основното събитие на турнира UFC 246, който ще се проведе в \"Т-Мобайл Арена\" в Лас Вегас. Двамата вече са подписали договорите си за двубоя.Макгрегър не е участвал в официален двубой от октомври 2018 година, когато загуби пт шампиона на UFC в лека категория Хабиб Нурмагомедов чрез събмишън в четвъртия рунд.Сероне започна отличната календарната година, като победи Александър Ернандес с технически нокаут във втория рунд и Ал Якуинту с единодушно решение.Но след това той загуби от Тони Фъргюсън с технически нокаут във втория рунд и Джъстин Гейджи с технически нокаут в първия рунд.", "date": "2019.11.29", "title": "Конър Макгрегър ще се изправи срещу Каубоя през януари"}
{"url": "https://offnews.bg/112/sadeni-vav-vietnam-i-chili-biaha-hvanati-za-izrabotvaneto-na-skimirash-716527.html", "text": "Четирима са задържани в Нови хан при спецоперация на ГДБОП заради изработването на скимиращи устройства за източване на банкови карти. Операцията под ръководството на прокуратурата е по сигнал на български гражданин. Двама от задържаните са братя от селото. Единият от участниците е съден през 2015 г. във Виетнам за скимиране на банкови карти, друг е задържан през 2017 г. в Чили за неправомерно теглене на средства и е излежал ефективна присъда, трети е задържан за същото в Талин, Естония, съобщи говорителят на Специализираната прокуратура Сийка Милева.Групата е действала в строга конспирация - един е изработвал самите сканиращи устройства, друг набирал и обучавал мулета, които да теглят парите. Това се е случвало в Индонезия, Бали, Тайланд, Перу, където банкоматите не са осигурени с ЧИП и ПИН система.Парите се връщали в България на малки суми. Мулетата теглели средствата и ги превеждали чрез системите за бързо разплащане на имената на роднини на хората от групата. Скимиращата техника се пращала по шофьори на транспортни компании или спедиторски фирми и била най-вече за страни от Европейския съюз.Претърсени са 7 адреса и 3 автомобила, установени са две помещения за работилници. От там са иззети външни хартдискове, заготовки, флаш памети, мемори карти и други устройства, предназначени за изготвянето на скимиращи устройства. Част от устройствата са поставяни в самия слот на банкоматите, като по този начин те ставали незабележими, уточни прокурор Милева.\"Много компетентни действия бяха извършени от колегите от отдел \"Разследвания\". Работихме усилено почти 2 г., защото целта ни не беше да задържим мулетата, а да стигнем до организаторите и хората, които изработват устройствата\", обясни зам.-директорът на ГДБОП ст.комисар Стоян Темелакиев.По думите му такива групи работят в пълна тайна и затова трудно се стига до тях. Заловените са продавали изработените устройства и на други групи, занимаващи се с аналогични престъпления. Четиримата членове на групата са задържани, повдигнати са им обвинения и са им наложени мерки „парична гаранция“.", "date": "2019.11.29", "title": "Съдени във Виетнам и Чили бяха хванати за изработването на скимиращи устройства"}
{"url": "https://offnews.bg/evropa/sharl-mishel-e-noviat-predsedatel-na-evropejskia-savet-716530.html", "text": "Председателят на Европейския съвет Доналд Туск предаде днес ръководството на институцията на Шарл Мишел. Мандатът на председателя на Европейския съвет е две години и половина с възможност да бъде удължен само веднъж, предаде БТА.Преди пет години не подозирах, че сценарият на моя мандат ще бъде като писан от Алфред Хичкок, пошегува се Туск. Той отбеляза, че от 2015 г. насам ЕС е преживял няколко кризи - на еврозоната, с мигрантите, покрай събитията в Украйна, възхода на \"Ислямска държава\" и решението на Великобритания да се оттегли от Общността.Гордея се, че в последните пет години служих на Европа. Това е най-доброто място на света. Европа ще остане такава, докато бъде континент на свободата и законността, добави Туск. Той заяви, че общата европейска цел е единството.Туск предаде на Мишел звънеца, с който се откриват заседанията на държавните и правителствените ръководители на страните от ЕС.Мишел изрази желанието си да направи всичко по силите си за разбирателство между държавите в ЕС. Европа може да бъде по-самоуверена на световната сцена, можем не само да четем, а и да пишем вестникарските заглавия, добави той. Доскорошният белгийски премиер обеща да работи в диалог и за намаляване на бюрокрацията.", "date": "2019.11.29", "title": "Шарл Мишел е новият председател на Европейския съвет"}
{"url": "https://offnews.bg/politika/gerb-predlaga-ofitcialno-popravkata-boris-bonev-v-novia-pravilnik-na-716526.html", "text": "ГЕРБ предлага официално поправката \"Борис Бонев\" в новия правилник за работата на СОС. Общински съветник, който не е член на политическа група, ще може да бъде избиран за зам.-председател на Столичния общински съвет, гласи една от промените, представени от председателя на СОС Елен Герджиков и шефът на работната група за промяна на правилника Силвия Христова. Общинските съветници вече ще могат да отправят питания не само към кмета Йорданка Фандъкова, но и към районните кметове. Гражданите вече ще могат да предлагат точки за включване в дневния ред на СОС, те ще минават през ресорните комисии и, ако бъдат одобрени, съответният гражданин ще бъде поканен на заседанието на Съвета.  По време на предизборната кампания многократно заявихме, че сме готови да отговорим на обществения интерес за по-голяма прозрачност в работата на СОС. Затова още на първата сесия сформирахме работна група за промяна на правилника. Ще подмина намеците на опозицията, че това се прави под техен натиск. Чуваме гражданите, които искат по-лесен достъп до работата на СОС, заяви Герджиков.Той се обяви против предложението на \"Демократична България\" съветниците да имат време да се запознават с всеки доклад не 3, а 7 работни дни. Това ще задръсти работата на СОС, а и един доклад е средно от 3 до 5 страници, обясни Герджиков.Христова добави, че общинските съветници не ходят всеки ден на работа, а, ако има и празници, 7 работни дни ще означава огромно забавяне на разглеждането на доклади. ", "date": "2019.11.29", "title": "ГЕРБ предлага официално поправката 'Борис Бонев' в новия правилник на СОС"}
{"url": "https://offnews.bg/futbol/bnt-i-nova-shte-izlachat-savmestno-evropejskoto-parvenstvo-po-futbol-716535.html", "text": "Нова Броудкастинг Груп и Българската национална телевизия ще излъчват съвместно всички мачове от Европейското първенство по футбол – УЕФА ЕВРО 2020.Това ще е юбилеен турнир, който ознаменува 60-годишнината на състезанието. Всички български фенове на футбола ще могат да се насладят на вълнуващите двубои от 12 европейски града, всеки от които предстои да се превърне в бляскава арена на спортното събитие на годината.\"Щастливи сме, че отново в партньорство с обществената телевизия, ще дадем шанс на многобройните футболни привърженици в България да проследят най-важното събитие следващата година. Нова Броудкастинг Груп има утвърдени позиции в предлагането на богато и качествено спортно съдържание. УЕФА ЕВРО 2020 е още едно доказателство, че медийната компания гарантира достъп на зрителите до най-атрактивните спортни първенства\" - коментира изпълнителният директор на Нова Броудкастинг Груп Николай Андреев.\"Българската национална телевизия продължава многогодишната традиция да показва мачовете от финалите на Европейските първенства по футбол. Отново, благодарение на професионализма и опита на екипа от коментатори, редактори, репортери и оператори БНТ ще ни направи свидетели на вълнуващите битки на юбилейното първенство на Стария континент. С интересни и впечатляващи като гости студийни програми, с атрактивно и модерно представяне на всичко свързано с шампионата, ще помогнем на зрителите не само да усетят, но и да бъдат част от празника на Великата игра\" - заяви Емил Кошлуков, генерален директор на БНТ.Телевизионните канали на двете медии ще покажат на живо всички мачове от УЕФА ЕВРО 2020, което започва на 12 юни 2020 г. и ще продължи 1 месец. Своят дебют в домакинството на Европейското първенство по футбол ще направят 8 града и 7 държави.Футболните двубои ще се проведат в Лондон, Мюнхен, Рим, Баку, Санкт Петербург, Букурещ, Амстердам, Дъблин, Билбао, Будапеща, Глазгоу и Копенхаген. За първи път мачове от финалния турнир ще има на територията на Азербайджан, Русия, Румъния, Република Ирландия, Унгария, Шотландия и Дания.Опитният спортен екип на Нова Броудкастинг Груп ще предложи атрактивна студийна програма с анализи и новини от горещите точки на първенството. Домакини на студийните програми от София ще бъдат утвърдените спортни журналисти Борислав Борисов, Петър Виденов и Мирослав Арабаджиев.Сред коментаторите на футболните срещи са Георги Драгоев, Виктор Врачев, Лъчезар Пройнов, като всички журналисти от футболния екип на спортния отдел на медията ще имат възможността да коментират поне един мач.Като телевизия с опит и традиции в отразяването на големи футболни форуми, БНТ залага на своите утвърдени имена. В коментаторския екип влизат Ивайло Ангелов, Петър Василев, Стефан Георгиев и Петър Иванов. Едно от лицата на първенството в ефира на БНТ ще бъде Илия Илиев, познат на публиката от дългогодишните си изяви в Сутрешния блок на медията, както и като водещ на студийните програми за Лига Европа.За да бъде предадена пълноценно емоцията и обхвата на УЕФА ЕВРО 2020, БНТ поставя особен акцент върху собствения репортерски екип на място. Росен Станчев ще представя ежедневни репортажи от градовете, в които ще се играят мачовете.Нова Броудкастинг Груп ще предава на живо мачовете от УЕФА ЕВРО 2020 по DIEMA и NOVA, както и в каналите на DIEMA XTRA. Българската национална телевизия ще излъчи двубоите по БНТ1 и БНТ 3.Окончателната схема на мачовете, предавани на живо и на запис в каналите на Нова Броудкастинг Груп и Българската национална телевизия ще стане ясна след жребия на 2 декември 2019 гoдина.", "date": "2019.11.29", "title": "БНТ и НОВА ще излъчат съвместно европейското първенство по футбол"}
{"url": "https://offnews.bg/112/mvr-i-prez-noshtta-sledim-za-skorostta-na-patia-za-2019-a-fishovete-716549.html", "text": "МВр продължава акция за засилен контрол на скоростта по пътищата, която започна на 25 ноември, съобщават от вътрешното ведомствео.Освен в светлата част на деня, патрулите засичат скоростта и в тъмната част - между 17 ч и 7 сутринта. Наблюдават се както междуселищни пътища, така и пътищата в населените места.Само от началото на годината до 25 ноември броят на издадените фишове за превишена скорост са 702 604. Близо 1/5 от констатираните скоростни нарушения са засечени в тъмната част на денонощието, когато се регистрират и най-тежките пътно-транспортни инциденти на пътя. Само през септември и октомври са издадени съответно 57 414 и 84 094 фиша за скорост, като между 15 и 20% от всички нарушения са установени в тъмната част на денонощието.Най-често шофьорите нарушават ограничението на скоростта в населените места, сочи анализът на експертите, извършен за периода от началото на годината до ноември месец. 414 322 от всички констатирани нарушения са регистрирани именно в населени места, а на междуселищни пътища – те са 282 814. Санкционираните шофьори, осъществяващи обществен превоз на пътници и опасни товари, са 3062.От началото на годината до 31 октомври (по данни към 6 ноември) у нас са регистрирани 5607 тежки пътнотранспортни произшествия с 517 загинали и 7103 ранени. От тях по вина на водача пътните инциденти са 5431, при които са загинали 502 и са ранени 6921 души. Поради несъобразена скорост са настъпили 1469 ПТП със 158 загинали и  1940 ранени.", "date": "2019.11.29", "title": "МВР: И през нощта следим за скоростта на пътя, за 2019-а фишовете са 702 000"}
{"url": "https://offnews.bg/zdrave-i-krasota/dokazaha-polzata-ot-steviata-za-diabetitcite-716525.html", "text": "Естествената сладост на стевията се получава от съединения, наречени стевизоиди. Те имат антихиперинтензивни, противовъзпалителни, противотуморни, диуретични и имуномодулиращи свойства. Стевията не съдържа калории и не руши зъбите. Учените обаче откриха още едно нейно преимущество.В изследване, публикувано в списание BMC Complementary and Alternative Medicine експерти от Армения са наблюдавали механизма на действие на липопротеина suprol и открили, че той може да модулира важни сигнални пътища и да оказва положително влияние върху диабет тип 2, чрез процес наречен „окисление на адреналина“.Адреналинът е хормон, който участва в синтеза на глюкозата и последващото й освобождаване от черния дроб. Окислението на адреналина води до образуване на адренохром, съединение, което снижава нивото на глюкоза в кръвта. Учените предполагат, че антидиабетичната активност на листата от стевия, обуславя способността на липопротеина suprol да окислява адреналина, който в крайна сметка води до понижаване на кръвната захар.Макар че стевията е 30 пъти по-сладка от захарта, тя не повишава нивото на кръвната захар, затова се се приема за отличен заместител на захарта при диабетиците.", "date": "2019.11.29", "title": "Доказаха ползата от стевията за диабетиците"}
{"url": "https://offnews.bg/politika/do-25-i-dekemvri-metadonovata-programa-shte-bade-premestena-ot-mlados-716543.html", "text": "Министерството на здравеопазването е осигурило подходяща сграда, в която ще бъде настанена Метадоновата програма към Държавната психиатрична болница за лечение на наркомании и алкохолизъм. Ремонтните дейности ще приключат до 16 декември т. г., а преместването ще се извърши в срок до 25 декември тази година.Това заяви днес по време на парламентарния контрол министърът на здравеопазването Кирил Ананиев в отговор на въпрос на група народни представители от БСП, за създалото се напрежение покрай преместването на програмата от сградата на ул.“Пиротска“ в столицата и протестите на жителите от ж.к. „Младост“.По думите на министъра новата сграда е с много добра комуникационна достъпност до обществен транспорт. В момента в нея тече ремонт и помещенията се подготвят за лечебна дейност, като стремежът е в тях да бъдат създадени добри условия за работа.Министърът припомни, че тази програма е първата държавна програма в България за поддържаща терапия с метадон, която стартира през 1995 г. като единствена ефективна алтернатива за лечение на хероиновата зависимост.До момента в нея са лекувани над 900 пациенти, обучени са били и много специалисти - психиатри, нарколози, психолози, медицински сестри и социални работници, които към момента работят в програми за лечение на зависими лица в София и цялата страна, каза още министърът.В момента на лечение с метадон са 194 хероиново зависими пациенти, уточни той.", "date": "2019.11.29", "title": "До 25-и декември Метадоновата програма ще бъде преместена от 'Младост'"}
{"url": "https://offnews.bg/futbol/botev-osvobozhdava-chuzhdentci-i-prodava-zvezdite-sled-nova-godina-716502.html", "text": "Черни облаци са надвиснали над Ботев (Пловдив). Положението не е никак добро и се очаква това да се отрази най-вече на отбора, който показа добри резултати, като постигна три поредни победи.Почти сигурно от Нова година “канарчетата” ще останат без чужденци, информира Дарик радио. Това е било сведено до тима от високите етажи на управата.В момента при “жълто-черните” има трима чужденци - Фернандо Виана, Марко Перван и Джонатан Перейра. И тримата ще бъдат освободени или продадени през зимата. Така от януари Ботев ще залага само на български футболисти.Бюджетът ще бъде свит сериозно и няма да има пари за заплати на чуждестранни играчи. Почти сигурно голяма част от звездите на Ботев ще поемат към изхода. Очаква се Тодор Неделев и Кристиан Димитров да бъдат трансферирани. Не е ясна съдбата на Лъчезар Балтанов и Димитър Пиргов.Оставането на Ферарио Спасов и щаба му също е под въпрос. Засега желанието на Феро е да продължи работата си, но всичко зависи от условията. Доскоро той беше шеф на школата.Тепърва се очакват доста новини около “канарчетата”, различни от тези за контузени, наказани и подготовка за дадения мач от първенството. Доста генерални и кардинални решения предстои да бъдат взети.", "date": "2019.11.29", "title": "Ботев освобождава чужденци и продава звездите след Нова година"}
{"url": "https://offnews.bg/zdrave/nedelcho-totev-rakovoditelite-na-bolnitci-sashto-triabva-da-badat-vkl-716501.html", "text": "Ръководителите на болници, които са работодатели, трябва да бъдат включени в преговорите за здравеопазването – за национален рамков договор и за клинични пътеки, а не само лекарското съсловие, това заяви през БНР д-р Неделчо Тотев, председател на Сдружението на общинските болници в коментар за тревожните тенденции в здравеопазването.„Би следвало ние също да бъдем включени в преговорите, без това да значи, че трябва да изключим Лекарския съюз. Може да се търси форма. Дано това се промени и вземат да договарят хората, които трябвало да осигурят насъщния, а не да ни изправят срещу амбразурата, като казват на стачкуващите и протестиращите: „Отивайте си търсете парите от шефовете“. Откъде да ги вземем, като даже не сме участвали в преговорите. Не че някой би ни чул чак толкова и би направил всичко, но ние бихме използвали всички лостове…“.В момента се водят преговори за изпълнение на пътеките, но голяма част от стандартите за тях са отменени, предупреди Тотев.\"Нещата вървят главоломно назад. Всички го знаят и сякаш като щрауси си завират главата дълбоко в пясъците, за да избягат от действителността, която ни връхлита с все по-голяма сила\", допълни той. Правителството отпусна 30 милиона допълнително за болниците в тежко състояние, но от тях само около 18 са достигнали до общинските болници, които са над 70. Тотев предположи, че останалите средства са достигнали до областните болници и психиатриите.Ловешката болница, която от години е в лошо състояние, намалява дълговете си, а прокуристът Атанас Атанасов е оптимист за бъдещето ѝ:„Приходите от основна дейност, най-вече по клинични пътеки и процедури, са леко завишени. Редуцирана е и счетоводната загуба, но все още продължава да е изключително висок размерът на общите задължения и на дела на просрочените. В последните месеци успяхме да издължим това, което се полагало на работещите в болницата за предходни периоди, така че към момента няма просрочени задължения към персонала. Няма и забавяне на трудовите възнаграждения - те се изплащат в пълен размер. Големият проблем е напускането в годините назад на ключови специалисти - лекари и друг медицински персонал, което е довело до закриване на някои цели отделения…“.В доклада си за състоянието на здравеопазването в България, публикуван вчера, Европейската комисия констатира, че високите равнища на задлъжнялост на публичните болници са траен проблем, към който често се подхожда чрез палиативни мерки, като например периодично покриване на дълговете, който все още не е разрешен. Авторите на доклада подчертават, че методът за изчисляване на цената на клиничните пътеки следва да отразява разходите за свързани медицински дейности, помощни услуги и консултации след изписване на пациента за всяка клинична пътека, но на практика те отразяват по-скоро способността на НЗОК да плаща, а не реалните разходи за болнични услуги.Друга констатация е, че съществува дисбаланс във финансирането на различните клинични пътеки, като някои от тях са финансирани повече от необходимото, докато други са недостатъчно финансирани, което създава стимул за болниците да използват прекомерно някои клинични пътеки. Като цяло, недостатъчното финансиране на клиничните пътеки се разглежда като един от факторите за постоянни дефицити на болниците.", "date": "2019.11.29", "title": "Неделчо Тотев: Ръководителите на болници също трябва да бъдат включени в преговорите за здравеопазването"}
{"url": "https://offnews.bg/interviu/kakvo-dovede-pernik-do-voden-rezhim-interviu-s-nona-karadzhova-716474.html", "text": "Г-жо Караджова, какво предизвика кризата с водата в Перник, която доведе града до воден режим?Може да се каже \"Девет баби - келяво бебе\". Отговорностите по водния сектор са в прекалено много институции и много оператори.Но нека говорим по същество - какви са отговорностите на съответните институции. МОСВ утвърждава годишни графици за ползване на водата в язовирите, както и ежемесечни графици. Годишният график се изготвя въз основа на прогнозите на НИМХ за годината, плюс наличния обем в язовирите.За язовир \"Студена\" конкретно е била предвидена средна по влажност година и 30 млн. куб. метра приток. За съжаление притокът е бил по-малко спрямо планирания.Ежемесечно ВиК-операторът, в случая ВиК-Перник, няколко дни преди края на месеца трябва да подаде заявка към МОСВ за графика за ползване на вода през следващия месец. В случая ВиК-Перник е и дружеството, което стопанисва язовира и неговият принципал е Министерството на регионалното развитие (МРРБ).Подавайки всеки месец заявка до МОСВ, ВиК подава 3 числа - за водоснабдяване на населението, за промишлени нужди и за екологичния оток на реката. Във всеки един момент ВиК-Перник е наясно какъв е обемът на язовира.А има ли право ВиК-Перник изобщо да продава вода от язовир \"Студена\" за промишлени нужди?Има право, но само след като осигури нуждата от питейна вода.Цитирам закона: Тези дружества извършват услугите по доставка на вода за питейно-битови, промишлени и други цели. ВиК-операторите следва да създадат условия за задоволяването нуждите от вода с питейни качества, при отдаване на приоритет на питейно-битово водоснабдяване на населението и осигуряване надеждност и качественост на тази услуга.Т.е. всеки месец, включително и този месец, ВиК-Перник е подавало искания, не само за водоснабдяване на населението, а са подавали искане да водоснабдяват промишлените обекти и всеки месец да изпускат по 410 000 кубични метри вода в Струма.Можело ли е да се изпуска по-малко вода в Струма?Язовир \"Студена\" е единственото изключение измежду всички язовири в България. Тъй като той е особен случай и има едногодишен изравнител, единствено за него е предвидено изключението, че осигурява водата за минимален отток на реката, единствено и само ако е осигурено питейното-битовото водоснабдяване на населението. И това не е отсега, това е от много години.Значи, когато се е видяло, че има криза, е трябвало най-напред да се намали оттокът към Струма, след това да се спре водата към \"Стомана\" и \"Топлофикация\" и чак след това да се мисли за режим на питейната вода?Може да се спори кое е първо и кое е второ, защото и реката не е добре да пресъхне.Да, но обем от 410 000 куб. метра е сравнително голям, нали?Да.А кой е трябвало да вземе решение да намали водата към Струма и да спре водата за \"Стомана\"?Пише го в закона - Вик-операторът трябва да осигури на първо място питейно-битовото водоснабдяване. Той не е длъжен да осигурява промишлените нужди. По принцип има задължение към минималния отток на реката, но тъй като в случая на язовир \"Студена\" той е специфичен, от години е разрешено този отток да бъде намаляван.Около 70% от заявките на ВиК-Перник са за питейно-битово водоснабдяване. Останалите 30% са за промишлени нужди и осигуряване минималния отток на реката. Ако тези 30% не бяха искани, едва ли щяхме да достигнем до тая ситуация.Защо тогава не са спрели водата към \"Стомана\"?ВиК-операторът има интерес да подава вода на промишлените абонати, тъй като има приходи от тях. В баланса, който е направил ВиК в началото на годината и му е одобрен от \"Асоциация ВиК-Перник\", със сигурност са включени и приходите от продажба на вода за промишлени нужди. От гледна точка на търговското дружество ВиК, то очаква да има приходи от промишлените дружества, които му заплащат водата на доста по-висока цена, отколкото е водата за населението.Двата промишлени ползвателя - \"Топлофикация\" и \"Стомана\" имат по 6-7 разрешителни за водоползване от подземни и от повърхностни води като резервни източници. Това се знае отлично от ВиК. Не е имало проблем тези две предприятия да бъдат предупредени навреме - още юни месец, когато става ясно накъде вървят нещата, да използват резервните си източници. Нещо повече - извън \"Топлофикация\" и \"Стомана\", които имат свои водоизточници, ВиК-Перник разполага с 25 разрешителни за ползване на повърхностни и подземни води. 25 водоизточници с какво количество вода? Около 600-700 000 куб. метра вода, доколкото знам.Това е над една трета от питейната вода, която ползва Перник! Кой на кого казва дали изобщо се ползват тези водоизточници?Когато изтече съответната година, ВиК-операторите представят информация в Басейнова дирекция. Но след изтичане на годината.Т.е. през цялата 2019 г. никой, освен може би ВиК-Перник, не е знаел дали тези алтернативни водоизточници са включени в системата?Да. ВиК-операторът може да приведе разрешителното в действие. Аз не твърдя, че не са ги ползвали. Може да са ги ползвали. Но това може да каже ВиК-Перник. Би следвало да има водомери на всеки водоизточник. И ако се отправи сигнал към Басейнова дирекция, тя може да провери какви количества са ползвани.Може ли ВЕЦ-ът да е причина за кризата?ВЕЦ-ът също е собственост на ВиК-Перник. Ако водата, която е и за питейни нужди, и за промишлените предприятия и за осигуряване на оттока минава през ВЕЦ-а, а не в странични водопроводи, ВиК-операторът получава приходи и от продажбата на зелена енергия. Дали обаче тази година е получил такива, не мога да кажа.От 6 юни ВЕЦ-ът не работи.Но преди това вероятно е работил. И тъй като още преди това се е знаело, че нещата не вървят добре, това е можело също да е предотврати.А възможно ли е да излиза вода от язовир \"Студена\", без да минава през ВЕЦ-а?Да, възможно е. За да работи ВЕЦ-ът, трябва Енергийният системен оператор (ЕСО) към министерството на енергетиката да даде разрешение за включване на този ВЕЦ към енергийния микс, който се произвежда в съответният ден или седмица. Ако ЕСО не даде разрешение, тази вода не минава през ВЕЦ-а, а през странични водопроводи.Ще завърша с това, с което започнах - моделът на управление на водния сектор, в частност на ВиК сектора като търговски дружества, управлявани от Асоциации по ВиК, е погрешен и води, и ще води до проблеми навсякъде в страната като този в Перник, конкретно в случая на ВиК Перник - търговско дружество, с одобрен финансов план и необходимост да набави финансови приходи, за да инвестира за ремонти на многобройните аварии на водопроводната мрежа, което е също част от проблема\"", "date": "2019.11.29", "title": "Какво доведе Перник до воден режим? Интервю с Нона Караджова"}
{"url": "https://offnews.bg/politika/dps-ima-otstaplenie-ot-demokratciata-pri-izbori-a-v-upravlenieto-tci-716546.html", "text": "Лидерът на ДПС Мустафа Карадайъ цитира анализ на централния съвет на партията, според който има отстъпление от демокрацията по отношение на начините и методите в провеждането на изборите в различните населени места.Той говори пред журналисти след края на заседанието на централното ръководство днес. Десетата национална конференция ще се състои на 26 април 2020 г. и ще трябва да избере ново ръководство на партията и промени в устава, съобщи Карадайъ. Датата съвпада с периода на съдебната регистрация на движението преди 30 години. \"Централният съвет определи и критериите за определяне на делегати на предстоящата национална конференция, като базата са успехите на изборите за народни представители от 2017 г. На всеки 500 действителни гласа ще има по един делегат\", обяви той.Номинациите за нов лидер ще се приемат до 19 април. Самият Карадайъ не се чувствал притеснен дали ще остане на поста си, който заема вече 4-а година заради провеждането на европейските и местните избори. \"Всеки е свободен да избира, да бъде избиран и да предлага\", коментира той.Националната конференция ще приеме промени и в програмата, и в устава на ДПС, уточни Карадайъ.Участниците в днешното заседание са приели и две декларации. В първата ДПС призовава всички свободни граждани заедно да се преборят с арогантността и цинизма в управлението, с омразата и разделението, за да се гарантира демократичното, евроатлантическо развитие на нашата страна. Във втората се апелира за конструктивен и надпартиен диалог за гарантиране на нулева толерантност към насилието над жени и деца, посочи лидерът на ДПС.На заседанието на Централния съвет е била дадена много добра оценка за резултата на партията от отминалите местни избори. Движението отчита, че е единствената политическа сила, която запазва еднакъв резултат от трите последни избора - парламентарни, европейски и местни.", "date": "2019.11.29", "title": "ДПС: Има отстъпление от демокрацията при избори, а в управлението цинизъм и арогантност"}
{"url": "https://offnews.bg/112/77-godishen-mazh-otkrit-martav-vav-vratca-716504.html", "text": "Мъж на 77 години е открит мъртъв в дома си във Враца.По трупа са открити следи от насилие.Близки на починалия са сигнализирали в полицията в късния следобед на 28 ноември.Разследването бързо е установила, че съпричастен към извършеното престъпление е 50-годишен мъж, който е задържан в РУ Враца. Образувано е досъдебно производство.", "date": "2019.11.29", "title": "77-годишен мъж открит мъртъв във Враца"}
{"url": "https://offnews.bg/politika/protestirashti-v-pernik-horata-nameriha-voda-na-mars-a-nie-tarpim-re-716499.html", "text": "Протестите срещу въведения миналата седмица воден режим в Перник не само не стихват, но и се разрастват. Областният управител Ирена Соколова трябваше да прибегне до услугите на полицията днес, за да не бъде пометена от хората, които поискаха нейната и на всички ангажирани с проблема оставки.\"Хората намериха вода на Марс, а ние търпим режим\", настъпиха демонстранти, цитирани от сайта ZaPernik.com.  Соколова се опита да тушира напрежението като покани представители на протестиращите в сградата на областната управа, но получи категоричен отказ. Вместо това те я приканиха да дойде сред тях. „Ела, нема да те биеме. Ела, не се страхувай. Успокой се бе\", призова я мъж от тълпата.Последва нов опит за сваляне на напрежението с успокояващото, че в язовир \"Студена\" вече влиза повече вода. „Имаме план за действие. От днес го стартираме. Ще имаме повече вода в язовира“, обяви областният управител.„Управляващите трябва да си понесат последствията. Ние имаме въпроси кой източи язовира. Нелепо е за някакви откраднати милиони да оставят 80 000 души без вода“, отвърнаха гражданите. „Тези хора, освен че трябва да бъдат уволнени, трябва да бъдат подведени под отговорност. Призовавам главния прокурор да се заеме със случая\", каза София Георгиева.Тя допълни: \"Не може подобно унищожение на хората. Какво ще се случи в спешното отделение, ако плъзне хепатит? Ще плъзне дезинтерия. Областната управителка не от вчера знае какви са задълженията й, защото тя представлява министър-председателя и държавата в Перник\".\"Бойко, чакаме жандармерията. Чакаме те, Бойко Борисов!\", обявиха протестиращите.", "date": "2019.11.29", "title": "Протестиращи в Перник: Хората намериха вода на Марс, а ние търпим режим"}
{"url": "https://offnews.bg/obshtestvo/pernichani-zatvariat-paten-vazel-daskalovo-v-19-chasa-716508.html", "text": "Пътен възел \"Даскалово\" ще бъде затворен в 19 часа от  в Перник, заканиха се хората.Така ще бъде отрязан пътят на много пътуващи към Кюстендил и Кулата и ще бъде провалена почивката на заминаващи за Гърция българи. Очаква се засилено присъствие на полиция.\"Питат ни имаме ли разрешение. Нас питат ли ни дали искаме режим на водата. Не ни трябва разрешение. Блокираме пътен възел „Даскалово\", обявиха протестиращите.", "date": "2019.11.29", "title": "Перничани затварят пътен възел Даскалово в 19 часа"}
{"url": "https://offnews.bg/politika/ninova-predlagame-sadeben-kontrol-varhu-bezkontrolni-aktove-na-prokur-716507.html", "text": "Днес внасяме промени в Закона за изменение и допълнение на наказателно-процесуалния кодекс, с които предлагаме да се наложи контрол върху безконтролни досега актове на прокуратурата. Това заяви в Народното събрание председателят на БСП Корнелия Нинова. Тя обясни, че ако някой подаде сигнал до прокуратурата и тя откаже да заведе досъдебно производство по различни причини - икономически, лобистки, политически, този процес приключва той е затворен в рамките на прокуратурата и до главния прокурор. „Това създава чувство за несправедливост у хората и предпоставки за произвол - ето защо, принципно и от доста време настояваме за налагането на контрол върху действията на прокуратурата. Внасяме предложение този контрол да се осъществява от независимия български съд“, заяви още Нинова. Председателят на левицата поясни предложението на БСП - всеки, който е подал сигнал и не е получил според него адекватен отговор, може да обжалва действията на прокуратурата пред съда. Съдът може да потвърди решението на прокуратурата или да го отмени и да го върне обратно, със задължителни указания за прилагане на закона.„Смятаме, че това е възможност – чрез закона да се създаде рамка, в която да не се допускат произволни действия, злоупотреби от страна на прокурори и че ще се възстанови чувството за справедливост у онези, които очакват истинско правосъдие в България“, каза още Нинова. Тя обърна внимание, че този въпрос е поставен на дискусия многократно от Комитета на министрите на Съвета на Европа, от осъдителни решения в Съда в Страсбург, в заключенията на проведения наскоро форум на европейски прокурори, независим анализ на българската прокуратура, но досега нищо не е правено.„Днес предприемаме конкретни действия, за да се наложи контрол върху действията на прокуратурата“, заключи тя.  ", "date": "2019.11.29", "title": "Нинова: Предлагаме съдебен контрол върху безконтролни актове на прокуратурата"}
{"url": "https://offnews.bg/sviat/bez-razgoleni-snimki-na-putin-v-kalendara-na-2020-g-716523.html", "text": "В новия календар за 2020 г. с руският държавен глава Владимир Путин няма да има снимки с гол торс, съобщи американския \"Вашингтон пост\", цитиран от \"Фокус\". Вместо това са избрани фотографии на президента в костюм в компанията на американския президент Доналд Тръмп, канцлера на ФРГ Ангела Меркел, президента на Египет и престолонаследника на Саудитска Арабия.От редакцията са категорични, че разликата с предходните календари за изминалите години е огромна. В календара за 2019 г. на снимките Путин играе хокей, ловува в Сибир гол до кръста и храни животни. Тогава издателите обясниха, че са искали да го представят като силен, но разпознаваем лидер.Замисълът на новия календар е президентът да бъде видян не само като \"владетел\" на Русия, но и като глобален лидер в свят, в който политиката става все по-агресивна. Само на една негова снимка президентът е заснет без костюм - когато изучава растение в природен резерват.Фотографията на държавния глава с престолонаследника на Саудитска Арабия обяснява връзката с Рияд, който е закупил С-400 от Русия и координира действията си с нея на петролния пазар. Египет, от своя страна, подписа договор за 2 милиарда долара с Москва за закупуване на повече от 20 руски изтребители Су-35.", "date": "2019.11.29", "title": "Без разголени снимки на Путин в календара на 2020 г."}
{"url": "https://offnews.bg/obshtestvo/zapochva-17-to-izdanie-na-balgarskata-koleda-716505.html", "text": "Президентът Румен Радев ще обяви днес началото на 17-ото издание на благотворителната инициатива „Българската Коледа“, която се провежда под патронажа на държавния глава и е в помощ на болни деца. Темата и целите на кампанията ще бъдат представени в 14.00 часа в Университетската болница „Света Марина“ във Варна, съобщиха от лечебното заведение.Президентът ще отчете резултатите от кампанията 2018-2019 на благотворителната инициатива, чийто фокус беше подкрепата за деца с тежки заболявания и увреждания. Те получиха възможност за диагностика, лечение, рехабилитация, медицински изделия и помощни средства, благодарение на даренията на хиляди българи.В Университетската болница \"Св. Марина\", както и в Многопрофилната болница за активно лечение \"Света Анна\" във Варна по тази инициатива са доставени анестезиологични апарати със съвместими пациентски монитори, подходящи за новородени и деца до 18-годишна възраст. С осигуряването им ще се създаде възможност дейността в отделенията да се подобри, тъй като обслужват малките пациенти на цяла Североизточна България.В миналогодишното издание на кампанията бяха събрани близо 2 млн. лв.", "date": "2019.11.29", "title": "Започва 17-то издание на Българската Коледа"}
{"url": "https://offnews.bg/politika/bivshi-cherveni-deputati-stanaha-kmetski-namestnitci-v-upravliavanata-716506.html", "text": "Бившите депутати от БСП Славчо Велков и Георги Мърков станаха кметски наместници в две села в община Септември, съобщава пазарджишкият вестник .Общината неведнъж влизаше във фокуса на медиите по време на първия мандат на скандалния кмет Марин Рачев, който се кандидатира отново и спечели втори мандат като кандидат на ГЕРБ.Славчо Велков става кметски наместник на село Славовица. Пред местния парламент той обяви, че от година живее в селото и познава половината му жители.Бившият олимпийски шампион по борба Георги Мърков пък с умиление си припомни, че е родом от Горно Вършило и обеща да даде всичко от себе си за неговия просперитет. И дори започнал да си изпълнява функциите на кметски наместник още преди да бъде назначен, пише \"Виделина\". Мърков до преди няколко години беше областен шеф на БСП.", "date": "2019.11.29", "title": "Бивши червени депутати станаха кметски наместници в управляваната от ГЕРБ община Септември"}
{"url": "https://offnews.bg/ikonomika/shefat-na-bundesbank-othvarli-prizivite-na-etcb-otnosno-klimatichnite-716489.html", "text": "Управителят на Бундесбанк Йенс Вайдман в четвъртък отхвърли призивите на Европейската централна банка да поеме по-голяма роля в опазването на околната среда, като заяви, че правителствата, а не ЕЦБ трябва да се борят с изменението на климата, предаде Ройтерс.\"Паричната политика, която изрично преследва екологичните цели, рискува да бъде претоварена\", каза Вайдман в Берлин.Банкерът добави, че политиците трябва да решат как обществото да се бори с изменението на климата по демократичен начин и също така да поемат своята отговорност. Изказванията му са по повод изявлението на новия президент на ЕЦБ Кристин Лагард, в тя което обеща да обсъдят подобни съображенията за устойчивост в предстоящия стратегически преглед на централната банка.Зелените активисти също призоваха ЕЦБ да използва огромната си финансова мощ, за да облагодетелства зелени финансови активи и по този начин да даде стимул на фирмите да инвестират в чисти технологии.ЕЦБ отхвърля тези призиви, като се обоснова, че нейната работа е да поддържа цените стабилни и това изисква неутралност на пазара, което е предпоставка Лагард също да се придържа на тази позиция. ", "date": "2019.11.29", "title": "Шефът на Бундесбанк отхвърли призивите на ЕЦБ относно климатичните промени"}
{"url": "https://offnews.bg/futbol/skauti-na-manchestar-iunajted-i-arsenal-shte-nabliudavat-talant-na-tcs-716500.html", "text": "Скаути на английските грандове Арсенал и Манчестър Юнайтед ще присъстват на дербито между ЦСКА и Лудогорец на стадион \"Българска армия\" в неделя.Те ще пристигнат в България, за да трупат впечатления от 19-годишния халф на \"червените\" Валентин Антов, твърди \"Тема Спорт\". Очаква се на стадиона в Борисовата градина да пристигне и представител на Уест Хем.19-годишният Антов вече направи над 40 мача за \"армейците\" и с изявите си привлече интереса на редица клубове. Все още конкретна оферта за него обаче не е пристигнала.Иначе по-рано днес защитникът на Локомотив Пловдив Стивън Езе отрече появилите се информации, че от пролетния полусезон може да премине в ЦСКА.Както е известно, нигериецът отказа да поднови договора си с Локо и ще стане свободен агент през февруари. Той обаче ще продължи кариерата си извън България.\"Не е вярно, че имам оферта от ЦСКА. Никой от този клуб не ме е търсил\", заявява Езе пред Спортал.", "date": "2019.11.29", "title": "Скаути на Манчестър Юнайтед и Арсенал ще наблюдават талант на ЦСКА"}
{"url": "https://offnews.bg/obshtestvo/bez-voda-v-chasti-ot-slatina-i-manastirski-livadi-716406.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради диагностика на уличен водопровод на ул. „Йордан Бакалов - Стубел“ в кв. „Манастирски ливади“ се налага спиране на водоподаването от 09:30 до 17:00 часа на ул. „Йордан Бакалов - Стубел“, ул. „Васил Стефанов“, ул. „Околовръстен път“, ул. „Луи Айер“. Реконструкция на уличен водопровод на бул. „Проф. Цветан Лазаров“ в община „Слатина“ налага спиране на водоподаването от 09:30 до 21:30 часа на бул. „Проф. Цветан Лазаров“ от бул. „Асен Йорданов“ до ул. „Боян Магесник“. ", "date": "2019.11.29", "title": "Без вода в части от Слатина и Манастирски ливади"}
{"url": "https://offnews.bg/futbol/13-otbora-se-klasiraha-napred-v-liga-evropa-716503.html", "text": "С изиграването на мачовете от петия кръг в груповата аза на Лига Европа снощи, станаха ясни 13 от отборите, които ще участват във фазата на елиминациите на турнира напролет.Българският шампион Лудогорец не успя да се класира кръг преди края и сега се нуждае от точка като домакин на Ференцварош на 12 декември, за да се присъедини към тимовете на 1/16-финалите.Във временното класиране в група Н недостижим лидер е Еспаньол с 11 точки. Лудогорец има 7, а Ференцваровш - 6. ЦСКА Москва отпада със сигурност, тъй като има 2. Загуба на Лудогорец от унгарците означава, че няма да продължи напред.Ето всички отбори, които преди последния кръг са се класирали:Севиля (Исп)АПОЕЛ (Кип)Базел (Швейц)Спортинг Лисабон (Пор)ЛАСК (Ав)Селтик (Шот)Еспаньол (Исп)Гент (Бел)Волфсбург (Гер)Брага (Пор)Уулвърхемптън (Анг)Манчестър Юн (Анг)АЗ Алкмаар (Хол)", "date": "2019.11.29", "title": "13 отбора се класираха напред в Лига Европа"}
{"url": "https://offnews.bg/leka-atletika/sanktciite-sreshtu-ruskite-sportisti-veche-sa-v-hod-716513.html", "text": "Руските спортисти вече започват да изпитват последствията от огромния допинг скандал, в който страната бе замесена. На 9 декември в Париж се очаква да бъде взето официално решение за отстраняването на Русия от международни състезания, както и за отнемането на домакинства на големи шампионати за следващите четири години.Това ще стане, след като бяха намерени доказателства за манипулиране на данните от допинг проби от страна на руската антидопингова агенция.Първа, колкото и несправедливо да е това, пострада трикратната световна шампионка във високия скок Мария Ласицкене, която е една от чистите спортисти и. Тя беше изключена от участие в турнира в Глазгоу, като това е станало по указание на Световна атлетика (бившата ИААФ). Досега Ласицкене се състезаваше под неутрален флаг, но вече и това става невъзможно засега, тъй като процедурата за даване на такъв статут е временно преустановена.Случаят се приема като знак какво ще се случи на 9 декември - пълна забрана за участие на руски спортисти, дори и като неутрални. На този фон изглежда странна реакцията на лидера на руските комунисти Генадий Зюганов, който скочи срещу усилията да се постигне компромис за Токио 2020 и руски спортисти все пак да бъдат допуснати като неутрални.\"Как така неутрален флаг? Ние сме народ победител. Такива разсъждения на прага на 75-годишнината от Деня на победата са категорично недопустими\", избухна Зюганов и се наложи да му бъде обяснено, че руският спорт е в най-дълбоката си криза от години.\"Спортистите ни отново стават заложници на подходите от вашата епоха. На петата година от допинг кризата ние затъваме още по-дълбоко. Леката атлетика е стратегически спорт, който отдавна е в криза. Къде беше вашето безпокойство през тези пет години?Прочетете препоръките на Комитета по съответствие на УАДА във връзка с промените в електронната база данни на московската лаборатория и осъзнайте истинската трагедия на нашия спорт\", призова го генералният директор на руската антидопинг атенция (РУСАДА) Юрий Ганус.", "date": "2019.11.29", "title": "Санкциите срещу руските спортисти вече са в ход"}
{"url": "https://offnews.bg/kultura/preporachvame-vi-za-edno-iavlenie-ot-elektrichestvoto-v-teatar-vaz-716198.html", "text": "Градина, сватба, самоубийство, монах, интелектуалец, който халюцинира, бивша актриса, друга жена: топоси и персонажи от несъществуваща, но автентична пиеса на Чехов.Пиеса явление: прогнозира ситуации и мотиви, обещаващи да се родят по-късно. Тук, все още неготови, в зародиш, те привличат, препращат въображението към неуюта на себепознанието, провокират, вълнуват.Пиеса проникновение (едновременност на проникване-и-прозрение) за живота като едноактна драма, позволяваща да почувстваме случващото се с нас в неговата предзададеност. И в неговия колапс: страстта, която не поражда взаимност, близостта, неводеща до любов.Самотата като преимущество и бреме. Ужасът от обетованото Другаде. Битието, задвижено от светлината, насочваща вътрешното ни зрение към тъмното в нас, оголваща, предпазваща, предупреждаваща. Електричеството на мисълта като енергиен резерв, импулс и инстинкт за животоспасяващо презареждане-прераждане.Спектакъл, в който името на Антон (Чехов) е изкушение.Превод: Людмил ДимитровРежисьор: Стилиян ПетровСценична адаптация: Стилиян ПетровСценография: Венелин ШуреловКомпозитор: Мишо Шишков-синХореография: Теодора ПоповаКостюми: Елица ГеоргиеваУчастват: Мариана Жикич, Донка Аврамова - Бочева, Йордан Ръсин, Свежен Младенов, Георги Златарев, Анатоли Лазаров29 Ноември, 19.00 (зала Надежда) БилетиБилети", "date": "2019.11.29", "title": "Препоръчваме ви: 'За едно явление от електричеството' в Театър 'Възраждане'"}
{"url": "https://offnews.bg/112/taksi-i-linejka-se-udariha-v-sofia-lekar-i-sestra-v-pirogov-716485.html", "text": "Такси и линейка се удариха през нощта в столицата, лекарка и медицинска сестра са приети в \"Пирогов\", съобщи БНТ. Линейката пътувала от Перник към София, за да откара пациент за спешно лечение в Александровска болница. На кръстовището при баня \"Мадара\" такси блъснало медицинския автомобил, който поднесъл и се забил в дърво. Пациентът не е пострадал, лекарката и медицинската сестра, които са били при него, за затиснати от носилката. Двамата шофьори са пострадали леко. Причините за катастрофата се изясняват, съобщи СДВР. ", "date": "2019.11.29", "title": "Такси и линейка се удариха в София, лекар и сестра в Пирогов"}
{"url": "https://offnews.bg/politika/sasht-niama-da-davat-vizi-na-korumpirani-chinovnitci-716509.html", "text": "САЩ ще използват инструмент от закона за федералния бюджет, който позволява да се издаде забрана за издаване на визи на чужди държавни служители и техните семейства, които се занимават с корупция. Това каза посланикът на страната Херо Мустафа в  в България, организирана от Атлантическия клуб.В лекцията си Мустафа обърна внимание на договореностите, постигнати при посещението на премиера Бойко Борисов в САЩ с президента Доналд Тръмп.Подкрепа за газовата връзка с Гърция и БеленеРешена съм да подкрепям усилията на България да диверсифицира енергийните си доставки, което включва изграждане на газовата връзка между Гърция и България (IGB) и участието на страната в планираното изграждане от гръцка страна на терминал за втечнен газ в Александруполис, заяви посланик Мустафа. Спорен нея интерконекторът с Гърция и терминалът в Александруполис заедно ще отворят пътя за мащабен внос на втечнен природен газ (предимно от САЩ Бел. Авт.), като в крайна сметка въведат реална конкуренция на българския газов пазар, осигурят надеждни газови доставки и позволят на българския потребител да се възползва от по-ниски цени.За разлика от проекта „Турски поток“, който се стреми да превърне България в напълно транзитна страна, газовата връзка с Гърция и терминалът за втечнен газ обещават да направят от България истински енергиен център и регионално средище за търговия с природен газ. Но нека не спираме дотук, каза новият посланик на САЩ. Тя добави, че ако България иска да стане енергиен център, изключително важно е тя да реформира собствения си вътрешен газов пазар, гарантирайки справедлив, недискриминационен и прозрачен пазар, което е ключова предпоставка за диверсификацията.За строителството на АЕЦ „Белене“ в България ще бъде доведенк технически екип от американски експерти, който да оцени наличните възможности и да започне конструктивен диалог с българските си колеги относно най-доброто бъдещо развитие.10 годишна карта за сътрудничество в отбранатаКато част от Рамката за стратегическо партньорство ще започнем нов диалог за разработване на десетгодишна пътна карта, с която да продължим да развиваме двустранното отбранително сътрудничество, за да противодействаме на морските, кибер- и хибридните заплахи в черноморския регион, каза Мустафа. Преди това изреди колко милиони са инвестирали САЩ в българската отбрана. „Ще увеличим броя на военните учения с българските си колеги, включвайки по-комплексни и динамични съвместни тренировки и учения. Съединените щати също така ще продължат да подкрепят усилията на България за модернизация посредством предоставяне на помощ в областта на сигурността и улесняване на достъпа до напреднали американски военни технологии. Освен текущите преговори за придобиване на нова военна техника, ние също така разглеждаме възможностите за съвместно производство на проделени продукти с военно предназначение“, каза посланикът.Върховенство на закона и медийна свобода\"Посолство ми ще работи с българските си партньори за укрепване на демокрацията и подобряване на възможностите на свободен пазар в България\", декларира Мустафа. Тя съобщи, че до няколко дни в София ще пристигне нов съветник от Департамента по правосъдие, с който \"планирам да работим едневременно с държавните органи и гражданския сектор за засилване върховенството на закона, насърчаване независимостта на съда и борба с корупцията\". \"В допълнение към насърчаването на прозрачност, всяка силна демокрация трябва неотклонно да брани медийната свобода и да уважава гласа на малцинството. Само когато се чуят всички гласове и когато гражданите вярват на своето правителство и на държавните институции България може да достигне своя пълен потенциал. САЩ ще продължат да подкрепят българското гражданско общество, да насърчават свободното и прозранчо медийно пространство и да подчертават значимостта от закрила на човешките права\", е друга приоритет от политиката на САЩ в България.Добро утро, дами и господа, за мен е чест да бъда днес заедно с вас, за да отбележим задълбоченото приятелство между американския и българския народ и да честваме своите стратегически отношения. Дълбоко съм развълнувана от топлото посрещане, откакто пристигнах миналия месец, и се радвам, че имам възможност да отбележа началото на тригодишния си мандат тук заедно с уважаемите членове на Атлантическия клуб. Бих искала да отправя специални благодарности на д-р Соломон Паси за предоставената възможност да говоря пред всички вас и да приветствам присъстващите специални гости.Вчера в САЩ беше Денят на благодарността, ден за размисъл върху всичко, за което сме благодарни.Тази година съм особено благодарна, че живея в тази чудесна страна, България, работя с най-добрия екип на посолство в цяла Европа и всеки ден научавам повече за прекрасните българи и тяхната култура, както и за това, което ви вълнува.Именно заради българския народ аз съм оптимист за бъдещето на България и за отношенията между нашите две страни.Намираме се в преломен исторически момент. Тази година се отбелязват трийсетгодишнината от падането на Берлинската стена и петнайсетгодишнината от членството на България в НАТО. САЩ и България постигнаха много заедно през последните 30 години по отношение укрепването на нашите връзки във военната област, търговията и връзките между хората. Когато д-р Паси ме попита за какво бих искала да говоря по време на днешната лекция, аз отбелязах, че ми се иска не само да направя ревизия на настоящото състояние на нашите отношения, но също така да прогнозирам накъде смятам, че сме се насочили през следващите 30 и повече години. Отбелязвам този момент като „преломен“, тъй като взаимоотношенията ни се намират на ново ниво на растеж и съвместни действия, чието начало беше сложено по-рано през седмицата с историческата среща между президента Тръмп и министър-председателя Борисов.Надявам се, че всички сте прочели съдържателното и значително съвместно изявление, което произтече от тази среща. Друг важен резултат е установяването на Рамка за стратегическо партньорство – пътна карта за продължаване на нашето ползотворно сътрудничество в три важни области на нашия взаимен интерес: 1) сътрудничество в областта на сигурността и отбраната, 2) сътрудничество в областта на икономиката, търговията и енергетиката и 3) укрепване на демокрацията и върховенството на закона. Не се случва често да подписваме такива документи и фактът, че го направихме с България, е знак за важността, която отдаваме, и потенциала, който виждаме в тези отношения.Моята цел през следващите три години е да придвижвам това, в което виждаме бъдещето на нашите отношения през следващите 30 години, реализирайки споделена визия и издигайки още повече нашите стратегически отношения. Днес бих искала да се спра на приоритетите, очертани в нашата Рамка за стратегическо партньорство, като първо ще направя обобщение на сегашното състояние, а след това – накъде сме се запътили в бъдещето.На първо място, по отношение на сигурността и отбраната: Съединените щати и България изградиха солидни отношения в областта на сигурността от падането на комунизма насам. България беше сред първите държави, които се присъединиха към Програмата за щатско партньорство през 1993 г. и установиха партньорски отношения между Българските въоръжени сили и Националната гвардия на щата Тенеси. Създадохме офис за отбранително сътрудничество към посолството през 1999 г. През 2006 г. подписахме двустранно Споразумение за сътрудничество в областта на отбраната, което даде възможност за по-голямо участие на американски военнослужещи в двустранни и многостранни учения в България. Посредством Европейската инициатива за възпиране САЩ са инвестирали повече от 50 милиона долара за подобряване на военните съоръжения в България, където американски ротационни подразделения редовно се обучават съвместно със своите български колеги. Едно от първите ми посещения извън София беше в нашата съвместна база в Ново село – един добър пример за това колко добре работят заедно нашите войски. Обхватът и честотата на нашето военно сътрудничество с България непрекъснато нарастват, като през 2019 г. имаме 200 съвместни военни мероприятия, включително 19 учения, спонсорирани от САЩ.От присъединяването си към НАТО през 2004 г. България е ангажирана с отстояването на силна и свободна Европа и действа като надежден съюзник на Балканите – регион от стратегическо значение за Съединените щати. Българските войници се биха редом с американските в операции в Ирак и Афганистан и участваха в коалиционни операции в Либия, Косово и Босна. Освен това в съответствие с обещанията за разходи за отбрана, поети от всички съюзници по време на срещата на НАТО през 2014 г. в Уелс, България следва план за достигане на своята поставена цел за разходи за отбрана до 2024 г. Скорошната покупка на многоцелеви изтребители Ф-16 демонстрира, че България предприема активни действия за военна модернизация, за да бъде още по-способен съюзник и партньор.От наша страна, правителството на САЩ е инвестирало повече от 350 милиона долара под формата на различни видове помощ за укрепване на сигурността, подпомагайки обучението и въоръжаването на Българските въоръжени сили през последните 30 години. Повече от 5000 български военнослужещи и цивилни представители на министерствата на отбраната, вътрешните работи и външните работи са участвали в американски обучителни програми. Освен това американските военнослужещи са изградили добросъседски отношения с хората по места из цялата страна. От 2010 г. насам САЩ си партнират с местни общини, осъществявайки близо 60 проекта за изграждане и обновяване на училища и други обекти в цялата страна в подкрепа на българската стратегия за социално-икономическо развитие.И макар че вече правим толкова много неща заедно в сферата на сигурноста, и двете страни сме съгласни, че искаме да правим още повече, надграждайки върху постигнатите успехи. Като част от Рамката за стратегическо партньорство ще започнем нов диалог за разработване на десетгодишна пътна карта, с която да продължим да развиваме двустранното отбранително сътрудничество, за да противодействаме на морските, кибер- и хибридните заплахи в черноморския регион. Ще увеличим броя на военните учения с българските си колеги, включвайки по-комплексни и динамични съвместни тренировки и учения. Съединените щати също така ще продължат да подкрепят усилията на България за модернизация посредством предоставяне на помощ в областта на сигурността и улесняване на достъпа до напреднали американски военни технологии. Освен текущите преговори за придобиване на нова военна техника, ние също така разглеждаме възможностите за съвместно производство на проделени продукти с военно предназначение.На второ място, по отношение на икономиката, търговията и енегетиката: Гордея се с нашите силни икономически връзки и напредъка им през годините. През последните 30 години станахме свидетели на възраждането на България от руините на комунистическата планова икономика, изграждането на процъфтяващ информационно-технологичен сектор и огромните ползи от все по-задълбочаващите се връзки със западни компании. Американските фирми са инвестирали над 2.5 милиарда долара в българската икономика под формата на ноу-хау и капитал. По този начин се създадоха над 30000 висококвалифицирани и високоплатени работни места, по-специално в производството, енергетиката и съвременото земеделие, което нареди Съединените щати сред първите шест държави, инвестиращи в България. Двустранната ни търговия понастоящем възлиза на над 1,2 милиарда долара, като продължава да нараства. Американските компании внасят в България високотехнологични, авангардни стоки, като особено висок ръст отбелязва износът на електронни технологии и устройства, части за авотомобилостроенето, атомно оборудване и медицински технологии.И това е само началото. Можем да създадем още по-висока икономическа стойност и по-големи социални ползи от двете страни на Атлантика. Съединените щати предлагат подкрепата си и достъп на български фирми до американски компании, за да помогнем на българския народ да стане по-богат и по-производителен. В следващите месеци ще срещнем българския бизнес с американски фирми в рамките на няколко търговски изложения, като първото такова в областта на сигурността, здравеопазването и информационните технологии предстои още следващата седмица. Предстои и да подпомагаме и организираме още много бизнес събития и да се съсредоточим повече върху стартъп компании, инкубатори и предприемачество. Надявам се, че българската диаспора ще се включи в този обмен, защото тя може да предложи много в това отношение и трябва да бъде неразривна част от бъдещото развитие на страната.Ще продължим да работим с вашето правителство и икономическия елит на страната, за да помогнем на България да сеподготви за по-нататъшна интеграция в световни икономически структури и да стане жизненоважен и активен член на регионалната и глобалната икономика. Този напредък, заедно с отключването на пълния потенциал на американско-българските икономически отношения, обаче ще изисква подобряване на инвестиционния климат, на предвидимостта на регулаторната рамка, на тръжните процедури и на спазването на правата върху интелектуалната собственост. Това също ще изисква по-голяма прозрачност в търговските преговори и надеждна съдебна система. Готова съм да задавам трудните въпроси, за да постигна положителна промяна.Предполагам, че всички вече сте видяли и прочели, че ключова тема по време на срещата в Белия дом беше енергийното сътрудничество. Президентът Тръмп и министър-председателят Борисов обсъдиха нашата споделена цел България да се превърне в истински газов разпределителен център и основен източник на енергийна сигурност в региона. Решена съм да подкрепям усилията на България да диверсифицира енергийните си доставки, което включва изграждане на газовата връзка между Гърция и България (IGB) и участието на страната в планираното изграждане от гръцка страна на терминал за втечнен газ в Александруполис. В началото на този месец пътувах заедно с посланиците на Гърция и Азербайджан, министъра на енергетиката, премиера Борисов и съответните търговски компании до хасковския регион, за да проверим напредъка в изграждането на гръцко-българската връзка, като ще продължа да следя внимателно строителните работи през идните седмици и месеци. Интерконекторът с Гърция и терминалът в Александруполис заедно ще отворят пътя за мащабен внос на втечнен природен газ, като в крайна сметка въведат реална конкуренция на българския газов пазар, осигурят надеждни газови доставки и позволят на българския потребител да се възползва от по-ниски цени.За разлика от проекта „Турски поток“, който се стреми да превърне България в напълно транзитна страна, газовата връзка с Гърция и терминалът за втечнен газ обещават да направят от България истински енергиен център и регионално средище за търговия с природен газ. Но нека не спираме дотук. Хъбът ще спечели значително, ако има повече източници на газ. Затова нека изградим връзки със съседните страни – на север към Румъния и в северозападна посока към Сърбия, през Балканите, Унгария и Австрия. Ако България иска да стане енергиен център, изключително важно е тя да реформира собствения си вътрешен газов пазар, гарантирайки справедлив, недискриминационен и прозрачен пазар, което е ключова предпоставка за диверсификацията.В ядрената област България е на прага да вземе важни решения. За тази цел ще доведем тук технически екип от американски експерти, който да оцени наличните възможности и да започне конструктивен диалог с българските си колеги относно най-доброто бъдещо развитие. Работейки заедно и вземайки предвид стратегическите реалности и променящите се пазарни условия, можем да очертаем най-добрия път напред, ползвайки се от преимуществата на американския опит, включително и в ядрената енергетика.Фокусът върху нашите силни двустранни отношения в този исторически момент е навременен и важен, тъй като той носи по-широки последствия за регионалната и международната сигурност. Част от изпълнението на стратегическата ни визия за партньорство е насърчаване ролята на България като жизненоважен регионален играч. Приветствам евроатлантическата ориентация на България и образцовата демонстрация на регионално лидерство в трансграничната сигурност и миграционния контрол с пряк ангажимент по опазване на външните граници на ЕС. В началото на следващия месец България ще организира съвместно с нас регионален форум за противодействие на насилствения екстремизъм на Балканите като още една демонстрация на своето регионално лидерство.САЩ и България споделят и желание да работят заедно чрез многостранни форуми за насърчаване на регионалното развитие в Централна и Източна Европа чрез разширяване на жизненоважната енергийна, транспортна и дигитална инфраструктура. Чрез платформи като инициативата „Три морета“ и „Партньорство за трансатлантическо енергийно сътрудничество“ ще продължим да работим заедно за постигане на конкретен напредък. САЩ също така са готови да окажат подкрепа за борба срещу киберпрестъпността и укрепване на безжичните комуникационни мрежи на България, с цел засилване защитата на България в областта на технологиите и иновациите. На последно място бихме искали да сме сигурни, че 5G мрежите на България са изградени с подходящ контрол за сигурност.Надявам се, че сте забелязали активизиране на взаимодействеито между нашите две страни през последния месец. Отново повтарям, че това е само началото. Предстои серия от високопоставени посещения, с които ще дадем начало на нашия нов диалог. Всичко това е свидетелство за нашия ангажимент за взаимодействие с България на най-високо военно и цивилно равнище.И накрая относно укрепването на демокрацията и върховенството на закона: Посолство ми ще работи с българските си партньори за укрепване на демокрацията и подобряване на възможностите на свободен пазар в България. С помощта на нашия нов съветник от Департамента по правосъдие, който ще пристигне в София само след няколко дни, планирам да работим едневременно с държавните органи и гражданския сектор за засилване върховенството на закона, насърчаване независимостта на съда и борба с корупцията. За изпълнението на тази задача смятаме да предприемем многостранен подход, включително и чрез прилагането на по-твърди мерки. Една такава мярка се предвижда в раздел 7031(с) от разпоредбата за противодействие на клептокрацията и права на човека, включена в годишния закон за разпределение на бюджета на Държавния департамент. С това законодателство се подкрепят усилията на САЩ за борба с корупцията в световен мащаб, което пряко засяга интересите на външната политика, икономическата и националната сигурност на Съединените щати и на партньорските ни държави. То ни позволява да налагаме забрана за издаване на американска виза на чужди държавни служители и членовете на тяхното семейство, които са свързани с корупция. Подобни сериозни мерки ще бъдат в полза на България в дългосрочен план, тъй като стриктното придържане към върховенството на закона е неразривно свързано с политическото и икономическото процъфтяване на България.В допълнение към насърчаването на прозрачност, всяка силна демокрация трябва неотклонно да брани медийната свобода и да уважава гласа на малцинството. Само когато се чуят всички гласове и когато гражданите вярват на своето правителство и на държавните институции България може да достигне своя пълен потенциал. САЩ ще продължат да подкрепят българското гражданско общество, да насърчават свободното и прозранчо медийно пространство и да подчертават значимостта от закрила на човешките права. В усилията ни за напредък в сферата на върховенството на закона изключително ценя изградените партньорски отношения между посолството и неправителствени организации, които посвещават усилията си за развитие на човешкия капитал и насърчаване на съдебна реформа и допринася за успеха на България и развитието на частния й сектор.В заключение трябва да отчета, че всичко постигнато досега в нашето обхватно сътрудничество е изградено с трийсетгодишните усилия на много от присъстващите тук днес. Успехите ни дойдоха благодарение на взаимното ни желание да видим успеха на другия и да израстваме като съюзници и партньори в един свободен, безопасен и проспериращ свят. Със сигурност през последните 30 години сме постигнали много заедно. Въпреки това на хоризонта се очертава още много, с което да се похвалим пред следващите три, трийсет и още повече години.През времето, което ще прекарам в България, се надявам не само да опозная обикновени български граждани, които в ежедневието си проявяват смелост, характер и творчество, но и да използвам огромния потенциал на българския народ, за да изведем партньорството между САЩ и България на по-високо ниво. За мен е истинска чест, че мога да имам водеща роля в тези важни отношения, и с удоволствие ще работя с вас за постигането на нашите общи цели.", "date": "2019.11.29", "title": "САЩ няма да дават визи на корумпирани чиновници"}
{"url": "https://offnews.bg/interviu/dubioza-kolektiv-pred-offnews-tozi-pat-shte-piem-bezalkoholna-rakia-716476.html", "text": "Винаги сте се стараели да привлечете вниманието на вашата публика към социалните и политическите проблеми. Успявате ли да привличате все повече поддръжници за вашите каузи?Докато видимостта ти като артист расте, твоят обсег на влияние също се увеличава и все повече хора обръщат внимание какво казваш. Заедно с това расте и отговорността за какво подкрепяш и зад какво заставаш. Ние се стараем да не проповядваме на хората как да мислят и какво да правят - за това има достатъчно политици, религиозни лидери и гурута. Това обикновено има обратен ефект и по-скоро досаждаш на хората, вместо да ги осведомиш за нещо.Стараем се ние да избираме битките, които водим. И да подкрепям инициативи, които ние разпознаваме като важни. Като например - борбата за легализация на медицинския канабис в Босна; борбата срещу неконтролираното изграждане на мини хидро-електрически централи по реките ни, които вредят на околната среда и на местните жители, а носят печалба само за частните инвеститори. Това са важни проблеми за нас като граждани и дори бандата да я нямаше, пак щяхме да търсим начини да подкрепим тези каузи.В много от песните си осмивате аспекти на балканския манталитет и поведение. Според вас проклятие или благословия е да се родиш на Балканите?Това е сред любимите ни теми за песен - чуждите предразсъдъци за Балканите. Както повелява историята - ние сме шумни, яростни, агресивни, мързеливи, женомразци, мразим правилата и властите, бием жени и слушаме духова музика, докато се наливаме с алкохол. Обикновено всичко това е силно преувеличено, като изключим любовната ни афера с твърд алкохол.Балканите, като всяко друго място на света, имат своите добри и лоши черти. Ужасяващото за едни може да бъде радост за други. Трудно е да се каже. Ако се подиграваме на типични навици за балканския манталитет, не го правим от ненавист към родината ни, а защото вярваме, че нещата могат и трябва да се подобрят.Къде сте опитвали най-хубавата ракия?Това е много труден въпрос, защото всеки член на Дубиоза си има своите фаворити. Голям проблем при приемането на ракия е махмурлука, който получавате след прекомерна употреба и затова решихме да изобретим първата в света безалкохолна ракия, наречена \"Нулева ракия\". Гарантирано запазва автентичния вкус на ракията, без да ви носи махмурлук.Наскоро нашият приятел Бил Гулд от Faith No More, след години в скитане из Балканите, започна производство на чудесната ракия \"Йебига\". Можем да потвърдим, че е нещо страхотно и съдържа алкохол.Малко след последния ви концерт в България издадохте албума Pjesmice Za Djecu I Odrasle. Да чакаме ли нов албум скоро?Новият ни албум #fakenews е завършен и ще бъде пуснат в края на януари 2020 г. Първият сингъл от албума \"Cross the Line\", песен с участието на Manu Chao, беше пуснат този месец и може да бъде открита във всички главни дигитални платформи.Изминаха две години от последния ви концерт в България. Какво могат да очакват феновете ви този път?Надяваме се да бъде също толкова лудо, колкото и предния път. Този път ще пием само безалкохолна Нулева ракия, за да може после да си го спомняме, а не да трябва да гледаме видеоклиповете от концерта, за да разберем как е минал.Ще изпълним много нови песни от албумите Pjesmice Za Djecu I Odrasle и #fakenews, така че ще бъде доста по-различно от миналия път. Но се надяваме да бъде също толкова готино.Скъпи българи, които ще присъствате на нашия концерт в София - трябва да преминете адекватна подготовка за нашето шоу.Ето официалните тренировъчни препоръки за правилно посещаване на наш концерт: сутринта преди събитието изпийте едно сурово яйце, изтичайте 5 километра, починете си, обядвайте обилно, с много протеини и фибри, направете половин час стречинг упражнения, за да подготвите тялото си за големите количества алкохолни напитки, които ще погълнете по-късно.Моля обърнете внимание - носете топли дрехи, защото най-важното нещо през студените ноемврийски нощи е да си пазите простатата и яйчниците!", "date": "2019.11.29", "title": "Dubioza Kolektiv пред OFFNews: Този път ще пием безалкохолна ракия, за да си спомняме концерта"}
{"url": "https://offnews.bg/obshtestvo/slantceto-se-pokazva-sled-obiad-noemvri-si-otiva-s-dazhdovno-vreme-ut-716420.html", "text": "Дъждовно до обяд, после слънце в цялата страна. Вятърът ще умерен, на места временно и силен. Максималните температури ще са между 12 и 17 градуса, според прогнозата на НИМХ. Над планините облачността ще е променлива, по-значителна в сутрешните часове и с повече слънце след обяд. През деня само на отделни места ще превали слаб дъжд, над 1800-2000 метра – слаб сняг. Ще духа умерен и силен запад-северозападен вятър. Максималната температура на 1200 метра ще е около 9, а на 2000 метра – около 3 градуса.Над Черноморието преди обяд ще е облачно с превалявания от дъжд. След обяд валежите ще спрат и облачността ще се разкъса. Ще духа умерен, по северното крайбрежие и временно силен западен вятър. Термометрите ще се качат до  17 градуса на брега, а сред вълните от 2-3 бала - до 15 градуса. В последния ден на ноември утре облачността ще е променлива, по-често значителна, на места ще има и превалявания от дъжд, в планините над 1200 м - от сняг. Ще бъде ветровито и ще нахлува по-студен въздух.", "date": "2019.11.29", "title": "Слънцето се показва след обяд, ноември си отива с дъждовно време утре"}
{"url": "https://offnews.bg/kultura/muzikalniat-teatar-se-prevrashta-v-detsko-tcarstvo-716444.html", "text": "За първи път в Националния музикален театър \"Стефан Македонски\" ще се играят само детски спектакли. Това ще се случи от днес, 29 ноември, до 8 декември. В приказното царство ще се разказват музикални, коледни приказки. Вълшебствата за децата ще започват 30 минути преди началото на всеки спектакъл. Във фоайето на театъра ще ги чака приказна атмосфера - там те ще открият много герои от любими приказки, а екипът е подготвил изненади и подаръци.В детския блок са включени любимите на малчуганите спектакли “Аладин”, ”Котаракът Шарл”, “Да целунеш принцеса”, “Снежанка и седемте джуджета”, “Малката кибритопродавачка” и най-новото заглавие на театъра - мюзикълът за малки и големи „Четиримата близнаци”.Царството ще бъде открито с премиерата на танцовата приказка “Снежната кралица” на Балет “Арабеск” по творбата на Ханс Кристиан Андерсен.Хореографката Ангелина Гаврилова е успяла да разкаже за детската чистота и обич на Кай и Герга чрез танц. Децата се противопоставят на красивата, но ледено студена и неспособна на обич кралица. Дали ще успее да надделее топлината и стремежът за светлина над вечната зима, ще разберем в приказката. Програма29 ноември (петък)19.00ч.-„Снежната кралица“ – ПРЕМИЕРА -Балет „Арабеск“.30 ноември (събота)11.00ч.-„Снежната кралица“– ПРЕМИЕРА -Балет „Арабеск“14.00ч.- „Котаракът Шарл“01 декември (неделя)11.00ч.-„Аладин“14.00ч.-„Да целунеш принцеса“05 декември (четвъртък)11.00ч.-„Снежанка и седемте джуджета“19.00ч.-„Лешникотрошачката“-Балет„Арабеск“06 декември (петък)11.00ч.-„Четиримата близнаци“17.00ч.-„Снежанка и седемте джуджета“07 декември (събота)17.00ч.-„Малката кибритопродавачка“08 декември (неделя)11.00ч.-„Малката кибритопродавачка“14.00ч.- „Да целунеш принцеса“17.00ч.-„Лешникотрошачката“- Балет„Арабеск“Билети се продават на касата и в сайта на Музикалния театър.", "date": "2019.11.29", "title": "Музикалният театър се превръща в детско царство"}
{"url": "https://offnews.bg/sviat/godenitcata-na-sina-na-albanskia-premier-sred-zhertvite-na-trusa-716488.html", "text": "Годеницата на сина на албанския премиер Еди Рама е сред жертвите на земетресението в Албания, предаде ДПА, позовавайки се на местни медии. 24-годишната Кристи Речи, сгодена за Грегор Рама, е била погребана заедно с родителите си и брат си. Според последните данни жертвите на труса вече са 46, съобщи телевизия Клан. Ранените са около 750, от които десетки са в сериозно състояние. Спасени са 45 души. Папа Франциск направи благотворително дарение от 100 000 евро за Албания, а \"Отворено общество\" на Джордж Сорос обяви, че ще отпусне 500 000 долара за възстановяването на страната, съобщи БНР.", "date": "2019.11.29", "title": "Годеницата на сина на албанския премиер сред жертвите на труса"}
{"url": "https://offnews.bg/zdrave/patcient-e-napadnal-lekari-v-bolnitca-sv-anna-predi-tova-slozhil-g-716511.html", "text": "Лекари в болница „Св. Анна“-София са били обект на брутална агресия тази нощ, съобщиха от здравното заведение. Около 4 ч сутринта в Клиника по хирургия е бил повикан за консултация лекар от Клиниката по анестезиология и интензивно лечение. Консултацията се е наложила заради състоянието на тежко болен пациент.Междувременно друг пациент, който е бил приет в същата болница за планова операция, започнал да вилнее в коридора на Първо отделение на Клиника по хирургия. \"Удря, блъска, души и обижда лекари и сестри\", разказват от лечебното заведение. Пациентът размахвал белезници и заплашвал с арест. Предварително е сложил на камерите гумени ръкавици, с цел да предотврати видеозаснемането. Счупил е и врата на клиниката.Пострадалите лекари и сестри, освен физически травми, са в психически шок. Подадено е оплакване и тече разследване. \"Ръководството на УМБАЛ „Св. Анна“- София АД категорично застава зад колегите си и вярва, че спрямо виновника ще бъде приложена цялата сила на законите в България\", заявяват от болницата.Най-тежко пострадалата лекарка е била настанена в интензивното отделение на болницата. Тя ще бъде консултирана от невролог, за да се установи степента на нанесените й увреждания. Пациентът, който е бивш служител на реда, е успял да избяга и е бил обявен на общодържавно издирване.В позиция по случая от Пациентски организации „Заедно с теб“ осъдиха насилието и бруталната агресия над лекари и сестри в УМБАЛ „Св. Анна“ и призоваха пациентите да не влизат в саморазправа и нападение над лекари и сестри. От \"Заедно с теб\" припомнят, че ако са недоволни от лечението и смятат, че правата им са нарушени, трябва да се обръщат с жалби към Министерство на здравеопазването и към правозащитните пациентски организации.Междувременно колеги-очевидци съобщиха, че докато са се информирали за случилото се, въпросният пациент се появил \"бос и по гащи\", заплашвайки за пореден път персонала на болницата. Виждайки камерите на присъстващите медии, той изявил претенции да бъда сниман. На мястото на инцидента пристигнали полицаи, които задържали мъжа. Ръководството на болницата благодари на органите на МВР за своевременната и професионална реакция, демонстрирана от униформените служители, както и на присъстващите журналисти за проявеното хладнокръвие в нестандартна ситуация.", "date": "2019.11.29", "title": "Пациент е нападнал лекари в болница 'Св. Анна', преди това сложил гумени ръкавици на камерите"}
{"url": "https://offnews.bg/ikonomika/otvariat-ofertite-za-magistralata-ot-varna-do-burgas-716460.html", "text": "Офертите в обществената поръчка за разработване на разширен идеен проект, с извършване на пълни инженерно-геоложки проучвания и изготвяне на подробен устройствен план-парцеларен план на АМ „Черно море“, ще бъдат отворени в АПИ днес. Индикативната стойност на поръчката е 14,4 млн. лв. без ДДС. Бъдещият изпълнител ще трябва да разработи най-малко три варианта за трасе на АМ „Черно море“, както и да проучи възможностите за изграждането на връзки с курортните градове и комплекси, посредством съществуващите пътища.Проектната скорост на трасето се предвижда да бъде 120 км/ч, с габарит 27 м, с по две активни и една аварийна лента във всяка посока на движение. Поръчката включва извършване на инженерно-геоложки и геодезически проучвания на бъдещото трасе, разработване на проектни решения за изграждането на големите мостови съоръжения, виадукти, надлези, подлези, тунели и пътни възли, ландшафтно оформление, изготвяне на мерки по опазване на околната среда и разработване на подробен устройствен план-парцеларен план. Срокът за изпълнение е 365 календарни дни, който включва само времето за проектиране, без времето за преглед на разработката, организиране и провеждане на заседания на ЕТИС на АПИ, както и за провеждане на процедури по реда на ЗООС.Предвижда се трасето на АМ „Черно море“ да започва при бъдещата връзка с АМ „Хемус“, в района на с. Слънчево, да пресича Варненското езеро в най-тясната му част при гр. Белослав, да се свърже със съществуващата част от АМ „Черно море“ при с. Приселци и да направи връзка с края на АМ „Тракия“ при кв. „Ветрен“ на гр. Бургас.Изграждането на АМ „Черно море“ ще завърши автомагистралния пръстен на страната, което е една от дългосрочните стратегически цели на пътната агенция. Свързването на основните пътни направления на Северна и Южна България – АМ „Хемус“ и АМ „Тракия“ ще подобри достъпа на международния транзитен трафик до двете най-големи пристанища - Варна и Бургас и на туристическия поток до цялото Черноморие. ", "date": "2019.11.29", "title": "Отварят офертите за магистралата от Варна до Бургас"}
{"url": "https://offnews.bg/kultura/shadowdance-izdavat-parvoto-balgarsko-spisanie-na-tema-kiberpank-716447.html", "text": "Днес живеем в годините на бъдещето, чертано от много творци на фантастиката. Дори все още да няма летящи коли и напълно самостоятелни хуманоидни роботи, науката ни праща ежедневно в космоса, изкуственият интелект навлиза във все повече сфери на живота, самоуправляващите се автомобили вече са реалност.В изкуството мрачният свят, владян от могъщи корпорации, управляващи чрез развити компютърни технологии цели градове, в които единичният човек, макар и изолиран и пренебрегван води своите битки, се определя с термина киберпънк (на английски: Cyberpunk, от кибернетика и пънк). За първи творби в този жанр се считат филмът от 1982 г. Blade runner („Ловец на хуманоиди“) с участието на Харисън Форд по книгата „Сънуват ли андроидите електрически овце?“ на Филип К. Дик и книгата \"Невромантик\" на Уилям Гибсън от 1984 г. Българското онлайн списание , посветено на фантастичното във всичките му форми, подготвя първото си луксозно печатно издание, посветено именно на голямата тема за киберпънка. ShadowDance е фензин, списван от фенове за фенове, с близо 20-годишна история, хиляди журналистически и белетристични текстове, участие като организатори в редица събития, фестивали, награди и конкурси, писателски работилници, читателски клубове, както и съорганизатори на платформата за публикуване на авторски фантастични разкази Библиотека Хипертекст.В изданието са включени литературен профил на Уилям Гибсън, шест разказа, четири от които на български автори, както и много други литературни, филмови и комикс ревюта за почитателите на киберпънка. Графичното оформление е дело също на български артисти, а авторите на списанието се надяват, това да бъде \"първият том от библиотека ShadowDance\".За да успеят да реализират своя проект, авторите организират кампания за споделено финансиране.Явно формулата е успешна, защото само за две седмици кампанията успява да събере целта от 10 000 лева.С повече детайли за проекта и как да подкрепите самата кампания, можете да се запознаете във видеото, както и на .", "date": "2019.11.29", "title": "ShadowDancе издават първото българско списание на тема киберпънк"}
{"url": "https://offnews.bg/politika/vmro-s-fakelno-shestvie-za-100-godishninata-ot-niojskia-dogovor-716486.html", "text": "Традиционното факелно шествие „Български марш“, което ВМРО организира за отбелязването на годишнината от подписването на Ньойския договор, ще се проведе днес. Маршът тръгва в 19.00 часа от Войнишкия лъв на НДК. Маршрутът му преминава по бул. „Патриарх Евтимий“, ул. „Г. С. Раковски“ до пресечката с ул. „Оборище“, а крайната точка е до паметника на „Незнайния войн“. Тази година Българският марш е под надслов „100 години от Ньойския диктат“.В шествието ще се включат вицепремиерът, министър на отбраната и лидер на ВМРО Красимир Каракачанов, евродепутатът и заместник-председател на партията Ангел Джамбазки, народните представители от Обединени патриоти Александър Сиди, Борис Вангелов, Мария Цветкова, доц. д-р Милен Михов, кметове, общински съветници, членове и симпатизанти на ВМРО от цялата страна, както и българи от общностите ни зад граница.", "date": "2019.11.29", "title": "ВМРО с факелно шествие за 100-годишнината от Ньойския договор"}
{"url": "https://offnews.bg/futbol/uchrediavat-do-dni-druzhestvoto-mezhdu-tcska-i-darzhavata-za-armiata-716497.html", "text": "До броени дни ще бъде учредено съвместното дружество между ЦСКА и Министерството на спорта за \"Армията\" и Панчарево.В момента държавното ведомство финализира документацията, която е необходима, за да се завърши процесът.По неофициална информация оценяването на двата имота вече е било извършено. Очаква се през следващата седмица да стане ясна точната сума, която ЦСКА ще трябва да внесе в съвместното дружество. Тя ще е между 20 и 25 милиона лева. Отделно клубът ще налее още 40 млн. лв. в дружеството.Всички тези средства ще бъдат използвани за реконструкцията на \"Армията\" и дейностите по базата в Панчарево. Дружеството, към което ще бъдат прехвърлени имотите, ще се казва \"Спортни имоти \"Българска армия\", пише още \"Тема спорт\".Междувременно от ЦСКА пуснаха билетите за домакинството на Лудогорец в неделя от 18 часа на \"Българска армия\". Цените са между 6 и 12 лева, а за ВИП-ложата се плащат по 130. Децата до 7 години влизат безплатно.", "date": "2019.11.29", "title": "Учредяват до дни дружеството между ЦСКА и държавата за \"Армията\""}
{"url": "https://offnews.bg/obshtestvo/zhena-prodala-kolata-si-predi-godini-oshte-poluchava-aktove-ot-kat-716490.html", "text": "Жена, продала семейният автомобил преди години, продължава да получава глоби от КАТ за нарушения на пътя. Росица Трендафилова от Гоце Делчев няма и шофьорска книжка. Тя няма автомобил от 2015 г., когато го е продала на мъж от съседно село. Когато семейство Трендафилови продават семейния си автомобил, спазват всички необходими процедури, а договорът за покупко-продажбата е направен пред нотариус. И с това смятат сделката за окончателно приключена, а автомобилът за окончателно продаден, разказа Нова тв. „През юни 2017 г. получавам писмо с един електронен фиш с глоба 100 лева, в което казват, че аз съм карала с превишена скорост на пътя Симитли – Градево - 100 км/ч”, обясни Трендафилова. Тя остава шокирана, защото автомобилът им е продаден отдавна, а самата тя никога не е имала шофьорска книжка. И няма как да е била зад волана по трасето Симитли - Градево. Но глобите не спират. Преди дни, Росица отново получава, от което разбира, че през 2018 г. е засечена от полицаи да навлиза с личния си автомобил в забранена улица в Благоевград.От полицията в Благоевград обясниха, че тя получава актове за бившия си автомобил или заради пропуск в системата за издаване на фишове, или заради грешка на самия полицай, който е наложил глобите. Точната причина се проверява от органите на реда в Благоевград. Има и още един вариант- новият собственик да не е отишъл след сделката в КАТ, за да регистрира колата на свое име. Въпросът е защо след подаден веднъж сигнал към полицията, не е принуден да го направи, а продължава да кара без автомобилът да е регистриран на негово име. ", "date": "2019.11.29", "title": "Жена, продала колата си преди години, още получава актове от КАТ"}
{"url": "https://offnews.bg/obshtestvo/bankerkata-pratila-1-mln-lv-na-virtualnia-si-priatel-tiha-spokojn-716494.html", "text": "Тиха, спокойна и податлива на манипулации – така криминалният психолог проф. Калин Гайдаров описа в сутрешния блок на  банковата служителка от Варна, която беше арестувана за присвояването на близо 1 млн. лв. от сметки на клиенти. Парите служителката е пращала в продължение на три години на свой виртуален приятел от Монтана, когото никога не е срещала.Парите са голямо изкушение и има много случаи, в които хората не могат да устоят, когато работят с големи суми, посочи психологът. Според задържаната, която е на 38 години, парите били пращани в колети до близък на приятеля ѝ, а причината била, че той имал финансови неуредици с лихвари. служителката първо пращала собствени средства, после спестяванията на родителите си, после изтеглени от семейството ѝ кредити и накрая стигнала до парите на клиентите.„Виртуалният партньор може да съществува, общуването в мрежите е достатъчно пълноценно за специфична категория хора, които нямат достатъчно контакти в реалната среда”, посочи проф. Гайдаров. По думите му има хипотеза партньорът да е измислен герой, макар че по думите ѝ парите са пращани на мъж в Монтана. Той все още не е задържан.Специалистът посочи, че възрастта на жена е ключова: тя е на 38 години и е необвързана. Това, според него, я прави податлива на манипулации от мъж.Проф. Гайдаров коментира, че е недопустимо банката да не забележи източването три години. Предполага се, че за този период служителката е извършила около 50 тегления на средства от чужди сметки. Всеки път сумата е била различна, като е варирала между 5000 и 20 000 лв. От банката обаче подават сигнал в прокуратурата едва в началото на тази седмица.„Днешното време е технологично, не бива да изключваме хипотезата, че случаят е реален. Това са важни аспекти от човешкия живот и ако нямаш изградена социална представа, ти можеш да си въобразяваш някакви неща, които са странни за обществото”, посочи криминалният психолог.Проф. Гайдаров допусна още, че е възможно жената да е била изнудвана или манипулирана.", "date": "2019.11.29", "title": "Банкерката, пратила 1 млн. лв. на виртуалния си приятел: тиха, спокойна, податлива на манипулации"}
{"url": "https://offnews.bg/futbol/lechkov-prodalzhavam-da-bada-parvi-vitceprezident-ostavka-ne-sam-pod-716493.html", "text": "\"Продължавам да бъда първи вицепрезидент. От самото начало казах, че трябва да се концентрираме върху устава - има си правила, които трябва да ги спазваме.Продължават колегите да взимат неправомерни, според мен, решения. Само Конгерсът може да решава - той избира президент, вицепрезиденти и Изпълком. Аз не съм подал оставка, защото така или иначе трябва да продължи да функционира Българският футболен съюз\". Това заяви пред БНТ Йордан Лечков, за който вчера стана ясно, че е освободен от поста си.\"Аз нямам никакви апетити да се кандидатирам занапред, нито искам да участвам. Който предлага Конгрес, нека да си казва и директно кандидата. За да има редовен Конгрес, трябва да бъде свикан правилно\", допълни той.\"Вчера колегите взеха решение, което казах, че не го подкрепям, защото смятам, че е нередовно взето. Оттук нататък съдът ще се произнесе\", каза още Лечков.\"Това, което в последните години държавата помага за футбола, е много малко перо от това, което ние осигуряваме. Ние се самоиздържаме - единствената спортна федерация, която се самоиздържа\", добави той.\"Аз от 20 години финансирам футбола в България и се занимавам с детско-юношеска школа. Голяма част от моите колеги само живеят на гърба на футбола, а аз харча своите лични средства за изграждането на футболисти\", обясни Лечков.", "date": "2019.11.29", "title": "Лечков: Продължавам да бъда първи вицепрезидент, оставка не съм подавал"}
{"url": "https://offnews.bg/obshtestvo/okrazhnata-prokuratura-v-plovdiv-shte-poiska-zadarzhane-pod-strazha-za-716492.html", "text": "Окръжната прокуратура в Пловдив ще поиска най-тежката мярка \"задържане под стража\" за психиатърката, която е заподозряна в източването на половин милион лева от НЗОК, съобщи БНТ.В кооперацията, където се помещава кабинетът на д-р Инна Бончева, рядко са били виждани пациенти. Според анализа схемата е започнала да действа още през 2017 г.По думите на Атанас Илиев, зам.-районен прокурор, една от версиите е, че недобросъвестни лекари са лъжели пациентите си, че ще им инжектират скъпото лекарство срещу пари и са го продавали. \"Може да има хора, които не желаят да влизат в процедурата с НЗОК, защото искат да са анонимни. Едва ли на всеки е приятно да знаят за него, че страда от това заболяване\", допълни той.Според Чавдар Грошев, районен прокурор на Пловдив, възползвайки се от тази схема и от това, че лекарствата са скъпоструващи, лекар психиатър създава фиктивни диагнози на лица с такова заболяване - параноидна шизофрения. Попълва документи с невярно съдържание или неистински документи и се снабдява с тези лекарства, които по-късно продава. Към настоящия момент НЗОК е ощетена с близо половин милион.На този етап прокуратурата в Пловдив е събрала достатъчно доказателства, за да повдигне обвинения на д-р Инна Бончева. Разследването е в много начален етап, обясниха прокурорите.", "date": "2019.11.29", "title": "Окръжната прокуратура в Пловдив ще поиска задържане под стража за психиатърката, източвала НЗОК"}
{"url": "https://offnews.bg/obshtestvo/sv-filumen-zaginal-za-viarata-sled-kato-go-vlachili-45-km-716403.html", "text": "Църквата почита днес св. мъченик Филумен. Той живял при царуването на цар Аврелиан в Ликаония и се занимавал с продажба на жито в Галатия, в град Анкира. Свети Филумен бил наклеветен пред управителя на областта Феликс и изповядал пред него, че е християнин. Заради това бил окачен на дърво и след това хвърлен в огън, откъдето с Божията помощ излязъл невредим.След това забили гвоздеи в главата, ръцете и нозете му и го влачили 45 км.Така св. Филумен предал духа си на Бога. ", "date": "2019.11.29", "title": "Св. Филумен загинал за вярата, след като го влачили 45 км"}
{"url": "https://offnews.bg/politika/pargov-podhodat-na-upravliavashtite-v-stolichnata-obshtina-e-sbarkan-716515.html", "text": "Подходът на управляващите в Столичната община за работа е сбъркан, получаваме още от същото - като в предишния мандат, каза лидерът на БСП - София пред Нова телевизия. \"Кметът Йорданка Фандъкова няма легитимността да взима сама толкова важно решение като вдигане на данъци\", смята той. Паргов обясни, че столичният градоначалник беше избран на местните избори с прекалено малка разлика, за да си позволява подобни еднолични действия.\"Това решение трябва да бъде взето от общинските съветници в СОС, а не от кмета и администрацията. Преди това трябваше да го обсъдим по комисиите, да чуем различни мнения и да преценим. А не да чуем от кмета и администрацията какво са решили и предстои да бъде гласувано\", каза Паргов.Според него ако управляващите \"искаха да подходят професионално, трябваше от началото на следващата година да започнем обсъждане на различни данъчни ставки в комисиите в СОС. И в края на следващата година, след като гражданите са били запознати и напълно наясно, промените да бъдат включени в бюджета за 2021-ва. Какво се случва сега? Набързо, след две предстоящи обсъждания ще осъмнем на Нова година с по-високи данъци и със сериозното съмнение, че те ще постигнат целта, за която претендират вносителите - по-чист въздух в София и подобряване на инфраструктурата в кварталите\".Лидерът на БСП - София припомни, че в Столичната община са приети 100 мерки за справяне със замърсения въздух в града. \"С колегите от БСП първи повдигнахме въпроса за проблема с чистотата на въздуха в София, управляващите промениха стратегията, приехме 100 мерки, но замърсеността остава\", каза той.\"Сега предстои да приключи конкурсът за чистотата на града. Задължително е в договорите с новите фирми да бъде записано, че улиците трябва да бъдат мити и метени по-често. Това е елементарната и първа мярка за добрата хигиена в града и за подобряване на въздуха. Сега говорим за старите автомобили. Добре, увеличението на данъка им с 5 лева - говоря условно - ще откаже ли собствениците им да ги ползват? Не мисля, че това е добър начин да накараме хората да използват повече градския транспорт. Нали знаете приказката за вятъра и слънцето. Колкото по-силно духа вятърът, толкова повече човек се увива в кожуха си. А като изгрее слънцето, човек сам сваля кожуха. Така е и с данъците\", обяви Паргов.Според него исканото от кмета Фандъкова и администрацията на Столична община за увеличение на данъците не отговаря на реалността. \"Ако харчим по-ефективно парите от наличния бюджет, можем да постигнем целите, поставени сега с вдигането на данъците. Имаме 100 милиона преходен остатък за тази година. Има пари бюджета. Това, което трябва да направят сега управляващите, е децентрализацията му. Да отпуснат повече средства на районите, за да може да оправят инфраструктурата. А по отношение на екологията - да се съсредоточим върху тези, които най-много замърсяват въздуха, а именно битовите потребители, използващи неекологични отоплителни средства. Да помислим как да ограничим това въздействие върху околната среда по време на зимните месеци, вместо да говорим за Евро 2, 3, 4...\", допълни Паргов.Той е убеден, че увеличаването на данъка върху възмездното придобиване на имущество също няма да доведе до очаквания резултат. \"Когато става дума за това, защо да не помислим в посока на разрешителните за строеж\", коментира той. \"Всички сме наясно, че инвеститорите и строителите сами поемат ангажимента да оправят прилежащата инфраструктура около обекта, който изграждат. А това не е тяхна работа. Защо не помислим за размера на строителните разрешителни, както са го направили в другите балкански държави. Но преди увеличението им да го обсъдим внимателно по комисиите и с всички заинтересовани лица. Освен това, в нашата платформа имахме разчет - бяхме планирали, ако БСП управлява в Столична община, за 4 години да изградим 400 км квартална инфраструктура. Бяхме направили и сметка - 1 км за 500 000 лв. Сега от ГЕРБ може да поемат и този наш ангажимент, след като заговориха, че ще влизат в кварталите. Е, 4 години ги чакахме, време е вече да го направят\", каза още Паргов.", "date": "2019.11.29", "title": "Паргов: Подходът на управляващите в Столичната община е сбъркан"}
{"url": "https://offnews.bg/politika/fandakova-tarsim-mesta-za-mnogoetazhni-parkingi-niama-kak-da-namalim-716496.html", "text": "Логично е,  когато се вдигат данъците за старите автомобили, налогът за по-новите да бъде намален. Това обаче няма как да стане в София, защото те са на долната граница по закон. Това обясни столичният кмет Йорданка Фандъкова по бТВ. Всички допълнителни средства от по-високия данък за замърсяващите коли и за сделките с коли и имоти ще бъдат насочени за ремонти на квартални улици, тротоари и паркинги, за подобряване на градския транспорт и довеждащ транспорт до метрото, за възстановяване на градски паркове и градини. Справедливият принцип е, който замърсява повече, да плаща повече - затова увеличаваме данъка на колите с нисък екостандарт и по-висока мощност и запазваме на най-ниските нива данъците на колите с екостандарт Евро 5 и 6 и до 74 киловата. По-чист въздух се постига едновременно с насърчителни и с рестриктивни непопулярни мерки. Те не са лесни, но са задължителни, ако искаме резултат, каза още Фандъкова.Очакваме около 20 млн. лева допълнително от вдигането на данъка върху сделки с имоти и коли, половината от тях ще предоставим директно на районните кметове. Ще ги разпределяме по точна формула, изготвена и приета с участието на предишните кметове - на база на дължината на жилищната мрежа и броя на жителите, уточни Фандъкова. Около 18 млн. лева допълнително се очаква да е приходът от данъка за автомобилите. Част от тях ще отидат за подобряване на градския транспорт, за въвеждащи трасета в кварталите, където ще бъде пусната третата мрежа на метрото.В новата програма са заложени и паркинги на няколко етажа, за тях вече се търсят места, за да бъдат построени, ще бъдат поканени инвеститори за публично-частно партньорство, обясни Фандъкова. Лъжа са твърденията, които разпространяват, че съм обещала да не вдигам данъци по време на кампания. Казах, че 10 години не сме вдигали данъци и успяхме да съберем 250 млн. лв. повече от собствените приходи на общината, коментира още Фандъкова.", "date": "2019.11.29", "title": "Фандъкова: Търсим места за многоетажни паркинги, няма как да намалим още данъка за новите коли"}
{"url": "https://offnews.bg/obshtestvo/protest-v-pernik-iska-ostavkata-na-oblastnia-upravitel-zaradi-vodnata-716487.html", "text": "Втори протест ще се проведе днес в Перник след въведения воден режим в града преди повече от 10 дни.Хората искат да бъдат наказани всички отговорни лица, които доведоха града до водна криза, както и оставката на областния управител Ирена Соколова.Перничани настояват още за прозрачност относно предприетите мерки за осигуряването на питейна вода в града. Те държат да бъдат информирани и за обема на язовир Студена.Общото събрание на ВиК за освобождаване на управителя на водното дружество Иван Витанов е насрочено за 9-и декември.", "date": "2019.11.29", "title": "Протест в Перник иска оставката на областния управител заради водната криза"}
{"url": "https://offnews.bg/tenis/maestroto-shte-igrae-na-klej-edinstveno-na-rolan-garos-716517.html", "text": "Швейцарската легенда в мъжкия тенис Роджър Федерер обяви, че по всяка вероятност през 2020 година \"Ролан Гарос\" ще е единственият турнир на клей, в който ще участва.Маестрото се завърна през този сезон на червената настилка, като взе участие на \"Мастърс\" надпреварите в Рим и Мадрид. След това Федерер се представи отлично на \"Ролан Гарос\", достигайки до полуфиналите, където загуби от Рафаел Надал в три сета.\"През 2016-та, когато имах проблеми с коляното, опитах да играя малко на клей, но след това отказах \"Ролан Гарос\", а след Уимбълдън не играх повече.Нуждаех се от операция, а когато през 2017-та година се завърнах, просто не мислех, че е подходящата година за клей. Бяхме притеснени как ще реагира коляното на смените в настилките и всички пътувания.След това през 2018-та година си казах - знаете ли какво? Отново не е подходящ момент. Имах други семейни планове, лични неща, а предната година нещата се получиха толкова добре, когато не играх на клей, така че отново пропуснах.Но през този сезон вече се завърнах на клей и имах чудесни моменти. Догодина ще играя в Париж отново. Вероятно няма да играя други турнири преди този във френаската столица, но ще бъда там, което е страхотно\", каза Федерер.", "date": "2019.11.29", "title": "Маестрото ще играе на клей единствено на Ролан Гарос"}
{"url": "https://offnews.bg/futbol/reshavat-sadbata-na-menidzhara-na-arsenal-716498.html", "text": "Ръководството на Арсенал ще проведе среща тази сутрин, на която ще вземе решение за бъдещето на мениджъра Унай Емери.“Артилеристите” снощи загубиха от Айнтрахт с 1:2 на свой терен в мач от Лига Европа и вече са в серия от седем мача без победа във всички турнири. Това е най-лошата серия за тима от 27 години и босовете на клуба днес ще търсят начина за излизане от кризата, включително и смяна на треньора.Самият наставник вижда и позитивни неща в играта на своите възпитаници. “Мисля, че надграждаме. През първото полувреме контролирахме играта и поведохме с 1:0, създавайки моменти и за втори гол. Първите пет или 10 минути от втората част бяха позитивни, отчитайки нашата игра.Загубихме обаче концентрация за 15 минути, те ни вкараха два гола и не успяхме да променим резултата. В заключителните 20 минути се опитахме да изравним, но не успяхме да създадем чисти положения в този период”, отбеляза Емери, цитиран от БГНЕС.Всички резултати от мачовете от петия кръг в Лига Европа:Група АСевиля – Карабах 2:01:0 Брайън Гил (61), 2:0 Мунас Дабур (90+2)Дюделанж – АПОЕЛ (Никозия) 0:20:1 Урош Матич (12-дузпа), 0:2 Георгиос Меркис (43)Група BМалмьо – Динамо (Киев) 4:31:0 Расмус Бенгтсон (2), 1:1 Виталий Миколенко (18), 1:2 Виктор Циганков (39), 2:2 Маркус Розенберг (48), 3:2 Ердай Ракип (57), 3:3 Вербич (77), 4:3 Маркус Розенберг (90+6)Лугано – ФК Копенхаген 0:10:1 Николай Томсен (26)Група CКраснодар – Базел 1:01:0 Ари (72-дузпа)Трабзонспор – Хетафе 0:10:1 Хайме Мата (50)Група DСпортинг (Лисабон) – ПСВ Айндховен 4:01:0 Луис Фелипе (9), 2:0 Бруно Фернандеш (15), 3:0 Жереми Матийо (42), 4:0 Бруно Фернандеш (64-дузпа)Розенборг – ЛАСК (Линц) 1:20:1 Томас Гойгингер (20), 1:1 Бьорн Йонсен (45), 1:2 Доминик Фризер (54)Група ЕЛацио – ЧФР Клуж 1:01:0 Хоакин Кореа (24)Селтик – Рен 3:11:0 Люис Морган (21), 2:0 Райън Кристи (45+1), 3:0 Майкъл Джонстън (74), 3:1 Адриен Уну (89)Група FВитория (Гимараеш) – Стандард (Лиеж) 1:10:1 Максим Лестиен (39-дузпа), 1:1 Андре Перейра (45+2)Арсенал – Айнтрахт (Франкфурт) 1:21:0 Пиер-Емерик Обамеянг (45+1), 1:1 Дайчи Камада (55), 1:2 Дайчи Камада (64)Група GОт 19:55 часаЙънг Бойс – Порто 1:21:0 Кристиан Фаснахт (6), 1:1 Винсент Абубакар (75), 1:2 Винсент Абубакар (79)Фейенорд – Рейнджърс 2:21:0 Тоорнстра (33), 1:1 Алфредо Морелос (53), 1:2 Алфредо Морелос (65), 2:2 Луис Синистера (68)Група HЦСКА (Москва) – ЛУДОГОРЕЦ 1:10:1 Клаудиу Кешеру (66), 1:1 Фьодор Чалов (75)Ференцварош – Еспаньол 2:21:0 Давид Сигер (23), 1:1 Мелендо (31), 2:1 Михал Шкварка (90+1-дузпа), 2:2 Серхи Дардер (90+6)Група IСент Етиен – Гент 0:0Олександрия – Волфсбург 0:10:1 Вут Вегхорст (45+1)Група JИстанбул Башакшехир – Рома 0:30:1 Джордан Верету (30-дузпа), 0:2 Джъстин Клуйверт (40), 0:3 Един Джеко (45)Волфсбергер – Мьонхенгладбах 0:10:1 Ларс Щиндъл (60)Група KБешикташ – Слован (Братислава) 2:10:1 Ерик Даниел (35), 1:1 Енцо Роко (75), 2:1 Адем Ляич (90+2)Спортинг (Брага) – Уулвърхемптън 3:31:0 Андре Орта (6), 1:1 Раул Хименес (13), 1:2 Мат Дохърти (34), 1:3 Адама Траоре (35), 2:3 Паулиньо (65), 3:3 Франсерджио (79)Група LАстана – Манчестър Юнайтед 2:10:1 Джеси Лингард (10), 1:1 Дмитрий Шомко (55), 2:1 Дишон Бернард (62-автогол)АЗ Алкмаар – Партизан 2:20:1 Такума Асано (16), 0:2 Сейдуба Соумах (27), 1:2 Ферди Друиф (88), 2:2 Ферди Друиф (90+2)", "date": "2019.11.29", "title": "Решават съдбата на мениджъра на Арсенал"}
{"url": "https://offnews.bg/obshtestvo/maria-gabriel-shte-obediniava-evropejski-universiteti-do-2021-shte-im-716536.html", "text": "Много високо в моите приоритети е създаването до 2025 г. на европейско образователно пространство, защото е много важно да стимулираме многоезичието. Трябва да запазим езиковото многообразие, защото зад него се крият култура, традиции, мечти и въжделения.Нека не забравяме, че само 3 процента от младите ни хора са участвали в програмата \"Еразъм\" и много ми се иска тя да стане по-приобщаваща. Трябва да наблегнем и на професионалното обучение, но и да има повече възможности за виртуална мобилност, каза българският еврокомисар Мария Габриел, цитирана от БТА, на конференцията \"Ролята на образованието за насърчаване на фундаменталните ценности на ЕС\". Тя представи на форума визията си за образованието на бъдещето като комисар по иновации, научни изследвания, образование, култура и младеж за следващия мандат на ЕК, който започва от 1 декември 2019 г.Първата инициатива е за създаването на европейски университети и в рамките на следващите три години всички заедно - академичната общност, частният сектор, младите хора, научните изследователи, ясно да ни кажат от какво се нуждаят, информира Мария Габриел. Искаме да обединим висши училища в цяла Европа, така че студенти, докторанти, преподаватели и изследователи от различни дисциплини да работят и учат заедно. Да имат възможност различните степени да бъдат придобивани безпроблемно в различни институции, в различна държава членка на ЕС - това означава учащите да бъдат потопени в образователна европейска среда, където те ще мислят за европейските предизвикателства и ще живеят в многообразието на европейския живот, обясни инициативата българският еврокомисар.Тя отбеляза, че европейските университети не са европейски само в географски смисъл, а на тях ще се разчита да запазят академичната свобода и почтеността. До февруари е отворена втората покана за участие в инициативата за европейските университети и разчитам, че и България ще намери своето достойно място в нея, изрази увереност Мария Габриел.В рамките на европейските университети, до 2021 г. искам да се създаде електронна европейска студентска карта, за да може младите хора на едно място да имат информация - преди, по време и след престоя им в чужбина, каза българският еврокомисар. Тя отбеляза, че всички знаят колко време отнема тези документи да бъдат валидирани от всяка една от идентификационните системи на университетите и целта е електронната студентска карта да облекчи мобилността, да помогне за обмена на документи и младите хора да се съсредоточат повече върху придобиването на знания. Затова е необходим \"силен\" бюджет за програмите \"Еразъм\" и \"Хоризонт Европа\", и ЕК беше достатъчно амбициозна да предложи двойно увеличение на бюджета за програма \"Еразъм\" и да предложи 100 милиарда евро за \"Хоризонт Европа\", заяви Мария Габриел.Тя обяви, че е поела ангажимент до края на първата година на мандата ѝ да се актуализира планът за действие за цифровото образование. Три са приоритетите в него - използване на цифровите технологии за преподаване и учене, развиване на цифрови компетентности и умения, и подобряване на образованието с данни и прогнозиране. Амбицията е 50 процента от всички европейски училища да бъдат включени в инициативата за европейската седмица на програмирането до края на 2020 г.Друга моя кауза е за повече жени в новите технологии, тъй като само 17 процента са жените в ИКТ, но България е на първо място в ЕС, като двойно по-висок е процентът ни на жени в ИКТ, каза Мария Габриел. Ще продължа да работя и в тази посока, увери българският еврокомисар. Тя допълни, че ще продължи да работи и за медийната грамотност, и иска децата да знаят, че има и \"една тъмна страна на интернет\", и затова ще продължи кампанията за безопасен интернет за децата. \"Успяхме да достигнем до над 17 000 училища и много ми се иска тази инициатива да продължи, като включва учителите и директорите\", отбеляза Мария Габриел. Тя каза, че трябва да се популяризира дейността на Европейския институт за иновации и технологии, който ще има специален проект за образованието и регионални инициативи за научните изследвания.Имам намерението да създам и програма \"Зелен Еразъм\" за младите хора и те да покажат как виждат техния принос за опазване на околната среда, каза Мария Габриел. И призова младите хора да дават идеи, защото има по-малко от година от започването на тази нова програма.", "date": "2019.11.29", "title": "Мария Габриел ще обединява европейски университети, до 2021 ще има електронна европейска студентска карта"}
{"url": "https://offnews.bg/zdrave/bezplatni-pregledi-za-podagra-v-umbal-sv-ivan-rilski-716514.html", "text": "Безплатни прегледи за пациенти с хиперурикемия и подагра ще се провеждат от 2 до 6 декември между 14:00 и 16:00 в Клиниката по нефрология на УМБАЛ „Св. Иван Рилски“. Инициативата е част от кампанията за популяризиране на най-честите рискови фактори, водещи до увреждане на бъбреците. Този път тя ще е под мотото „Подагра&Бъбреци. Направи връзка!“, съобщават от лечебното заведение.Необходимо е предварително записване на тел. 02/952 38 33.Инициативата е част от кампанията за популяризиране на най-честите рискови фактори, водещи до увреждане на бъбреците. Този път тя ще е под мотото „Подагра&Бъбреци. Направи връзка!“.Подаграта е метаболитно (обменно) заболяване, при което в ставите и околоставните структури се натрупват кристали на пикочната киселина. Те отключват възпалителен отговор, чиято най-честа изява е подагрозната криза.По данни от международни проучвания през последните години заболеваемостта се е увеличила двойно. Въпреки че в миналото се е смятала за „болест на кралете“, днес от нея боледуват хора от всякакви социални прослойки. Тя засяга основно мъже, над 30 години, като съотношението с нежния пол е 9:1.Известно е, че увеличеното ниво на пикочна киселина, което причинява подаграта, е сред основните фактори за бъбречни усложнения, тъй като има пряка връзка с метаболитния синдром и артериалната хипертония. Почти половината пациенти с високо кръвно налягане имат и висока пикочна киселина. Подаграта се преплита като сериозен сърдечносъдов фактор и с диабета.За последните 70 години нивото на пикочната киселина в популацията се е увеличило двойно. С 2000 процента е нараснал пък приемът на фруктоза (изходен продукт за синтез на пикочна киселина) само за 30 години. Всичко това е причина нефролози и ревматолози все по-често да поставят диагнозата „подагра“.Няма точни данни колко са засегнатите от заболяването у нас, но се смята, че те са около 1-2 % от населението. Увеличената пикочна киселина може с години да се развива безсимптомно (хиперурикемия) докато в един момент, под въздействието на определени фактори, подаграта не се отключи под формата на подагрозен пристъп. Най-често той засяга големия пръст на стъпалото. Оттам идва и името \"подагра\", което на гръцки означава „крак в капан“.Болката е толкова силна, че пациентите споделят, че не могат да търпят дори чаршаф върху крака си, не могат да стъпват, усеща се пулсиране, кожата е зачервена, лъскава. Обикновено трае 2-3 дни. „Много е важно лечението да започне веднага. Тогава и усложненията са много по-малко“, обяснява доц. Кундурджиев, който наскоро беше модератор на научна дискусия, посветена на „болестта на кралете“.Сред рисковите фактори, които могат да предизвикат подагрозен пристъп, са:- прием на диуретици, както и различни болкоуспокояващи;- прием на алкохол и най-вече бира;- стрес.Лечението зависи от етапа, в който е диагностицирана болестта. Обикновено за повлияването на хиперурикемия е достатъчно да се изготви подходящ хранителен режим от специалист (силно ограничен прием на алкохол, без тлъсти меса и вътрешности), както и увеличена физическа активност.Консервативно лечение е възможно и при наличие на подагра като в по-острите й форми то трябва да бъде придружено и с медикаментозна терапия.„Добре е да се знае, че над 50% от подагрозните кризи се предизвикват от диуретици, които се използват много често при артериална хипертония, при сърдечна недостатъчност. Много е важно при пациентите в напреднала възраст, които имат повече заболявания, терапията задължително да се назначава от квалифициран лекар“, подчертава известният нефролог и напомня резултатите от мащабно проучване, според което: 91% от поставените по интернет диагнози са грешни.", "date": "2019.11.29", "title": "Безплатни прегледи за подагра в УМБАЛ 'Св. Иван Рилски'"}
{"url": "https://offnews.bg/zdrave/ananiev-intenzivnoto-otdelenie-na-pediatriata-niama-da-bade-zakrivano-716540.html", "text": "\"Няма да бъде закривано интензивното отделение на Педиатрията\", заяви министърът на здравеопазването по време на днешния парламентарен контрол. Той посочи, че усилията на министерството са насочени към изчистване на кадровите проблеми, които стоят в момента пред интензивното отделение на Педиатрията. „Назначил съм комисия, която ще направи пълен анализ на капацитета на отделението и ще бъдат предприети всички необходими действия за привеждането му в нормален работен режим\", беше категоричен Ананиев.По-рано тази седмица, съвместно с представители на Центъра за спешна медицинска помощ – София и на болниците „Проф. д-р Иван Митев\", „Н. И. Пирогов\", „Александровска\" и Националната кардиологична болница, е създадена пълна организация – алгоритъм на действие, начин на комуникация между отделните лечебни заведения – така че на всички деца да бъде оказана адекватна и навременна медицинска помощ.И трите болници – „Пирогов\", НКБ и „Александровска\" разполагат с необходимия кадрови ресурс, апаратура и техника, за да гарантират лечението на децата. Това стана ясно от изказването на министъра на здравеопазването Кирил Ананиев от парламентарната трибуна във връзка с преустановения прием на деца в интензивното отделение на СБАЛДБ „Проф. д-р Иван Митев\".„Използвам случая, за да се обърна отново към всички родители – няма да остане нито едно дете, на което да не бъдат оказани необходимите медицински грижи. Ние имаме прекрасни лекари и лечебни заведения, които се грижат за децата\", посочи още министър Ананиев.Той припомни, че през май месец тази година правителството отпусна 1,7 млн. лв. за Педиатрията. Освен това бяха увеличени цените на основните клинични пътеки, по които работи лечебното заведение, а лимитирането на легла в детските отделения и клиники беше премахнато.От парламентарната трибуна министър Ананиев призова въпросът да не се политизира, защото са предприети всички необходими мерки за справяне със ситуацията.Относно резултатите от проверката във връзка с починалото 3-годишно дете здравният министър информира, че по-рано днес е получил втори предварителен доклад. Причината е, че все още в Изпълнителна агенция „Медицински надзор\" не са постъпили всички медицински документи по случая, в т. ч. и докладите от независимите експерти. „За съжаление се изисква още технологично време и за да бъде проверката напълно обективна, се налага срокът да бъде удължен отново\", коментира министър Ананиев пред журналисти.Пред медии министърът взе отношение и по случая с проявената спрямо лекар агресия в Окръжна болница „Св. Анна\": „Не приемам и осъждам всякакви форми на насилие към медицинския персонал в нашата страна. Върху жената е оказано и физическо, и психическо насилие, което е недопустимо за всяко уважаващо себе си общество. Очаквам от директора на „Св. Анна\" доклада по случая и веднага ще го предам на главния прокурор. Имаме споразумение с прокуратурата за съвместни действия в такива ситуации, като аз и моят екип винаги оказваме пълно съдействие\".През бюджета на МЗ за следващата година ще бъде реализирана хоризонтална политика, имаща за цел да ограничи нападенията над работещите в сферата на здравеопазването – ще бъде инвестирано във видеонаблюдение за местата в лечебните заведения, на които рискът от проява на агресия спрямо персонала е най-висок. Това стана ясно още от думите на здравния министър.", "date": "2019.11.29", "title": "Ананиев: Интензивното отделение на Педиатрията няма да бъде закривано"}
{"url": "https://offnews.bg/politika/niama-takava-darzhava-oznachavalo-niama-takava-hubava-darzhava-716533.html", "text": "Прокурорът на Софийската градска прокуратура Милен Ютеров заяви, че няма законови пречки за регистрацията на новоучредената партия на Слави Трифонов \"Няма такава държава\", предаде БНР.До две седмици ще стане ясно дали партията ще бъде вписана в регистъра на политическите партии. На заседанието днес адвокатите на формацията поискаха да бъдат уточнени два детайла - ЧЕ името на партията не е отрицание на държавността и че символът не е нарушение на законовата забрана за ползването на българското знаме в партийни символи.Според тях името \"Няма такава държава\" не е отрицание, а напротив - означавало \"Няма такава хубава държава\". Ако партията бъде допусната в политиката, държавата ще стане по-хубава, както се вижда от уставните намерения на формацията. За символът адвокатите заявиха, че ръката в синьо с трите ленти в средата с цветовете на българското знаме не е в противоречие със законовите разпоредби. От държавното обвинение нямат възражения.Съдебното решение се очаква до средата на декември. Ако съдия Татяна Костадинова откаже да регистрира партията, решението може да бъде обжалвано пред Софийския апелативен съд.", "date": "2019.11.29", "title": "'Няма такава държава' означавало 'няма такава хубава държава'"}
{"url": "https://offnews.bg/obshtestvo/kak-da-promenim-otnoshenieto-si-kam-detcata-s-razlichni-sposobnosti-716541.html", "text": "С приемането на Конвенцията на ООН за правата на детето, светът даде важно обещание преди 30 години – да направим всичко, за да защитим и утвърдим правото на тези след нас да живеят, растат, учат и да достигнат пълния си потенциал. Въпреки сериозните промени на национално ниво, децата с увреждания в България продължават да са една от най-изолираните и невидими групи в обществото.Как можем да променим това? Най-лесно би било ако сменим всеобщото разбиране и отношението си. Те не са медицински случаи, нито повод за благотворителност вдъхновена от чувство на вина. Множеството бариери и стереотипи продължават да пречат на децата с увреждания да се радват на пълните си права. Те ограничават възможностите им да развият пълния си потенциал и впоследствие на професионалната им реализация и пълноценно участие във всички сфери на живота.Изключително важна е и подкрепата за родителите и хората, полагащи грижи за деца с увреждания. Трябва да се създадат повече възможности за психологически консултации и придобиване на умения, получаването на надеждна информация за грижите, социалните и санаториални услуги и др.Смята се, че децата с увреждания в България са около 32 000, въпреки че няма пълни данни за точния им брой в страната. През учебната 2018-2019 г. 22 035 деца с увреждания и специални потребности посещават училища и детски градини. Необходими са повече инвестиции в професионалното развитие на учителите чрез повишаване на уменията им да зачитат многообразието и да оказват нужната подкрепа в процеса на обучение. Много от децата не получават и подкрепа или достъп до адаптирани учебни материали, за да могат активно и пълноценно да участват в заниманията на класа.Това са причините, УНИЦЕФ България да започне кампанията „С очи за всички“, с която цели да повиши информираността, разбирането и чувствителността в обществото, когато става въпрос за правата на децата и младите хора с увреждания. Чрез различни канали се разказват вдъхновяващите им истории за постижения и успехи, въпреки трудностите, с които се налага да се справят ежедневно.На 20 ноември 2019 г. се проведе и национален форум заедно с Българската асоциация за лица с интелектуални затруднения, посветен на младежите и младите хора с увреждания.Защото, както отбеляза по време на дискусията на форума един от присъстващите младежи – няма вие, няма те, всички ние сме едно.", "date": "2019.11.29", "title": "Как да променим отношението си към децата с различни способности"}
{"url": "https://offnews.bg/sviat/zabraniha-chlenovete-na-kongresa-na-sasht-da-vlizat-v-kitaj-716516.html", "text": "Китайското правителство е забранило на членовете на Конгреса на САЩ да влизат в страната, предаде ТАСС, цитиран от агенция \"Фокус\".Официалният представител на Министерството на външните работи в Китай Ген Шуан съобщи, че членове на Конгреса, свързани със закона за демокрация и права на човека в Хонконг, са обявени за персона нон грата и ще им бъде забранено влизане в страната.Според Шуан властите имат право да решат дали лицата ще могат да преминават границата. „Разбира се, че всички тези хора, обявени за персона нон грата, няма да могат да посетят Китай“.Мярката идва след като САЩ приеха два закона в подкрепа на продемократичните протести в Хонконг. Според единия Държавният департамент на САЩ трябва да установява дали Специалният административен район на Китайската народна република република разполага с достатъчна автономия, за да може да отговаря на специалните търговски правила на САЩ, официализиращи статута на Хонконг като глобален финансов център. Анализът ще се прави поне веднъж годишно. Подписан бе и закон, който забранява на САЩ в бъдеще да доставят сълзотворен газ, лютив спрей и гумени куршуми на полицията в Хонконг.", "date": "2019.11.29", "title": "Забраниха членовете на Конгреса на САЩ да влизат в Китай"}
{"url": "https://offnews.bg/razsledvane/d-r-asen-pachedzhiev-otgovaria-na-vaprosite-zadadeni-ot-offnews-716537.html", "text": "В материал на Вашето електронно издание под заглавие „Скандалът \"Крио сейв\" се разраства: дубайски инвестиционен фонд претендира за пробите“ от 27-ми ноември 2019 г., авторката Янка Петкова представя редица факти около случващото се с CryoSave и съдбата на съхранените биологични материали. Накрая на статията биват поставени няколко въпроса, по които бих искал да взема отношение, като все още представляващ българския клон на CryoSave и „консумиращ“ негативите от случващото се.Ето моя коментар на поставените въпроси:1) „От чисто медицинска гледна точка: aко пробите бъдат проверени още веднъж, как ще може да се удостовери, при нужда, че са на съответното лице, след като тестерните сакчета са изчерпани? Както разбрахме от разговора с проф. Елисавета Наумова, директор на обществената банка у нас, подобно размразяване би направило пробите негодни.“Моят коментар:Тъканното банкиране е силно регулирана и високо стандартизирана дейност, при която един от основополагащите принципи е пълната проследяемост на всеки един биологичен материал, от момента на пробовземането, до момента на евентуалното му използване. За да бъде обезпечена тази проследяемост, всеки банкиран материал е обозначен с уникални идентификатори, като системата за идентификация в CryoSave е изградена на 3 нива: на първото ниво, всеки донор (клиент) има уникален 10-цифрен клиентски номер, позволяващ анонимизирането му на най-ранен етап - още при пробовзимането.За клиентите на CryoSave от България, този 10-цифрен код има следния вид: 359/ХХ/ХХХХХ, където 359 е код за държавата (България), 2-те цифри след първата наклонена черта обозначават годината на раждане и пробовзимане, а последните 5 цифри са уникална, случайно генерирана комбинация. На второ ниво, на всеки 10-цифрен клиентски номер отговаря уникален общ 10-цифрен идентификатор на пробите (напр. PCBU039546). Тъй като този идентификатор вече е достатъчно защитен и абсолютно анонимен, то той може да се използва например при комуникацията на лабораторни резултати с трети страни (други лаборатории, клиники и пр.).На трето ниво, тъй като всяка единица обработен и замразен материал от конкретен донор (клиент) обикновено е разпределена в 2 части, то двете части имат също така уникални идентификатори, които освен всичко, указват и точната локация на всяка част (криосак или криоепруветка), съответно в кой No. криотанк, кой пореден рак и накоя позиция в него се намира.Връщайки се на първото ниво, десетцифреният клиентски номер (идентификатор) е своеобразен „ключ“ към донорското досие, поддържано в т.нар. „донорски регистър“ (вид електронна база-данни/ЕБД), какъвто е задължена да поддържа всяка една тъканна банка, в т.ч. CryoSave и полската Famicord/PBKM.Доколкото г-жа Петкова цитира Сара Ал-Хаджали и говори за „клиентски данни“, то тук се имат предвид именно данните от донорския регистър на CryoSave. Когато български или друг клиент на CryoSave отправи запитване към полската PBKM/Famicord, дали пробите му биват съхранявани при тях, това, което PBKM могат да направят е именно да влязат с „ключа“ в лабораторната част на донорския регистър на CryoSave и да локализират пробата(ите).Това е напълно достатъчно за потвърждение, че съответната проба(и), към момента се намира и бива криосъхранявана от PBKM/Famicord. По този начин се избягва всякаква допълнителна и ненужна (а и рискова!) манипулация на криотанковете с биологичните проби. Т. е., не знам от кого г-жа Петкова е чула за „изчерпани тестерни сакчета“, но допълнително тестване изобщо не се налага и не се прави в случая. Системата за анонимизация и идентификация е достатъчно надеждна и доказала се през годините. Допускам и даже съм сигурен, че обществената банка у нас няма толкова софистикирана ситема за поддържане на донорски регистър, така че казаното от проф. Наумова не е задължително да се отнася за случая.Също така, цитирайки (не зная доколко точно!) Сара Ал-Хаджали, г-жа Петкова казва, че „полската банка е получила копия на всички клиентски данни, въпреки че е само подизпълнител за съхранение“ Тук е важно следното: нека не забравяме, че към момента, PBKM има физически контрол върху пробите (вкл. върху българските проби) и ако на някой донор/клиент му се наложи да използва пробата си, то именно PBKM следва да отпусне пробата за лечение, което е стандартизиран процес, изискващ допълнителни изследвания, кондициониране, комуникация с лечебното заведение и пр. Няма как PBKM да отпусне една проба, ако преди това не може да я локализира, изследва, кондиционира и т.н.Поради това, достъпът на PBKM до лабораторната част на базата-данни на CryoSave категорично е било неотменимо предварително условие за преместването на пробите. Доколкото знам, PBKM не е получавала от CryoSave достъп до данните за контакт с клиентите на CryoSave. Когато обаче последните се свържат по своя воля с PBKM, например за да поискат потвърждение за това, че пробите им са при тях, то това е доброволен акт на клиентите. Друг е въпросът, че това дава свобода на PBKM да се опитват да „откраднат“ всеки клиент, с когото вече са в контакт по негова воля. Нека всички клиенти на CryoSave България знаят, че при всички случаи, договорите им следва да бъдат изпълнени и то за срока, за който са сключени, без това да е обвързано с каквито и да било допълнителни анекси или плащания, към когото и да било друг - нито с PBKM, нито с дружеството на Сара Ал-Хаджали.2) Какви гаранции има изобщо, че тези проби не са компрометирани, след като полската банка не се ангажира да потвърди това?Гаранции има затова, че обработените от CryoSave (или от Biosckin за клиентите ни от м. юни и юли т. г.) проби отговарят на вътрешните критерии на биобанката за съхранение. От друга страна, споменатите критерии на биобанката дефинират минимален клетъчен брой за определени клетъчни популации, минимална жизненост (в %) на замразените клетките (преди замразяването), както и това, че материалът е свободен от вирусна контаминация с причинителите на някои инфекции (напр. HIV I/II, хепатит В и С и др.).Гаранции затова, че пробите не са погинали или жизнеността им не е била засегната от процеса на преместване има дотолкова, доколкото този процес (както впрочем се посочва и в статията) е протекъл „под супервизията на швейцарските и полските компетентни власти, при спазване на европейските директиви за качество и безопасност“.Иначе, нито за PBKM, нито за дружеството на г-жа Ал-Хаджали не е икономически смислено, нито достатъчно лесно от практическа гледна точка, да изследват и потвърждават годността на всички отделни проби. Това просто няма как да се случи. Бих искал да подчертая също така, че пригодността на всеки отделен материал за трансплантация бива преценявана само и изключително от трансплантационния екип, който евентуално би използвал пробата и е нещо, доста по-различно от критериите на биобанките за съхранение.3) Могат ли българските власти да предотвратят поредното преместване на пробите на българските клиенти от неизвестен дубайски фонд? След като са декларирали, че правомощията на ИА \"Медицински надзор\" се ограничават в пределите на държавата.Естествено, че подобно очакване от българските власти е нереалистично. Нека не забравяме, че макар биобанкирането да е чувствителна и силно регулирана, лицензионна дейност, клиентите на CryoSave са избрали и сключили договори именно с тази банка по собствена воля, за което родилките са подписали и съответно информирано съгласие.Преместването на съхраняваните биологични материали, само по себе си, нито нарушава някоя конкретна национална или международна норма, нито следва да се разглежда задължително, като „проблематично“, от практическа гледна точка. Представите на клиентите за „сигурно“ или „качествено“ са силно субективни, особено ако бъдат асоциирани с конкретна държава (напр. „в Швейцария е по-сигурно, а в Полша е по-некачествено“).В крайна сметка, за донорите/клиентите е важно не толкова, къде биват съхранявани биологичните материали, а просто да бъдат съхранявани според стандартите и добрите практики и да могат да бъдат предоставени, когато се налага. Всъщност, към момента тези условия категорично не са нарушени. Проблемна е по-скоро комуникацията страна на CryoSave, макар българският клон („ТБКЦБ“) да направи всичко по силите си, за да изясни ситуацията за клиентите си.4) Каква защита на личните данни могат да имат клиентите на Крио сейв, след като се оказа, че те са били предоставяни на всяка страна, с която фалиралата банка е сключила договор?Засегнах този въпрос в последния пасаж на коментара ми към първия въпрос. Все пак, ще подчертая отново, че осигуреният от CryoSave достъп за PBKM до (подчертвам!) лабораторната, т.е. вече анонимизираната част от донорския регистър е било по-скоро неизбежно.Намирам по-скоро за странна договорката с инвестиционен фонд като Myrisoph, който не е тъканна банка и не е част от бранша. Междувпрочем, ние от българския клон на CryoSave узнахме за това едва сега и то от клиентите и пресата. Не бих искал да омаловажа също така факта, че разиграващата се в момента „битка за потенциални бъдещи клиенти“ между PBKM и новорегистрираната в Швейцария CSG-BIO е най-малкото неприемлива и грозна. Бих искал също така да подчертая, че управляваното от мен досега дружество няма, не е било в позицията да има и не е имало в нито един момент каквото и да е отношение към договореностите между CryoSave (Швейцария), PBKM и Myrisoph/CSG-BIO.5) Каква отговорност ще понесе Асен Пачеждиев, бившият директор на българския клон на Крио сейв, за това, че е подвел 7500 души, чиито проби и лични данни се \"разхождат\" из Европа, без знанието и разрешението на собствениците им?Настоявам незабавно да премахнете този текст от статията и ако не го направите, в най-кратък срок ще потърся правата си в съда. Причината е, че така поставен този начин, въпросът директно създава внушението, че аз и моите колеги сме „подвели“ клиентите си. Това, по никакъв начин не е вярно. Стандартният договор на „ТБКЦБ“ЕАД / CryoSave България принципно не предвижда задължение, съхраняваните проби да не бъдат местени или да бъдат съхранявани на определено място.Действително, в една част от договорите (тези от периода 2015 – 2019 г) е споменат адресът на криолабораторията в Женева (Швейцария), но е добавено „или в друга своя акредитирана структура“, без да се уточнява къде и в коя държава (напр. пробите на българските клиенти до месец юни 2015 г. се съхраняваха в Белгия и Холандия). Т.е., договорите не предвиждат искане на разрешение за преместване от клиента. Такава е и общоприетата практика в бранша.Бих искал също така, да напомня на авторката, че „ТБКЦБ“ ЕАД е дъщерно дружество/български клон на Esperite/CryoSave. Аз и моите колеги сме били служители (към момента в оставка!), а не собственици на дружеството. Естествено, решенията за преместване на пробите и пр. са вземани на друго място и никой не е искал нашето мнение (което между другото е силно отрицателно!) за тези решения.Що се отнася до навременното информиране на клиентите, фактите са следните:След като около месец изчаквахме хармонизирана корпоративна комуникация с клиентите, такава не беше „спусната“ от Централата. Затова, на 18-ти юни т. г., по наша инициатива и вероятно против волята на собственика, информирахме всички над 7 000 клиенти у нас, както и българските здравни власти, за промените в CryoSave.Единственият възможен начин за едновременна и бърза комуникация беше електронната поща, като това е отразено и като начин за комуникация с клиентите в стандартния ни договор. Разбира се, много от клиентите ни, по една или друга причина не са получили или не са прочели тази първа информация. Впоследствие, от Централата на няколко пъти изпратиха до клиентите противоречива и нескопосано преведена (вероятно с Google Translate) на български език информация. Това, наистина доведе до объркване и безпокойство.Към края на м. юни, офисът на Централата на CryoSave в Женева се премести на нов адрес и практически прекрати каквато и да било комуникация с местните офиси по държавите, както и с клиентите на Компанията. На 3-ти юли беше прекратен достъпът на всички местни офиси до донорския регистър (=клиентската база-данни), което практически ни „върза ръцете“ и ограничи силно възможността ни, да обслужваме клиентите си. През м. октомври, централният сървър на Esperite престана да поддържа местните електронни страници на компанията в различните държави, както и служебните ни имейли.В тази обстановка, никой в CryoSave, oсвен българския клон от структурата, не отговаряше на запитвания и не вдигаше телефони. Стигна се дори до ситуация, в която клиенти на CryoSave от съседни държави (Сърбия, Македония) са се обаждали за информация тук, при нас. Сега клиентите получават имейли от CSG-BIO или участват в срещи с PBKM, за които ние не сме били уведомявани и разбираме post factum от клиентите и от медиите.По отношение на личните данни на клиентите: Лесно доказуемо е, че аз и служителите на представляваното от мен дружество сме подавали данни на български донори/клиенти единствено в донорския регистър (= корпоративната база-данни) на CryoSave и никъде другаде. Накрая, но не на последно място, поради моето и на моите колеги категорично несъгласие с действията на ръководството на Esperite/CryoSave, в началото на м. август Съвета на директорите на „ТБКЦБ“ ЕАД, вероятно в противоречие с волята на собственика, взе решение да поиска отнемане на разрешението на дружеството за дейност по трансплантация, с което създаде прецедент в административната практика у нас. В края на м. август, закрихме офисите на дружеството и освободихме персонала, с цел да предотвратим натрупване на задължения. Освен това, съдействахме на ИА „Медицински надзор“ за осъществяване на контакт с PBKM, както и с отговорните здравни власти в Швейцария.С уважение,д-р Асен Пачеджиев, дм, Изпълнителен и медицински директор в оставка, „ТБКЦБ“ ЕАД/CryoSave България", "date": "2019.11.29", "title": "Д-р Асен Пачеджиев отговаря на въпросите, зададени от OFFNews"}
{"url": "https://offnews.bg/zvezdi/slanchevi-ochila-na-dzhon-lenan-otivat-na-targ-716542.html", "text": "Кръгли слънчеви очила на Джон Ленън и получен от Ринго Стар билет за паркиране, които били съхранявани от бивш шофьор на \"Бийтълс\", ще бъдат изложени на търг на интернет сайта на \"Сотбис\" следващата седмица, предаде Франс прес, цитиран от БТА.Бившият шофьор Алън Херинг, който работел за двама от членовете на легендарната група - Ринго Стар и Джордж Харисън, заяви, че решил да се раздели с тези вещи и да съхрани единствено \"спомените\".Херинг съхранил билет за паркиране на стойност 2 британски лири, издаден на 25 април 1969 г. пред седалището на звукозаписната компания \"Епъл рекърдс\", основана от \"Бийтълс\". Смачканият къс хартия в кафеникав цвят е оценен на 1500 лири.Слънчеви очила, оставени от Джон Ленън на задната седалка в мерцедеса на Ринго Стар през 1968 г., също ще бъдат предложени за продажба.\"Те са неотменима част от имиджа на Ленън от средата на 60-те години на миналия век до смъртта му\", отбеляза експертът по книгите и ръкописите в \"Сотбис\" Гейбриъл Хийтън.\"Той няколко пъти промени стила си. Онова, което остана непроменено, са слънчевите очила. Ако искате да направите карикатура на Джон Ленън, изображението му ще е с дълга коса и слънчеви очила\", допълни той.Херинг поясни, че навремето в шофирания от него автомобил се качили Ринго, Джордж и Джон.„Когато Ленън излезе от колата, забелязах, че е оставил слънчевите си очила на задната седалка и че едното стъкло се е отделило от рамката“, разказа бившият шофьор.„Попитах Джон дали иска да ги поправя. Той ми каза да не се безпокоя, защото ги носи заради имиджа си. Не ги поправих. Те са във вида, в който Джон ги остави. За мен спомените от този специален период от живота ми с групата \"Бийтълс\" са по-важни, отколкото свързаните с нея вещи, които съм съхранил\", допълни той.", "date": "2019.11.29", "title": "Слънчеви очила на Джон Ленън отиват на търг"}
{"url": "https://offnews.bg/obshtestvo/vik-pernik-s-novo-predlozhenie-za-suhia-rezhim-voda-samo-vednazh-v-d-716538.html", "text": "Като мярка срещу проблема с безводието ВиК-Перник е предложило преди седмица нов режим - вода да се пуска за седем часа само веднъж в денонощието в часовете между 15 и 22 ч, обяви министърът на регионалното развитие и благоустройството Петя Аврамова пред депутатите.От 11 ноември жителите на гради имат вода десет часа на ден - пет сутрин и пет вечер. Аргументът за промяната е, че този режим ще е по-ефективен, тй като ще намалеят авариите по старата и амортизирана мрежа. Днес Аврамова призова кметът на Перник да одобри новия воден режим, докато навън гражданите на града протестират и искат оставките на всички, ангажирани с проблема.Аврамова си спести отговора на въпроса кой е виновен за водния режим, само посочи, че има забавяне в действията на ВиК оператора по ограничаване на водоползването. В интервю пред OFFNews министърът на екологията в първия кабинет на Борисов , че \"ВиК операторът има интерес да подава вода на промишлените абонати, тъй като има приходи от тях\". Петя Аврамова обясни още, че се мисли за инвестиции, за да се намали . Активността по темата започна още от рано с казаното от областния управител на Перник Ирена Соколова, която обяви пред протестиращите, че проверки са установили неправомерно отклоняване на огромни водни количества от водосборния район на язовир \"Студена\". А кметът на града Станислав Владимиров съобщи, че водният режим дава резултат. ", "date": "2019.11.29", "title": "ВиК-Перник с ново предложение за сухия режим - вода само веднъж в денонощието за 7 часа"}
{"url": "https://offnews.bg/bojni/andi-ruis-prizova-fenovete-elate-i-me-podkrepete-v-revansha-sreshtu-d-716528.html", "text": "Световният шампион в тежката категория на професионалния бокс Анди Руис младши заяви, че ще направи всичко възможно, за да запази титлите си в предстоящия реванш с Антъни Джошуа.Двамата ще се изправят един срещу друг на 7 декември в Саудитска Арабия. Мексиканецът шокира Джошуа на 1 юни в \"Медисън Скуеър Гардън\" в Ню Йорк, за да му нанесе първа загуба в професионалната кариера и да вземе шампионските пояси на IBF, WBA, WBO.\"В момента медитираме, подготвяме се да сме по-резки на ринга и също така тренираме. Ние визуализираме битката и как да победим.Обръщам се към всички мои фенове, моля ви, елате и ме подкрепете. Това ще бъде голяма битка, това е \"Сблъсък на дюните\".Ние сме две големи момчета, които ще се бият помежду си, за да определят световния шампион в тежката категория.Той ще се опита да ми отнеме коланите, така че ще направя всичко възможно, за да го победя, и ще го направя заради моите сънародници.Те могат да очакват да видят някой, който не се предава и прави всичко възможно, за да спечели. Бог желае, ние да вземем тази победа\", каза Руис.", "date": "2019.11.29", "title": "Анди Руис призова феновете: Елате и ме подкрепете в реванша срещу Джошуа"}
{"url": "https://offnews.bg/futbol/kamata-pozdravi-barselona-za-120-ata-godishnina-na-kluba-716563.html", "text": "Легендата бъгарския футбол и Барселона Христо Стоичков не пропусна да поздрави каталунците за 120-годишнина, която отбелязват днес.Камата използва официалния си профил в социалната мрежа Инстраграм, където публикува видео, по време на което с гордост показа своя фланелка на тима.\"Фенове, симпатизанти, играчи, членове на клуба, директори, поздравления! Днес е много важен ден! 120 години история! Затова нося тази фланелка толкова близо до сърцето си, тя ме е правила щастлив! Благодарение на вас! Напред Барса и напред Каталуния!\", казва Стоичков във видеото.В историята си каталунците са ставали 26 пъти шампиони на Ла Лига. Във витрината им с трофеи има още 5 купи от Шампионската лига, 30 Купи на Краля и 3 отличия от Световното клубно първенство.Барселона е единственият клуб в света, който за един сезон печели 6 отличия. Като капитан на тима тогава Карлес Пуйол става единственият футболист вдигал шест отличия. \"Блаугранас\" имат и два требъла в историята си - постижение, с което не може да се похвали друг клуб.Шестима футболисти на клуба са печелили най-престижната индивидуална награда - \"Златната топка\". Луис Суарес, Йохан Кройф, Ривалдо, Роналдиньо, Христо Стоичков и Лионел Меси, който има пет отличия. Като част от каталунския клуб Меси има и спечелени шест награди \"Златна обувка\" за голмайстор №1 в Европа.", "date": "2019.11.29", "title": "Камата поздрави Барселона за 120-ата годишнина на клуба"}
{"url": "https://offnews.bg/sviat/ofitcialno-intcidentat-v-london-e-teroristichna-ataka-716566.html", "text": "Мъж е застрелян от полицията в района на Лондон бридж, след като е намушкал няколко души преди това. Британската полиция определи инцидента като терористична атака.Във видео, разпространено в интернет, се вижда мъж, очевидно заподозреният, да се бори с хора на мястото. Докато се опитва да стане, е улучен от куршум и се срутва на земята. Човек в костюм се отдръпва от него, след като вижда, че падналият държи голям нож. Чуват се поне два изстрела, минувачите започват да крещят, като един от тях се провиква: „Те са го убили.“Полицията евакуира близката метростанция и отцепи района на пазара, а магазините и предприятията бяха евакуирани. Други кадри показват, че полицаи са се прицелили в един бял камион, няколко от тях са обградили превозното средство.Нийл Бау, ръководител на полицейската полицейска служба, заяви, че към 14 ч. днес полицията е била сигнализирана за намушкване в район близо до Лондонския мост. Службите за спешна помощ и полицейски служители са се отзовали незабавно на мястото на инцидента.Заподозреният за нападението мъж е застрелян от спецчастите и е починал на местопрестъплението. Те са получили сведения, че е имал жилетка с експлозиви, но устройството се оказало фалшиво.Полицейският шеф обяви, че категорично атаката е обявена за терористично нападение и че винаги при подобни сигнали се действа като при терористичен акт.Филип Крауч, 57-годишен търговец на пазара в Бъроу и очевидец на инцидента, разказва пред изданието: „Хората тичаха през паркинга, крещят и крещят. Беше хаос. Шумът от виковете беше необичаен, никога не съм чувал нещо подобно. Просто са изпаднали в паника“.Той е очевидец и на терористичната атака от 2017 г., работел е през нощта тогава, а днес казва, че си е върнал ужасни спомени.Друг свидетел, Зак Шутър, обяснява, че полицаите почти са го повалили, докато са тичали към мястото на инцидента, а много коли фучали със сирените с пълна скорост.Премиерът Борис Джонсън заяви, че е информиран за нападението и благодари на полицията и на всички аварийни служби за незабавната им реакция.Кметът на Лондон Садик Кхан също благодари на служителите, както и на свидетелите на ужасяващото нападение, които рискуваха собствената си безопасност този следобед. Той призова всички лондончани да останат бдителни и да докладват на полицията за всичко подозрително. Допълнителни полицейски служители патрулират из Лондон след атаката.Тобиас Елууд, бившият министър на отбраната, който спомогна за справянето с терористична атака пред парламента през 2017., написа в Туитър, че днешният инцидент е \"рязък спомен за опасните и разнородни заплахи, срещу които продължаваме да се изправяме, но също и за невероятната смелост и и професионализма на нашите служби за спешна помощ при толкова бързото приключване на този инцидент \".Нападението идва седмици, след като терористичната заплаха в Обединеното кралство бе променена от тежка до значителна, което означава, че са възможни допълнителни атаки.Заместник-комисарят Нийл Бау заяви, че службите все още работят по около 800 контратерористични разследвания след нападението над Уестминстър през март 2017. Тогава бяха убити 8 души, а нападателите бяха застреляни от въоръжена полиция.Атаката, която бе третата поред ислямистка жестокост, ударила Великобритания през 2017., наложи поставянето на бариери на Лондонския мост и на други големи прелези.", "date": "2019.11.29", "title": "Официално: Инцидентът в Лондон е терористична атака"}
{"url": "https://offnews.bg/sviat/cheren-petak-v-haga-mnozhestvo-raneni-pri-napadenia-s-nozh-izdirva-s-716567.html", "text": "Много хора са ранени при нападения с нож на главната търговска улица на Хага в петък вечерта, предаде Асошиейтед прес / Associated Press/.Полицията уточнява, че инцидентът се е случил сред тълпите от хора, струпани за покупки на стоки от разпродажбите в Черния петък.В изявление полицията в Хага се казва, че се търси мъж на около 45-50 години, в сив костюм за джогинг.Говорителката на полицията Маридже Кайпър коментира пред агенцията, че няма яснота дали нападението е било терористичен акт. Към момента повече подробности не се съобщават.", "date": "2019.11.29", "title": "Черен петък в Хага: множество ранени при нападения с нож, издирва се мъж в анцуг"}
{"url": "https://offnews.bg/politika/amerikanskiat-poslanik-govori-za-otnosheniata-sas-sasht-i-za-sreshtata-716491.html", "text": "Публична реч ще изнесе американският посланик Херо Мустафа в столичния хотел \"Балкан\". Речта е озаглавена „Американско-българските отношения: Следващите 30 години“.В словото си дипломатът ще разкаже и подробности за срещата между премиера Бпойко Борисов и президента Доналд Тръмп, която се проведе преди дни във Вашингтон.Събитието е организирано от Атлантическия клуб и ще продължи тридесетилетната традиция новите посланици на САЩ в България за започват своя мандат с публично изказване пред организацията.Подробности - .", "date": "2019.11.29", "title": "Американският посланик говори за отношенията със САЩ и за срещата с Тръмп"}
{"url": "https://offnews.bg/temida/sadat-v-plovdiv-ostavi-dvojnia-ubietc-zad-reshetkite-716564.html", "text": "Йордан Таков, който на 26 ноември застреля Васил и Христо Ботеви, остава зад решетките с постоянна мярка за неотклонение, реши Окръжният съд в Пловдив.Той уби бащата и сина в цех за рециклиране на кафе-машини. Днес обаче в съдебната зала той заяви, че е бил принуден на неизбежна самоотбрана и затова е стрелял в двамата.Прокуратурата оспори версията за неизбежна самоотбрана и приложи доказателства.Йордан Таков призна, че е извършил убийствата, освен това той сам се бил обадил на тел. 112 да съобщи за тях и сам се е предал на полицаите. В двете жертви той е стрелял общо 6 пъти, по главата на по-възрастния са открити и следи от удар с тъп предмет.", "date": "2019.11.29", "title": "Съдът в Пловдив остави двойния убиец зад решетките"}
{"url": "https://offnews.bg/futbol/polovinkata-na-popeto-likuva-sled-vcherashnite-reshenia-na-izpalkoma-n-716495.html", "text": "Половинката на Ивелин Попов - Елена Паришева изрази своята радост, след като стана ясно, че Йордан Лечков вече няма да е вицепрезидент на БФС.Бившата попфолк изпълнителка пусна пост в социалните мрежи, в който демонстрира удовлетворението си от вчерашните решения в родния футболен съюз.Публикацията от Елена Паришева ясно подсказва, че навярно действително е имало големи пререкания между вече бившия капитан на \"трикольорите\" и Йордан Лечков.\"Днес е като 10.11 през 89-ата... \"Ветрилото\" се разтваря и рано или късно справедливостта възтържествува. Жалко за толкова много поколения таланти, които бяха похарчени, в името на определени \"личности\"!!!! Честито, България! Сега вече може и да вярваме\", написа тя в социалните мрежи.", "date": "2019.11.29", "title": "Половинката на Попето ликува след вчерашните решения на Изпълкома на БФС"}
{"url": "https://offnews.bg/futbol/bosat-na-fifa-iska-nov-turnir-v-afrika-716531.html", "text": "Президентът на ФИФА Джани Инфантино излезе с предложение за създаде нов турнир в Африка.\"Според мен е нужно да се съберат 20-те най-добри клуба в Африка и да им се даде възможност да се обединят в единна арфиканска лига.Такъв проект може да гарантира доход в порядъка на 200 милиона долара. Този турнир може да влезе в топ 10 на света.Ако се съберат достатъчно средства, то може във всяка африканска държава да се построи по един стадион от международна класа.Имам желание да направим африканският футбол по-добър. Ще обезпечим развитието и на африканските съдии и тяхното ниво ще бъде повишено\", каза Инфантино.", "date": "2019.11.29", "title": "Босът на ФИФА иска нов турнир в Африка"}
{"url": "https://offnews.bg/politika/kazusat-s-pediatriata-predizvika-sporove-po-vreme-na-parlamentarnia-ko-716518.html", "text": "ГЕРБ отхвърли предложението на левицата за изслушване на здравния министър Кирил Ананиев за спирането на спешния прием в Специализираната болница за активно лечение на деца. Депутатът от БСП Драгомир Стойнев обвини управляващите, че „пазят“ министъра на здравеопазването от отговори. Председателят на Комисията по здравеопазването Даниела Дариткова репликира, че подобна възможност е била дадена, но предложение за включване на такава точка в дневния ред от страна на БСП не е било направено. Тя допълни, че единственото, което е факт, е че интензивното отделение на СБАЛДБ „Проф. Иван Митев“ е затворено и спешните ситуации са пренасочени към „Пирогов,“, „Александровска“ и Трета градска болница.По-късно министър Ананиев даде информация от трибуната на парламента за мерките, които са взети по проблемите с детската болница. Той призова случаят с починалото дете да не се политизира. Ананиев обясни, че е организирал спешното лечение на децата, като те се пренасочват към \"Пирогов\", Националната кардиологична болница и \"Александровска\".Припомни, че след протестите на лекарите и сестрите са увеличени цените на педиатричните клинични пътеки, осигурени са и допълнителни средства за увеличаване на възнагражденията.От БСП не останаха доволни от отговора на министъра, защото според тях проблемите в Педиатрията са актуални и за цялото здравеопазване.Председателят на парламента Цвета Караянчева обяви, че ако левицата настоява, може да поиска изслушване на министъра следващата седмица.Специализираната болница по детски болести \"Проф. Иван Митев\" спря спешния прием на пациенти заради липса на достатъчно специалисти, които да поддържат графика на интензивното ѝ отделение, след като двама анестезиолози подадоха молби за напускане, а лекарката, прегледала починалото впоследствие дете, беше временно отстранена.Министър Ананиев нареди други три болници да поемат спешните случаи при децата. Започна и проверка, за да се установи от какви специалисти и оборудване има нужда в детската болница, за да бъде гарантиран нормалният й ритъм на работа.", "date": "2019.11.29", "title": "Казусът с Педиатрията предизвика спорове по време на парламентарния контрол"}
