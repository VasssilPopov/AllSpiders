{"url": "https://offnews.bg/obshtestvo/fandakova-pri-patriarh-neofit-iska-manastirska-zemia-za-stroezh-na-uc-682281.html", "text": "Кметът на София Йорданка Фандъкова и Негово Светейшество патриарх Неофит обсъдиха възможността за изграждане на училища на църковни имоти, съобщиха от Столична община. Фандъкова и игуменката на Драгалевския манастир сестра Серафима запознаха патриарх Неофит с идеята за изграждане на училища на терени на манастира. Те се намират в кварталите „Манастирски ливади –изток“, Кръстова вада“ и „Витоша ВЕЦ- Симеоново“ и са собственост на манастира. Като свободно избираем предмет в двете училища ще се изучава религия.От Патриаршията увериха столичния кмет Фандъкова, че въпросът ще бъде обсъден от Светия синод в най-скоро време. На срещата присъстваха кметовете на район Лозенец – Любомир Дреков и на район Триадица – Николай Терзиев.  написа на страницата си във фейсбук Фандъкова. ", "date": "2018.06.08", "title": "Фандъкова при патриарх Неофит, иска манастирска земя за строеж на училища"}
{"url": "https://offnews.bg/analizi-i-komentari/takiva-hora-veche-niama-da-vidite-po-televiziata-682267.html", "text": "Антъни Бордейн си е отишъл...На 61.В една от сериите на великото си предаване той каза - \"Не ме е страх от смъртта. Ако разбера, че съм неизлечимо болен, ще се върна отново към твърдите наркотици\"...На 61 последният пънкар на телевизията е сложил край на живота си в хотелската си стая в Страсбург.Помнете го, защото няма да видите повече подобни хора по телевизията.Помнете хулигана, който разказваше за това как му се струвало интересно да обесят английското кралско семейство...Или как Европейския съюз е организация с фашистки регулации.Или как сравняваше турското кафе с крек, а в Румъния бе обявен за персона нон грата, защото се присмиваше на комичнатат им туристическа инвенция, свързана с граф Дракула.Помнете всичко това и пийте по едно за Тони Бордейн.Политкоректната морална полиция би изревала силно, ако тук имахме подобен човек тук, в България.Може би БХК щяха да го съдят през ден...Но ние няма да имаме, за радост на посредствената среда.Вместо това ние си имаме наши водещи, които са толкова смешни и непринудени, че част от българите спряха да гледат телевизия и изхвърлиха телевизорите си.Светла ви памет, мистър Бордейн!Знам, че там, горе, където отивате, ще се съберете с приятни люде като Кърт Кобейн, Сид Вишъс, Франк Запа, Чарлз Буковски.С вашата смърт си отива и телевизията.Светла ѝ памет и на нея...Б. ред. - ", "date": "2018.06.08", "title": "Такива хора вече няма да видите по телевизията"}
{"url": "https://offnews.bg/sviat/i-pol-makkartni-izleze-s-priziv-kravata-penka-da-bade-spasena-682283.html", "text": "И сър Пол Маккартни от легендарните \"Бийтълс\" излезе с призив кравата Пенка да бъде спасена.Ще бъде чудесно, ако тази бременна крава бъде помилвана. Тя не е направила нищо лошо. Ако сте съгласни, подкрепете ни, написа в официалния си Facebook профил Маккартни и публикува линк къмЕдинствената неточност в посланието на гениалния музикант всъщност е твърдението му, че Пенка е бременна. Във вторник Областната дирекция по безопасност на храните в Кюстендил уточни, че Пенка не е бременна.Изпълнителният директор на Българската агенция по безопасността на храните Дамян Илиев ще вземе окончателното решение по От пресцентъра на БАБХ обаче вече изрично подчертаха, че \"по европейското и българско законодателство всяко живо животно, влязло в Европейския съюз от трета страна без документи, трябва да се конфискува и унищожи, за да се предотврати евентуална зараза и да се защити индустриалното производство на страната.\"А в Брюксел днес говорител на ЕК също коментира казуса с Пенка:\"Има правила за случаи, в които животни от трета страна влизат в ЕС. Това засяга Пенка. Сега Пенка е обратно в България и националните власти са длъжни да установят чрез различни тестове дали тя е здрава и може да се събере с другите крави във фермата. Всяко потенциално заразяване или заболяване, което Пенка или друга крава биха могли да имат, не може да бъдат изключени веднага. Точно затова е критиката. Нужно е време те да се проявят\" - заяви говорителят на Еврокомисията Ана Кайса Итконен, цитирана от БНТ.Съдбата на кравата Пенка се следи от редица авторитетни западни и руски медии. Репортаж на БНТ за Пенка беше поискан за разпространение от водещи телевизионни канали като BBC, ARD, France Télévisions, чешката и румънската обществена телевизия.", "date": "2018.06.08", "title": "И Пол Маккартни излезе с призив кравата Пенка да бъде спасена"}
{"url": "https://offnews.bg/obshtestvo/angelkova-kraj-na-razpilenite-shtenderi-sas-stoka-na-krajbrezhnata-al-682278.html", "text": "Тази година няма да има разпилени щендери със стока, заемаща крайбрежната алея на Слънчев бряг. За контрола ще разчитаме на съдействие от МВР - според техните компетенции.Това заяви министърът на туризма Николина Ангелкова след среща с министъра на вътрешните работи Валентин Радев, главния комисар Младен Маринов, представители на областните контролни институции и местната власт в Бургас.Очакваме много повече туристи, това изисква и много по-добра организация, коментира Ангелкова.Само в Слънчев бряг са поставени близо 300 камери, които ще подпомагат охраната на курорта, съобщи тя.Вътрешният министър Радев уточни, че само в Бургаска област ще бъдат командировани 757 полицаи за летния сезон.Вече са договорени и смесените екипи с румънски, чешки и германски полицейски служители, които ще патрулират в курортните центрове.", "date": "2018.06.08", "title": "Ангелкова: Край на разпилените щендери със стока на крайбрежната алея на Слънчев бряг"}
{"url": "https://offnews.bg/volejbol/mechtan-start-za-volejbolistite-ni-v-iaponia-682263.html", "text": "Мъжкият национален отбор започна по мечтан начин третия турнир от Волейболната лига на нациите в Осака, Япония. \"Лъвовете\" надиграха домакина на надпреварата с 3-0 гейма (25-14, 25-21, 29-27). Най-оспорван се оказа третият гейм, в който резултатът беше равен до 27-27.Сервис в аут на японците отново даде точка аванс на волейболистите ни за 28-27, а при последвалото разиграване състезателите водени от Пламен Константинов показаха отлична игра в защита и след мощна атака на Валентин Братоев стигнаха до третия си успех в Лигата.По-рано днес Полша се справи с Италия с 3-2 (25-17, 21-25, 25-17, 29-31, 15-10).В събота от 6:40 ч.сутринта българско време „трикольорите“ излизат срещу Италия. Срещата ще бъде предавана пряко на фейсбук страницата на Max Sport 1.От 15 до 17 юни сблъсъците от най-комерсиалната надпревара се пренасят във Варна, където националният отбор ще очаква гореща подкрепа от емблематичните фенове в морската ни столица.Тогава в зала „Конгресна“ в Двореца на културата и спорта волейболистите ни се изправят срещу олимпийския шампион Бразилия, триумфиралия на Евроволей 2015 в София Франция и бронзовия медалист от последното издание на Световната лига Канада.", "date": "2018.06.08", "title": "Мечтан старт за волейболистите ни в Япония"}
{"url": "https://offnews.bg/ikonomika/fibank-sas-spetcialni-predlozhenia-kam-klientite-si-za-25-ata-godishni-682268.html", "text": "Тази година Fibank (Първа инвестиционна банка) чества четвърт век от създаването си. По този повод банката предлага на клиентите си промоционални юбилейни оферти по кредитни и депозитни продукти.\"За своите 25 години от създаването си Fibank се доказа като клиентски ориентирана и иновативна банкова институция, която предлага гъвкави кредитни и депозитни продукти и услуги при високо ниво на обслужване. Кампанията с юбилейни предложения ще продължи и през остатъка от годината, като се предвиждат нови и различни атрактивни оферти\", се казва в съобщение на банката.Първата поредица от промоционални предложения, валидни в периода 06.06.2018 г. до 06.08.2018 г., включва:Промоционалните лихвени условия по депозити са приложими и за „Моят депозит“ - електронен депозит за физически лица, с възможност за откриване и управление на депозитната сметка изцяло Online, без необходимост от посещаване на банков офис, включително и от лица, които не са настоящи клиенти на банката.", "date": "2018.06.08", "title": "Fibank със специални предложения към клиентите си за 25-ата годишнина на банката"}
{"url": "https://offnews.bg/knigi/martav-poet-valnuva-s-liubovna-lirika-682270.html", "text": "Стихосбирката „Вземи ме на ръце” на Александър Йонков събуди позитивните отзиви на поетичния свят, макар и излязла цели 27 години след неговата смърт.Писана цял живот и подготвяна за печат, лириката остава скрита за читателите заради автомобилен инцидент, сложил край на краткия му, но изключително интензивен жизнен път преди четвърт век.Книгата на Йонков бе представена на 7 юни в клуб „Adis Cook and Book”, където строфите му съживиха силни емоции и искрени чувства. „Вълнуваща лирика, ясно формулирани истини и точни прозрения. Поезията е загубила сериозен автор в негово лице.” Такава бе оценката на критици за таланта на вече мъртвия автор.Александър Йонков е инженер по професия. Бунтар, бохем, блестящ учен и разностранен талант. Като такъв си го спомниха хората, които го познаваха и отново ще прочетат непубликуваните му досега стихове.Вземи ме на ръце, любима!Къде си, вече посребрях.Стоиш в сянката на мойта рима,като мечта от позабравен грях.Адрес – Земя от Млечен път – галактика с много неизвестни,адресът ми и за живот, и смърт,където не запяха мойте песни.Но в сънища ли, в явен ден,аз в земната си легитимност се съмнявам.Къде съм бил за първи път родени докога под „код” ще се вселявам!„Ще те търся,                    докрай ще те търся,дори, ако трябва пред вратата на рая да спра.Уморените сълзи по лицето ти ще избърша,преди да поемем обратно, обладани от светла вина.Ще заслизаме бавно по въздушните хребети,докато ни посрещне измръзналата земя.И тогава изумени и двамата с тебе,ще видим как върху преспите никнат цветя.”", "date": "2018.06.08", "title": "Мъртъв поет вълнува с любовна лирика"}
{"url": "https://offnews.bg/politika/krasen-kralev-pritesnen-ot-promenite-v-zakona-za-hazarta-predvizhda-3-682265.html", "text": "Министърът на спорта Красен Кралев обяви, че е притеснен от готвените промени в Закона за хазарта.„Не мога да скрия, че съм притеснен. Изключително добре разбирам моралните аргументи на вносителите на промените в закона и ги споделям. Но ми се струва, че нещата тук са много по-сложни, отколкото изглеждат на пръв поглед. Много внимателно съм изчел всички аргументи на спортните федерации, на спортисти, на политици, на гражданите в социалните мрежи. Много добре знам каква е обстановката и настроението. В интерес на истината съм малко изненадан, че всички коментират основно последиците върху частния сектор. Като че ли се забравя фактът, че Българският спортен тотализатор е най-големият спомоществовател на българския спорт“, каза Кралев. Той коментира темата на съвместна пресконференция със спортния тотализатор и футболния съюз, на която бе представено партньорство за осигуряване на топки в трите футболни лиги и в школите.Бюджетът на Министерството на спорта за тази година е 75 млн.лева, а от спортния тотализатор идват 27,5 млн.„Това прави около 1/3 от бюджета за спорт. Тези пари са планирани на 1 януари, договорени са бюджетите на федерации, клубове, за домакинства, за масов спорт и т.н. Няма начин една такава забрана да не се отрази на оборотите. Както на частните оператори, така и на държавния оператор“, заяви министърът.Той посочи, че бюджетът на тотализатора е около 160 млн. годишно. От тях 120 са от цифровите лотарийни игри и 40 млн. от моментните лотарийни игри, т.н. билетчета.„Ако оборотът спадне примерно с 10%, а аз мисля, че ще е с много повече, но това трудно може да се изчисли в момента, това ще доведе до неизпълнение на нашия бюджет в размер близо 2,8-3 млн лева. За нас това е огромна сума. Ако една частна компания може да понесе 20-30% загуби, възстановява се, прави си друга стратегия и през следващите години може да се развие, тотализаторът и Министерството няма от къде да компенсират тези 3 млн. лв. Няма от къде да ги вземем, което значи, че няма да можем да си изпълним бюджета. Не искам да давам окончателно мнение, в момента нашите експерти работят по становище, което ни е изискано от Народното събрание. Но ми се струва, че ако думата забрана се замени с регулация, нещата ще си дойдат на мястото“, каза Кралев.Министърът подчерта, че всеки лев за спорт е ценен и за това трябва да се внимава много какво ще се случи с Българския спортен тотализатор.„Разбирам моралните подбуди на колегите, които са разработили тези промени, но българският спорт е изключително много зависим от начина, по който работи БСТ. Цифрите, които изнесох са максимално прецизни и коректни и могат да Ви дадат представа за това от къде са тези мои притеснения и опасения. Всяко намаление на бюджета се отразява на цифрите, които ние вече сме планирали. Общият бюджет за спорт на министерството далеч не е голям. 75 млн. са крайно недостатъчни за българския спорт и всеки лев ни е ценен. Всяка федерация се бори максимално рационално да изразходва парите си, така че ние сме много внимателни с това какво ще се случи с БСТ“, добави министърът.", "date": "2018.06.08", "title": "Красен Кралев притеснен от промените в Закона за хазарта, предвижда 3 млн. лв. загуба за спорта"}
{"url": "https://offnews.bg/futbol/anglijskata-vissha-liga-shte-ima-zimna-pauza-682271.html", "text": "Английската Висша лига официално обяви голяма промяна, касаеща първенството. Надпреварата няма зимна пауза, но от сезон 2019/20 година тя вече ще бъде факт, като 20-те отбора ще имат почивка в продължение на две седмици.Тя ще се състои през месец февруари и така срещите около Коледа и Нова година няма да бъдат засегнати. Футболната асоциация на Англия прие промени и във ФА Къп.В петия кръг на надпреварата няма да има преиграване в случай на равен резултат в редовното време, както бе досега. Такива срещи ще се решават с продължения и дузпи. Също така те ще се играят през седмицата, а не през уикенда.", "date": "2018.06.08", "title": "Английската Висша лига ще има зимна пауза"}
{"url": "https://offnews.bg/112/zhena-dade-na-telefonni-izmamnitci-nad-400-000-leva-i-polovin-kilogram-682273.html", "text": "65-годишна жена даде на телефонни измамници над 400 000 лева и половин килограм злато в София. Измамата е извършена между 2 и 6 юни, съобщава БНР.Схемата, по която е излъгана жената, е \"съдействие на полицията\" за залавяне на хакери и измамници.Първият ден тя е оставила около 3000 лв. близо до кофа за смет на столичната улица „Гогол“.На 3 юни, отново в същия район, тя е оставила 104 000 лв., 30 000 евро и долари.Два дни по-късно на ул. „Цар Асен“ жената е оставила още 210 000 лв.След като е разбрала, че е излъгана, 65-годишната жена е подала жалба в Пето районно полицейско управление в София. Издирват се извършителите на измамата.МВР разследва и втори подобен случай - възрастен мъж е заявил, че е дал над 400 000 евро. За момента обаче твърденията му се проверяват.", "date": "2018.06.08", "title": "Жена даде на телефонни измамници над 400 000 лева и половин килограм злато"}
{"url": "https://offnews.bg/dw/i-do-dnes-niama-nikakvi-dokazatelstva-che-rusia-e-otrovila-skripal-682284.html", "text": "И до днес Лондон не е представил на Берлин доказателства, че отравянето на Скрипал е дело на руснаците. На този фон решението на Германия да се присъедини към прогонването на руски дипломати изглежда повече от спорно.И до днес германското правителство чака да получи доказателства, че атентатът срещу Сергей Скрипал и дъщеря му Юлия е бил организиран от руснаците. Германското обществено радио RBB се позовава на анонимни източници от Бундестага, според които Лондон все още не е представил никакви доказателства. Това е съобщило правителството пред Парламентарната комисия за контрол над тайните служби, която заседава при закрити врати. До момента Берлин е информиран единствено за това, че отровата, използвана срещу бившия двоен агент и дъщеря му, наистина е била „Новичок\" - бойно отровно вещество, създадено в Съветския съюз. Други доказателства британското правителство още не е представило. И не е съумяло да докаже нито че използваният „Новичок\" е произведен в Русия, нито че атентатът е дело на Кремъл.Исторически прецедентСпоред проучванията на RBB, германските тайни служби също нямат информация, водеща до подобни заключения. След като Юлия Скрипал излезе от болницата, сега беше изписан и баща ѝ Сергей. Преди няколко дни Юлия Скрипал заяви следното: „Когато излязох от 20-дневната кома, ми казаха, че съм била отровена. Все още ми е трудно да повярвам, че бяхме нападнати по такъв начин. Шокиращо е, че са използвали нервнопаралитичен газ. Имаме голям късмет, че оцеляхме. Лечението беше дълго и мъчително\".Лекуващите лекари в болницата в Солсбъри заявиха, че Сергей и Юлия Скрипал са оздравели по чудо. Всички са били убедени, че двамата няма да оцелеят.Както е известно, покушението срещу Сергей Скрипал и дъщеря му предизвика драматично влошаване на отношенията между Русия и редица западни страни. След като британското правителство оповести своята убеденост, че Русия носи отговорност за нападението, над 140 руски дипломати бяха изгонени от общо 26 европейски държави, от САЩ и от НАТО. Подобно масово прогонване на дипломати е исторически прецедент. Германия също се включи и обяви четирима руски дипломати за нежелани в страната. В ответ и Русия прогони дипломати от съответните страни.Берлин под натискГермански медии междувременно съобщиха, че през 90-те години руски учен е предложил на германското разузнаване BND проби от „Новичок\". Оттогава се знае, че в даден момент нервнопаралитичният газ е бил изнесен от Русия. Но в кои други страни има изнесен „Новичок\" - това не е известно.Поведението на британското правителство постепенно поставя под натиск и кабинета в Берлин. Защото освен идентифицираната субстанция, други следи, водещи към Русия (камо ли към Кремъл), просто няма. На този фон решението на Германия да се присъедини към изгонването на руски дипломати изглежда повече от спорно.", "date": "2018.06.08", "title": "И до днес няма никакви доказателства, че Русия е отровила Скрипал"}
{"url": "https://offnews.bg/112/bashtata-na-izbiagalia-ot-zatvora-radoslav-kolev-predpolaga-che-sinat-682274.html", "text": "Бащата на избягалия от затвора Радослав Колев даде две телевизионни интервюта - пред Нова телевизия и bTV.След  в Ботевград полицията все още издирва Колев, който избяга с него от Централния софийски затвор.Днес Ангел Колев заяви пред Нова телевизия, че синът му най-вероятно ще избяга в чужбина.Ангел Колев разказа, че след новината за бягството на двамата затворници полицията веднага е щурмувала дома му.Влязоха вкъщи и прибраха брат му. Прегледаха всичките стаи. В първия момент не знаеха какво да правят. Някой им се обади по телефона и прибраха Христо (брата на Радослав Колев - б.р.), заяви бащата.Пред bTV братът Христо заяви, че Радослав е направил само един опит да се свърже с него - от непознат номер му позвънил женски глас и насрочил среща. На мястото на срещата обаче имало патрулка, а Радослав не се появил.След бягството бащата е разпитван няколко пъти в полицията. Христо също няколко пъти е разпитван – вчера за последен път, но се прибира с медицински документ за побой, съобщава bTV.", "date": "2018.06.08", "title": "Бащата на избягалия от затвора Радослав Колев предполага, че синът му ще се скрие в чужбина"}
{"url": "https://offnews.bg/tenis/nadal-premina-prez-del-potro-i-e-na-final-v-parizh-682276.html", "text": "Световният номер 1 в мъжкия тенис Рафаел Надал надигра в полуфиналите на турнира от Големия шлем \"Ролан Гарос\" Хуан Мартин дел Потро с 6:4, 6:1, 6:2.В хода на двубоя аржентинецът се оплака от травма и в крайна сметка записа десето поражение от 15 мача с Матадора. В зашеметяващата си кариера на турнира в Париж Надал вече има 85 победи и само 2 загуби.В първия сет испанецът спечели само една точка повече, но бе убедителен в най-важните разигравания. Той съумя да спаси цели шест възможности за пробив пред Дел Потро, а на свой ред веднъж взе подаването на опонента в ключовия десети гейм - 6:4.Следващите два сета бяха тотално доминирани от Надал, който не даде никакви шансове на двуметровия гигант от Аржентина и не спечели само три гейма в тях. Интересното е, че испанецът не записа нито един ас в мача, но също така и не загуби сервиса си.Сега Рафа го чака сблъсък с Доминик Тийм. Австриецът е единственият тенисист, който записа победа срещу Матадора този сезон, като направи това и миналата година. Миналия месец в Мадрид той сложи край на серия на испанеца от 25 победи на червени кортове.", "date": "2018.06.08", "title": "Надал премина през Дел Потро и е на финал в Париж"}
{"url": "https://offnews.bg/politika/politciata-za-malko-da-zalovi-pelov-no-ubietcat-ia-izprevaril-malsha-682272.html", "text": "Ние сме го следяли и сме били на крачка да го заловим, преди да стане това убийство. Tака се случва. Mалшанс сме имали да не сме ние. И се е получило убийство, заяви днес вътрешният министър Радев пред журналисти в Бургас.Коментарът му е по повод  Владимир Пелов.Възложил съм цялостна проверка и анализ на работата на РУ-Ботевград. Целта е да се изведат допуснати пропуски, ще се направи цялостна оценка, на базата на която ще се преценява и необходимостта от наказания. Министерството на вътрешните работи е максимално открито и задачата ни е ако открием недостатъци в работата, да предприемем мерки така, че тези недостатъци да не се повтарят. Същевременно, ако нещо е свършено добре, то трябва да бъде поощрено, каза Радев.Критиките са безпощадни, приемам ги, но заставам изцяло зад екипа, който работи по случая с издирването на двамата затворници, заяви главният секретар на МВР гл. комисар Младен Маринов.Маринов акцентира, че полицията разчита на активността на гражданското общество, защото не може да бъде навсякъде и по всяко време.Главният секретар на МВР уточни, че по-нататъшните действия по разследването се провеждат под наблюдението на прокуратурата.Румънски, чешки и германски полицаи ще патрулират в курортитеДнес вътрешният министър, заедно с министър Николина Ангелкова и главният секретар на МВР Младен Маринов проведоха работна среща в Бургас. Целта е да се извърши преглед на готовността за предстоящия летен сезон.Радев уточни, че само в Бургаска област ще бъдат командировани 757 полицаи за летния сезон.Вече са договорени и смесените екипи с румънски, чешки и германски полицейски служители, които ще патрулират в курортните центрове.Министър Ангелкова съобщи, че тази година се очакват много повече туристи по нашите курорти, което изисква и много по-добра организация.Тя посочи, че тази година е въведена забрана за извършване на улична търговска дейност в Слънчев бряг и по отношение на контрола разчита на подкрепа от МВР. В курортния комплекс са поставени над 300 камери.", "date": "2018.06.08", "title": "Полицията за малко да залови Пелов, но убиецът я изпреварил. Малшанс било..."}
{"url": "https://offnews.bg/medii/televiziata-na-bsp-se-razhda-v-nedelia-682279.html", "text": "БСП се събира на пленум в неделя, социалистите ще обсъждат старта на телевизията си, идеята за която е от повече от година. Целта е медията да стартира през октомври. Сумата, предвидена за партийната телевизия, е 2 млн. лева, а целта - да стартира през октомври, месеци преди евроизбори 2019 и година преди редовния местен вот. Концепцията за БСП-тв бе  възложена на партийните съвети по медии и култура, както и на Изпълнителното бюро.На 10 юни тя ще бъде представена на Позитано 20, началото на пленума е в 11 часа. По информация на OFFNews идеята вече е да се прави не чисто партийна, а политематична обществена телевизия, за да се привлекат зрители и извън партийното ядро. На всички срещи с електората питат Нинова \"Кога ще си имаме наша телевизия\", разказа източникът ни от редиците на партията. Лидерът на БСП Корнелия Нинова обеща партийна тв в предизборната си програма. Любимата журналистка на червените избиратели е Велислава Дърева, хората я обичат и със сигурност тя ще намери място в телевизията, смятат на Позитано. По неофициална все още информация най-обсъждането име е RED.tv - “червен” на английски и “ред” на български. Публицистика, репортажи и дискусии за проблеми и скандали по места, предавания за култура и история, предвижда концепцията за телевизията на БСП. От партията още не са внесли документи в СЕМ, за да получат лиценз. ", "date": "2018.06.08", "title": "Телевизията на БСП се ражда в неделя"}
{"url": "https://offnews.bg/obshtestvo/truck-expo-2018-pokazva-moshtta-i-silata-na-naj-golemite-na-patia-682277.html", "text": "Г-н Кутин, всички твърдят, че TRUCK EXPO 2018 е уникално по своя характер. Защо?Това е единственото специализирано изложение за тежкотоварни автомобили от такъв ранг в страната. Към него отново се присъединяват и лекотоварните автомобили, ще се покажат новостите в сектора и тенденциите в неговото развитие. Асоциацията на автомобилните производители съумя да обедини вносители на световни марки под един покрив и мащаб от над 54 фирми изложители, които ще покажат 600 експоната, говори сам за себе си.Как се развива пазарът на лекотоварните автомобили в страната? Какви са вашите впечатления върху сектора? 11% ръст за първите 5 месеца на годината са оптимистичен показател за бизнес климата в страната. Нарастват инвестициите, развива се секторът и се надяваме този темп на нарастване на продажбите да продължи.Представяте на TRUCK EXPO 2018 голямо разнообразие от марки и автомобили в лекотоварния сегмент. На един от щандовете Ви ще видим дори мотоциклети за превоз на товари.TRUCK EXPO е оптималната арена, на която да демонстрираме най-доброто от марките, които представляваме. Тази година те са три – PEUGEOT, PIAGGIO COMMERCIAL VEHICLES и ISUZU. PEUGEOT е с изключително конкурентна лекотоварна гама – Boxer, Expert, Partner, работни машини с доказани качества и възможности. Вече представяме в страната лекотоварната гама на Piaggio Commercial Vehicles, позната в цяла Европа, или така наречените мотоциклети за превоз на товари, които са без аналог в съотношение размери/товароносимост. С максимална теглителна сила 3.5 тона пикапът Isuzu D-Max, който също се предлага от дилърската мрежа на София Франс Ауто, не случайно бе избран за Многофункционален пикап на годината.", "date": "2018.06.08", "title": "TRUCK EXPO 2018 показва мощта и силата на най-големите на пътя"}
{"url": "https://offnews.bg/obshtestvo/evrodeputati-ot-gerb-otkriha-dvoen-standart-i-pri-gorivata-682269.html", "text": "Евродепутатите от ГЕРБ/ЕНП Емил Радев и Андрей Новаков откриха двоен стандарт и при горивата. Пред журналисти в парламента те показаха видимите разлики между два буркана с дизелово гориво. Съдържанието на единия е закупено от България, а на другия – от Гърция, обясниха те.\"Много хора се оплакват от лошото гориво. Имат проблеми с колите, които дават по-голям разход, не вървят, а зимата имат проблеми със замръзването\", обясни в парламента Емил Радев.Затова евродепутатите решили да продължат борбата си с двойните стандарти в ЕС. Двамата настояват за мерки за въвеждането на единен стандарт за горивата в Европейския съюз.Те предлагат пилотен проект за нова европейска програма на стойност от 3 млн. евро за преодоляване на проблема с двойния стандарт при горивата в ЕС. Според Радев тази програма ще позволи да се прегледа цялото законодателство, както и да се правят проверки от танкера до бензинова колонка. \"Искаме да се има ежедневни проверки на качеството на горивото, а данните да се публикуват. Има разлика дори в една и съща верига бензиностанции, но в различни държави\", обясни Новаков.", "date": "2018.06.08", "title": "Евродепутати от ГЕРБ откриха двоен стандарт и при горивата"}
{"url": "https://offnews.bg/temida/evgenij-dajnov-dade-na-sad-kmeta-na-tcarevo-za-kleveta-682257.html", "text": "Евгений Дайнов е завел дело срещу кмета на Община Царево Георги Лапчев.Поводът е събрание, проведено в Синеморец на 9 януари, каза политологът пред OFFNews.\"В качеството си на кмет Лапчев свика общо събрание в Синеморец, на което той говори клевети за мен. Като служебно лице, което се е изказало клеветнически за мен в качеството си на кмет, Лапчев трябва да си понесе отговорността, думата му тежи\", добави професорът.Жалбата в съда е заведена преди десет дни, а кметът Лапчев разбра от наш репортер за нея.\"Не познавам този човек\", бяха първите му думи пред OFFNews.\"Ако има проблеми и нерешим казус, да дойде при мен и да го решим\", добави той.", "date": "2018.06.08", "title": "Евгений Дайнов даде на съд кмета на Царево за клевета"}
{"url": "https://offnews.bg/obshtestvo/gotovi-sa-rezultatite-ot-maturite-v-12-i-klas-provedeni-prez-maj-682280.html", "text": "Изпитните работи от държавните зрелостни изпити в 12-и клас, състояли се през май, са проверени, съобщи пресцентърът на Министерството на образованието и науката.Резултатите са публикувани на Всеки зрелостник може да провери оценките си с въвеждане на входящия си номер и кода за достъп.", "date": "2018.06.08", "title": "Готови са резултатите от матурите в 12-и клас, проведени през май"}
{"url": "https://offnews.bg/politika/stanishev-uredi-ep-da-glasuva-rezoliutcia-za-priemaneto-ni-v-shengen-682243.html", "text": "Лидерът на Партията на европейските социалисти Сергей Станишев е уредил Европарламентът да изготви доклад за приемането на България и Румъния в Шенгенското пространство. След обсъждането му, което ще бъде през октомври, задължително има гласуване на резолюция на Европейския парламент.Сигналите към момента са, че гласуването ще бъде в наша полза и ще има ясна подкрепа за влизането на България и Румъния в Шенген. Самата резолюция не е задължителна за Съвета на министрите, от който фактически зависи приемането, но е най-силната препоръка, която може да отправи Европейският парламент и досегашната практика показва, че такива резолюции рядко биват пренебрегнати.Самото вкарване на доклада в пленарна зала голям успех, обясни Станишев на провеждащата се днес в Дубровник конференция \"Шенген - постижения и очаквания\", организирана от него и евродепутатите-социалисти Тонино Пицула (Хърватия) и Йоан Пашку (Румъния).Досега най-доброто ни постижение беше организирането на нарочен дебат за приемането ни в Шенген, но дебатът не завършва с гласуване. Сега за пръв път ще има гласуване, от което ще следва и конкретно решение.Организирането на процедурата отне 4 месеца и мина през 4 нива на одобрение. Такава процедура - вкарване на доклад от индивидуален евродепутат по принцип се стартира много трудно и само за неща от голямо значение за Европа, обясни Станишев.Основният смисъл на резолюцията е ЕП да задължи другите европейски институции да изпълнят задълженията си и да ни приемат в Шенген, след като още през 2011 г. сме изпълнили техническите изисквания. 7 години по-късно обаче все още сме извън споразумението. Това освен, че не е законно, създава опасен прецедент. Европа много настоява за спазване на правилата от наша страна, но по отношение на Шенген самата тя отказва да спази правилата. Именно такава политика на избирателно спазване създава храна за възхода на популистите, коментира лидерът на ПЕС.Той рязко се противопостави на варианта за половинчато приемане на България и Румъния. Напоследък редица страни коментират, че приемането на България и Румъния може са стане поетапно - първо да падне контролът за въздушните и морските граници, а някога евентуално да се вземе решение за сухопътните граници.И като икономически ефект, и като пряко отношение към живота на гражданите сухопътните граници са много по-важни. Предложението да ни пуснат само по въздух и море е малка отстъпка, след която истинският въпрос може да бъде отложен за неопределено време, ако не и завинаги, подчерта Станишев.Според него такова половинчато предложение създава условия за пазарлъци и бъдещи искания от България и Румъния за отстъпки по съвсем други теми. Нашата позиция трябва да е категорична - изпълнили сме условията, заслужаваме пълно приемане, смята Сергей Станишев.Той призова всички български институции да работят още по-активно за това, като подчерта, че Шенген е сред малкото теми, по които няма различие сред всички политически сили. Според него сегашният министър по въпросите на Председателството трябва да остане на поста си и след приключването му като министерството му се преименува на министерство по европейските въпроси. Подобно министерство имаше по времето, когато Станишев беше министър-председател. Именно по време на неговия мандат България беше приета в ЕС.И тогава не не беше лесно. Имаше много страни, които бяха против приемането на България и Румъния в ЕС. Тогава преговаряхме и убеждавахме, сега пак е същото. Така Станишев отговори на въпроса кои са приятелите и противниците на България в казуса за приемането ни в Шенген.Очакваме, че въпросът за Шенген ще намери решение по време на австрийското председателство, което следва българското и предхожда румънското, каза зам.-министърът на външните работи Красимир Ципов, който представяше българската държава на конференцията. Ципов се надява решението да бъде изцяло положително и да включва и сухопътните граници, но подчерта, че все още е рано да се правят прогнози и до голяма степен всичко зависи от работата на българските институции.  ", "date": "2018.06.08", "title": "Станишев уреди ЕП да гласува резолюция за приемането ни в Шенген"}
{"url": "https://offnews.bg/obshtestvo/top-universiteti-v-gartcia-davat-palni-stipendii-za-mladi-spetcialisti-682238.html", "text": "Двама българи със завършена степен „бакалавър” ще получат възможността да продължат обучението си или да специализират в два от водещите университета в Гърция.Магистърска степен по „Петролно инженерство“ в Техническия университет на о-в Крит и Магистърска степен по „Енергийна стратегия, право и икономика“ в Университета в гр. Пирея са програмите, които се предлагат на вниманието на завършващите студенти или млади специалисти с ясна визия за кариерното си развитие в областта на енергетиката и инженерните науки.Отговарящите на изискванията кандидати ще получат пълни стипендии за целия едногодишен период на обучение, както и средства за покриване на някои разходи за пребиваването им в Гърция. Освен диплома за бакалавър или магистър в подходящи специалности от технически и икономически университети, желаещите трябва да владеят отлично английски език, на какъвто ще се водят лекциите им.Крайният срок за кандидатстване за магистърската програма по „Енергийна стратегия, право и икономика“ в университета в гр. Пирея е до 30 юни 2018 г. Кандидатите за магистърска степен по „Петролно инженерство“ в Технически университет на о-в Крит могат да изпращат своите документи до 31 август 2018 г.Одобрените български студенти ще заминат за обучението си с подкрепата на ЕКО България. Стипендиите са предоставени от Hellenic Petroleum Group и са израз на дългогодишните ѝ усилия да развива енергийния бранш и да подпомага реализацията на млади експерти в него.Всички желаещи трябва да изпратят своите заявки на адрес L.Vitanova@eko.bg в посочените срокове. Повече информация за необходимите документи можете да получите на посочения e-mail адрес.", "date": "2018.06.08", "title": "Топ университети в Гърция дават пълни стипендии за млади специалисти по енергетика"}
{"url": "https://offnews.bg/politika/bsp-sofia-chestva-162-godini-ot-rozhdenieto-na-dimitar-blagoev-dia-682241.html", "text": "Градският съвет на БСП – София и Районната организация в Банкя организират тържествено честване на 162-рата годишнина от рождението на Димитър Благоев – Дядото утре.Събитието ще се състои от 10.30 часа в къщата-музей „Димитър Благоев“ в Банкя на ул. „Братя Миладинови“ №1.В честването ще вземе участие и председателят на НС на БСП Корнелия Нинова. ", "date": "2018.06.08", "title": "БСП–София чества 162 години от рождението на Димитър Благоев - Дядото"}
{"url": "https://offnews.bg/sviat/avstria-zatvaria-politicheski-dzhamii-i-goni-imami-682244.html", "text": "Австрия обяви, че ще затвори седем джамии и ще изгони имами, финансирани от чужди държави.Канцлерът Себастиан Курц заяви, че причината е противодействие на политическия ислям.60 от 260-те имами в Австрия се разследват от австрийските власти.Има подозрение, че някои джамии са свързани с турски националисти.През април се появиха снимки на деца в турски военни униформи пресъздаващи  от Първата световна война. Възстановката включвала децата да се правят на умрели и да лежат покрити с турски знамена в джамия, ръководена от турската организация ATIB.\"Паралелни общества, политически ислям и тенденции към радикализация нямат място в страната ни\", обяви канцлерът Курц в петък, цитиран от Би Би Си.Три от джамиите, които ще бъдат затворени, са във Виена, две са в провинция Горна Австрия, една е в Каринтия.", "date": "2018.06.08", "title": "Австрия затваря 'политически' джамии и гони имами"}
{"url": "https://offnews.bg/politika/borisov-za-moskva-tova-koeto-trasira-radev-postignahme-i-nie-nish-682235.html", "text": "\"Това, което трасира президентът Радев, това постигнахме и ние. Аз отидох да видя какво е трасирано, а то не беше трасирано нищо\".Така премиерът Бойко Борисов отговори на въпроса на депутата от БСП Антон Кутев за това какво е било договорено по време на визитата му в Русия. Това е първото участие на министър-председателя в парламентарен контрол от година насам и продължи около 4 минути. \"Президентът Румен Радев има по-висок рейтинг от Вас и Вие просто не можете да свикнете с това\", отговори на премиера социалистът. Борисов пък обяви, че \"ГЕРБ има по-висок рейтинг от БСП, а по-висок рейтинг от този на президента има омбудсманът Мая Манолова\".Кутев се върна и на темата на въпроса - срещата в Москва и какво е било договорено на нея. Социалистът каза още, че след нея обявеното от Министерския съвет се разграничава напълно от казаното от руската страна и Путин.\"Господин Борисов, Вие очевидно не се разбирате с тези хора. Имате съвършено различен начин на комуникация. Трябва да си смените екипа, защото с този няма да се справите\", каза депутатът.Премиерът пък обвини БСП, че използват случая, за да се заяждат с него. \"Срещата ни беше 3 часа с преводач. Толкова пък да не съм разбрал какво ми казва Путин. Като дойде в България, ще го помоля да ви обясни на руски, това мога да направя за вас\", каза още Борисов и призова социалистите да попитат президента какво е трасирал при срещата си с Путин.Той обясни, че 13 юни в Белград се събират всички министри заедно с ЕК и ще обсъдят дали \"част от газа да се търгува на територията на България\", както и дали да идва с директни договори за Унгария.Преди премиерът да отговори на въпроса на Кутев, в пленарната зала ГЕРБ и БСП излязоха с декларации. Първа беше Корнелия Нинова, която реши да наблегне на това, че Борисов избягва да отговаря на депутатски въпроси. \"Не сте идвали в парламента от юли миналата година. Почти година премиерът не е стъпвал в парламента, за да се отчете пред депутатите\", каза тя и настоя премиерът да внесе проект за бюджет на Европа за следващия програмен период.\"Според Вас почти всяка среща по време на Председателството беше историческа. Но само историята ще каже кое е историческо. И има няколко варианта\", каза тя. Първият бил историята да реши, че историческа е разходката на Еманюел Макрон, Тереза Мей и Ангела Меркел с Бойко Борисов по Моста на влюбените до НДК. Вторият бил историята да напише, че по време на Българското европредседателство българското правителство и българският парламент са пропилели шанса на страната си. \"Аз обаче призовавам историята да напише третото, че правителството и парламента защитиха народа и националния интерес и гарантираха просперитет на България по време на председателството. Това зависи от всички нас\", обяви Нинова.Веднага след нея думата взе председателят на парламентарната група на ГЕРБ Цветан Цветанов, за да заяви, че е сигурен - Българското европредседателство ще отчете високи резултати.Премиерът също не остана длъжен. \"Щеше ми се да започна с това, което госпожа Нинова каза - как бихме могли като държава да постигнем повече. Със сигурност може повече. Затова преди време предложихме министърът по европейските  въпроси, на Европредседателството да бъде от вашата партия. Вие казахте, че сме искали да ви купим. Сега вие ни предлагате същото – да работим заедно. Добре, приемаме го\", каза той.", "date": "2018.06.08", "title": "Борисов за Москва: Това, което трасира Радев, постигнахме и ние - нищо"}
{"url": "https://offnews.bg/obshtestvo/machovete-na-balgarskite-volejbolisti-sreshtu-iaponia-italia-i-polsha-682251.html", "text": "За трети пореден уикенд  ще излъчи безплатно на  на спортните канали  мачовете на българския национален отбор по волейбол от . В петък, събота и неделя възпитаниците на Пламен Константинов ще играят в далечна Япония, като техни съперници са съставите на домакините, Италия и Полша.Първият двубой на родните национали е в петък от 13:00 часа срещу Япония. В събота от 06:40 часа сутринта е време за сблъсъка с Италия, а в неделя, отново в ранните часове – от 05:10 ч., момчетата на Пламен Константинов се изправят срещу Полша.В Япония селекционерът няма да разчита на две от звездите в състава ни. Разпределителят Георги Братоев се контузи лошо и е аут до края на надпреварата в . Посрещачът Тодор Скримов, който е №1 в  в класацията за изпълнение на начален удар, получи почивка и въобще не пътува за Япония.България стартира в  с две победи на турнира в Китай – над домакините и Аржентина, и загуби единствено от САЩ. После обаче последва разочароващ домакински уикенд в столичната зала Арена „Армеец“, в който „лъвовете“ записаха три загуби – с 2:3 от Сърбия и с по 0:3 гейма от Австралия и Русия.", "date": "2018.06.08", "title": "Мачовете на българските волейболисти срещу Япония, Италия и Полша  безплатно на Facebook страницата на MAX Sport"}
{"url": "https://offnews.bg/politika/simeonov-za-naprezhenieto-s-angelkova-shte-obsadia-s-borisov-kogato-682247.html", "text": "\"Като стане царство България, тогава ще разговарям с Бойко Борисов по всички въпроси. За да отговоря все пак на въпроса - мога да ви кажа, че още миналата година сме говорили по тези въпроси и съм получил пълна подкрепа, включително и публична\".Така вицепремиерът Валери Симеонов отговори на журналистически въпрос дали е говорил с премиера за сигнала му до прокуратурата срещу министъра на туризма Николина Ангелкова, както и за напрежението между тях. Вицепремиерът каза още, че по Черноморието има наследници на бившите силови групировки, а в Слънчев бряг постройките били стопанисвани от хора от ВИС. \"Но не е въпроса откъде идват, а дали техният бизнес е законен, а те са заобиколили цял закон с учтивото съдействие на държавните институции\", добави той.Симеонов подчерта, че има и друга причина за притеснение - климатичнте промени.\"Все повече климатът на България започва да се приближава до субтропичния. Има рискове от внезапни пориви на вятъра, от торнадо, на което бяхме свидетели миналата седмица във варненското село Куманово. Ако това стане в Слънчев бряг, тези огромни постройки, които по никакъв начин не са закрепени на земята, ще станат гробище на хиляди и стотици хора. Аз не мога да стоя безразлично и да гледам как някой 10 години наред е нарушавал закона с прикритието на управляващите. Не мога да стоя да гледам как те ще трупат стотици хиляди на вечер, докато поставят под опаснтност живота на децата, които са там\", каза вицепремиерът.Симеонов каза още, че няма спор с министър Ангелкова, а с хора, които не спазват закона. На въпрос твърди, че тя не го спазва, той отговори: \"Казвам, че имам спор с хора, които не спазват закона. Не коментирам министър Ангелкова, имаме разминавания по върпооса кое е законно и кое не е. Аз съм подал сигнал по отношение на въпроси, които тя смята, че са законни, а аз съм оубеден, че са в нарушение на закона. Нека да изчакаме да видим какво ще реши прокуратурата и съответно съда\". На въпрос дали е нормално вицепремиер в едно правителство да дава на прокуратурата министерство от същия кабинет, той коментира, че това е нормално и дори задължително за всеки един български гражданин.\"Говорим точно за това. Не ме интересува членове ли са, кво ли са, що ли са. След като има нарушение на закона, свързано с рикс за десетки животи, аз няма как да остана безразличен, извинявайте\".Той обяви, че иска само \"да се спазват законите, не само в туризма, но и в устройство на територията и всъщност да се премахнат тези изключително опасни заведения, които имат размерите на универсални магазини, а всъщност са построени без разрешение, в които се събират по 3-4 хиляди човека\".Според Симеонов има всички основания преместваемите обекти на плажа в Слънчев бряг да бъдат премахнати още през август. \"За законноста няма сезони, тя трябва да се прилага всеки сезон, всеки час, всяка секунда\", добави той.", "date": "2018.06.08", "title": "Симеонов за напрежението с Ангелкова: Ще обсъдя с Борисов, когато България стане царство"}
{"url": "https://offnews.bg/kultura/natcionalnata-biblioteka-nabira-s-izlozhba-sredstva-za-sazdavane-na-za-682242.html", "text": "Националната библиотека \"Св. св. Кирил и Методий\" започва набирането на средства с цел създаването на първата в България зала \"История на книгата\". Тя ще включва оригинални, дигитални и холограмни изображения на едни от най-ценните книги в Библиотеката.Средствата ще се набират чрез благотворителна изложба, която се открива на 12 юни в Библиотеката, а инициативата бе обявена днес на пресконференция в БТА.По повод 140-ата годишнина на Библиотеката ще бъде организирана поредица от събития и инициативи, а кулминацията ще бъде на 7 декември, когато е откриването на залата, каза директорът на Националната библиотека доц. д-р Красимира Александрова.В залата ще има постоянна експозиция, но периодично там ще бъдат показвани и други ценни материали. Ще има виртуални книги, документи, които могат да се четат на специализиран компютърен терминал, ще има възможност за показване на триизмерни изображения и евентуално посетителите ще могат да видят умалено копие на Гутенбергова преса.„Чрез тази зала искаме да постигнем симбиоза между библиотечната практика и нейните проекции в областта на културния туризъм“, заяви доц. Александрова.Ежегодното финансиране на Библиотеката е 16 320 лева на щатна бройка. В момента там работят 206 души, като тези пари са разпределени за заплати, дейности и т.н. Цялата сума се равнява на 3 милиона лева, а по думите на доц. Александрова те са крайно недостатъчни.„Цялата сграда има нужда от ремонт. Останали сме назад от колегите в Европа по отношение на модернизацията. С много труд успяхме да дигитализираме едва 10% от документите, които притежаваме. Не се противопоставям на традиционните форми, с които обслужваме нашите потребители, но за мен е недопустимо да се дават ценни и старинни материали на хора, които нямат нужните познания за тяхното съхранение. За нас е приоритет да запазим тези документи и чрез нашите съмишленици и тази благотворителна изложба се надявам да решим и този належащ проблем“, добави Александрова.В инициативата ще се включат известният български художник и писател Петър Георгиев – Рей, който е дал идеята за дарителската изложба, и скулпторът Христо Михайлов. „Всяка книжовна институция има нужда от допълнителни доходи, а нито едно правителство не може да отдели достатъчно пари. Когато миналата година посетих Библиотеката, видях една невероятна сграда, която се нуждае не само от тази зала, но и от сериозен ремонт. Така дойде и идеята за тази изложба. Аз дарявам 6 мои картини, чрез чиято продажба ще могат да се наберат средства за нуждите на Библиотеката и силно се надявам, че тази инициатива ще се превърне в ежегодна“, каза Петър Георгиев - Рей.Георгиев направи съпоставка между Канада, където живее и България и обясни, че за разлика от хората в родината му, там от малки се научават да даряват и да се занимават с благотворителност.Христо Михайлов също коментира изложбата.„Идеята на Петър за набиране на средства за Библиотеката много ми допадна. Тя е люлката на книжнината в България. Тук са творбите на нашите прадеди и съвременници. С удоволствие дарявам 3 от моите пластики. Трябва да се започне от някъде и ако всеки един българин се включи с каквото може, ще можем да постигнем нужните резултати“, каза Михайлов.", "date": "2018.06.08", "title": "Националната библиотека набира с изложба средства за създаване на зала за историята на книгата"}
{"url": "https://offnews.bg/112/boj-s-buhalki-na-avtobusna-spirka-v-boiana-682252.html", "text": "За скандал и сбиване на автобусна спирка в Бояна снощи, съобщи МВР. Пострадали са двама мъже и жена.Сигналът е получен около 21.40 часа. Пострадалите са прегледани в болница и освободени.По техни данни извършителите са били с бухалки и са избягали в неизвестна посока. На този етап е изяснено, че пострадалите пребивават на територията на столицата без адресна регистрация. До този момент те не са подали жалба в полицията.По случая е образувана преписка, действията по която се извършват под наблюдението на прокуратурата. ", "date": "2018.06.08", "title": "Бой с бухалки на автобусна спирка в Бояна"}
{"url": "https://offnews.bg/politika/planat-za-zelen-grad-na-sofia-gotov-do-sledvashtoto-liato-682254.html", "text": "На международна конференция днес официално стартира процесът по разработване на Плана за „Зелен град“ на София, финансиран от Европейската банка за възстановяване и развитие. Планът се подготвя от експертен екип от консултанти на „Прайс уотърхаус купърс“ и Arup и ще бъде готов през лятото на 2019 г. Той ще предоставя интегриран подход за устойчиво екологично развитие и ще предложи и приоритизира предстоящи проекти за реализация с хоризонт от 5 години.„Горди сме, че Столична община е първата община в България, която се включва в програмата на ЕВБР „Зелени градове“, защото тук има много силен екип от професионалисти, който е направил много за подобряване на живота на гражданите. Ние вече имаме проект, който разработваме заедно – по закупуването на електробуси за Столичния автотранспорт, което е още едно основание, че Планът за „Зелен град“ ще бъде повече от успешен“, това отбеляза по време на откриване на конференцията директорът на Европейската банка за възстановяване и развитие (ЕБВР) в България – Лариса Манастърли.„Ние избрахме да поканим София да се включи в програмата „Зелен град“, защото градът показва значим напредък в развитието си. Разликата между това каква е София днес и каква е била преди години е очевидна, така че – уверени сме, че тук планът няма да остане само документ, а ще доведе до наистина значими резултати“. Това каза на свой ред директорът на Програма „Зелени градове“ в Европейската банка за възстановяване и развитие – Найджъл Йоландес.„В лицето на Министерството на околната среда и водите Столична община има естествен съюзник за реализиране на устойчиви и значими екологични проекти – както досега, така и занапред. София е лидер във въвеждане на добри практики и разработване на ефективни модели, които след това се използват успешно и в другите градове в България“, подчерта по време на откриването и Атанаска Николова, зам.-министър на околната среда и водите.„Искам да поздравя София за този амбициозен проект. Реализирането на План за „Зелен град“ изисква цялостен и интегриран подход – екологичен, икономически, дори социален, затова реализирането му е изключително важно. Пожелавам на София, чрез реализирането на този интегриран План, да се превърне в първата стъпка към една по-зелена България“, отбеляза и Малина Крумова, зам.-министър на регионалното развитие и благоустройството.„Експертизата, която ЕБВР предложи да ни окаже, канейки ни за участие в инициативата „Зелени градове“, вярвам, ще бъде от голямо значение за екологичното развитие на града ни. Чрез нея имаме възможност да почерпим сериозен опит и да получим нови идеи за развитие, които да направят София още по-зелен град“, коментира инициативата и зам.-кметът по околна среда на Столична община Йоана Христова.В процеса по разработване на Плана, предстои да бъдат провеждани широки консултации със заинтересовани страни, както и с водещите политически сили в Столичния общински съвет, които целят постигане на консенсус по последващото реализиране на проектите и гарантират устойчивост на планираните дейности. ", "date": "2018.06.08", "title": "Планът за Зелен град на София готов до следващото лято"}
{"url": "https://offnews.bg/sviat/kanada-napravi-vazhna-stapka-kam-legaliziraneto-na-marihuanata-682239.html", "text": "Канада е все по-близо до легализирането на употребата на марихуана за развлечение.Страната отмени ключово препятствие в законодателството пред това, предаде Би Би Си. Сенаторите приеха с 56 \"за\" срещу 30\" против\" и един \"въздържал се\" Закона за канабиса след шестмесечно проучване на нормативната уредба.Министър-председателят Джъстин Трюдо коментира, че е възможно употребата на марихуана да бъде узаконена до края лятото. Предположенията сочат, че реалистичният срок е краят на август - началото на септември.Така Канада би станала първата от държавите в Г-7 , която ще легализира употребата ѝ за развлекателни цели. Медицинската е разрешена от 2001 г.Гласуването в четвъртък изпраща закона в Камарата на общините, където членовете на парламента ще решат дали да потвърдят волята на Сената. Очаква се резултатът от гласуването да е близък до този в Сената. Междувременно Трюдо увери, че правителството ще окаже необходимата подкрепа, за да се преодолеят основните притеснения, свързани с узаконяването на марихуаната. Предвижда например насочването на повече ресурси в подкрепа на психичното здраве.При окончателно приемане на закона канадците ще трябва да почакат още 12 седмици, преди да могат да си купят канабис за развлечение. През това време провинциите и териториите трябва да се справят с отговорността си за организацията на всички подробности, свързани с продажбата на дребно. Местните власти трябва да решат също дали тя ще може да се пуши на обществени места.Канадците, особено младите, са сред най-страстните пушачи на марихуана. По този повод властите в столицата Отава казват, че новият режим ще направи марихуаната по-малко привлекателна за младите канадци, че ще лиши организираната престъпност от част от парите ѝ от наркотици, както и че легализирането ще облекчи полицията и съда. Те са уверени, че като цяло, мерките ще допринесат за подобряване на здравето на населението.", "date": "2018.06.08", "title": "Канада направи важна стъпка към легализирането на марихуаната"}
{"url": "https://offnews.bg/futbol/shef-na-levski-tcelta-ni-e-titlata-i-kupata-na-balgaria-682255.html", "text": "Изпълнителният директор на Левски Красимир Иванов сподели, че целта пред \"сините\" през следващия сезон е да спечелят титлата и купата на България. Иванов призна, че тимът от Подуяне търси спортен директор.\"\", каза Иванов.", "date": "2018.06.08", "title": "Шеф на Левски: Целта ни е титлата и Купата на България"}
{"url": "https://offnews.bg/sviat/slovesna-vojna-mezhdu-sasht-i-evropa-predi-sreshtata-na-varha-na-g-7-682249.html", "text": "Лидерите на Г-7 се събират в Канада на среща на върха, която може да се окаже най-конфликтната от години.В навечерието на започващата днес среща лидерите на Франция и Канада влязоха в задочен словесен сблъсък с Доналд Тръмп по ключовия въпрос в дневния ред - търговските тарифи.Американският президент, който се очаква да се присъедини последен и да си тръгне пръв, наложи мита за вноса от ЕС на стомана и алуминий (25% за стомана и 10% за алуминий), които предизвикаха острата реакция на търговските партньори. Тонът на разговорите може да се изостри и по темите \"Иран\" и \"климатични промени\".При отпътуването си за Канада Тръмп още веднъж заяви, че действията му са били правилни и обвини Канада и Франция, че облагат американския внос с високи търговски тарифи и създават други пречки пред търговията. Британският премиер Тереза Мей отговори, че Европейският съюз ще отговори на действията на Вашингтон.В туит френският президент Еманюел Макрон пък написа, че ако Тръмп иска да остане изолиран, шестте други нации ще подпишат тяхно собствено споразумение. Тези шест държави представляват ценности, представляват икономическия пазар, който носи тежестта на историята и който сега е истинската международна сила, подчерта френският президент.Домакинът Трюдо напоследък също изглежда по-конфликтно настроен, особено заради блокирането на преговорите по Северноамериканското споразумение за свободна търговия (НАФТА). Той определи аргументите на Тръмп, че митата са с цел опасзане на националната сигурност, като смехотворни.\"Моля, кажете на министър-председателя Трюдо и на президента Макрон, че те налагат на САЩ огромни тарифи и създават нефинансови бариери. Търговският излишък на ЕС със САЩ е 151 милиарда долара, а Канада държи фермерите ни отвън. Нямам търпение да ги видя утре\", изля гнева си Тръмп също в Туитър.\"Министър-председателят Трюдо е толкова възмутен, поставяйки под въпрос отношенията, които САЩ и Канада са имали толкова много години и, и други неща..., но не повдига въпроса, че те облагат млечните ни продукти с до 300%, удряйки нашите фермери, убивайки нашето земеделие\", пише в друго съобщение Тръмп.Годишната среща на групата на седемте най-големи икономики, която включва Канада, САЩ, Великобритания, Франция, Италия, Япония и Германия, започва в канадското градче Ла Малбе. Възможно е лидерите на най-развитите страни да не успеят да подпишат финална декларация заради разногласията с Вашингтон.Снощи около 500 антиглобалисти участваха в шествие в канадския град Квебек срещу срещата на страните от Г-7.", "date": "2018.06.08", "title": "Словесна война между САЩ и Европа преди срещата на върха на Г-7"}
{"url": "https://offnews.bg/analizi-i-komentari/galap-interneshanal-nad-polovinata-balgari-ne-planirat-liatna-pochivk-682246.html", "text": "Повечето българи - 54 на сто, не планират да почиват това лято, 44% имат намерение да отдъхват през летните месеци. Малко над половината от тях - 55% ще ходят на море у нас, 36% ще се плискат сред вълните в чужбина. Данните са от изследователската програма на „Галъп интернешънъл“ съвместно с Борда по туризъм. Вълните на изследване са между 13 - 17 април и 1 – 5 юни с по 1000 респонденти. Максимално стандартно отклонение е ± 3.1 при 50% дялове.26% от възнамеряващите да почиват избират „планина в България“. Останалите споменават всякакви форми на културен, СПА и т. н. туризъм. Средният брой дни планирана почивка е 10. Повечето българи обаче не искат или не могат да слеят всичките дни почивка. Средните подготвени пари за лятна почивка пък са 1557 лв. По повод текущата дискусия относно преместваеми обекти, мнозинство от 78% не приемат идеята за спешни промени в законите. 19% пък я приемат. Останалите се колебаят.Беше проверено отношението към някои конкретни идеи в тази насока. Например, има предложение премахването на обекти на плажа, като се ползва тежка техника, да се състои през юни месец, като сезонът вече е започнал. Според 74% от отговорилите това ще се отрази негативно. 6% са на обратното мнение. За 18% няма да има особен ефект. Останалите не могат да преценят. Очевидно е, че хората у нас искат повече правила и законност, като в същото време не се създават допълнителни проблеми за почиващите, коментират социолозите. ", "date": "2018.06.08", "title": "Галъп интернешънъл: Над половината българи не планират лятна почивка"}
{"url": "https://offnews.bg/politika/bsp-sofia-organizira-futbolen-turnir-v-podkrepa-na-stadiona-v-kokali-682258.html", "text": "На 9 юни, от 14 часа БСП – София организираФутболен турнир в с. Кокаляне организира БСП-София утре от 14 часа. Спортното събитие е в подкрепа на инициативата на местните хора за възстановяване и поддържане в добро състояние на стадиона - едно от малкото спортни съоръжения в Кокаляне и Панчарево.На него тренират местният отбор „Орловец“ и децата от юношеския тим на клуба, също така се провеждат и мачове от „А“ ОФГ. В началото на тази година е започнало нерегламентирано изсипване на строителни отпадъци на стадиона, а камионите са разбили асфалтовата настилка. До момента кметската управа не е предприела никакви действия за опазване и подръжка.Единствено от клуб „Орловец“ полагат грижи за спортното съоръжение.Турнирът, в който ще вземат участие 6 отбора, е по инициатива на младежкото обединение в БСП – Панчарено и се провежда със съдействието на Градския съвет на столичната организация на социалистите.", "date": "2018.06.08", "title": "БСП–София организира футболен турнир в подкрепа на стадиона в Кокаляне"}
{"url": "https://offnews.bg/sviat/pochina-svetovnoizvestniat-kulinar-i-pateshestvenik-antani-burdejn-682259.html", "text": "Световноизвестният кулинар, пътешественик и автор на тв предавания и книги Антъни Бурдейн е починал на 61-годишна възраст, съобщи Си Ен Ен.Според медията причината за смъртта на звездата е самоубийство.\"С голямо прискърбие съобщаваме за кончината на нашия приятел и колега Антъни Бурдейн\", обявиха от телевизията днес.\"Любовта му към приключенията, новите познанства, добрата храна и напитки и забележителните му репортажи от света го превърнаха в уникален разказвач на истории. Талантите му никога не престанаха да ни изумяват и ще ни липсва много. Мислите и молитвите ни са с същеря му и семейството му в този изключителни трудент момент\", допълват колегите на Бурдейн.По време на трагедията той е бил във Франция и е снимал нови епизоди на предаването си Parts Unknown за Си Ен Ен.Бил намерен в хотелската си стая от свой приятел, френски шеф готвач, тази сутрин.", "date": "2018.06.08", "title": "Почина световноизвестният кулинар и пътешественик Антъни Бурдейн"}
{"url": "https://offnews.bg/drugi/volejbolni-emotcii-i-zavrashtaneto-na-tajsan-fiuri-sa-aktcentite-v-pro-682248.html", "text": "Българският национален отбор по волейбол ще се изправи срещу съставите на Япония, Италия и Полша в третия кръг от надпреварата в Лигата на нациите.Момчетата на Пламен Константинов играят първо с азиатските си домакини в петък, а в събота от 06:40 ч. се изправят срещу „Скуадра адзура“. Отново в ранните часове, но на неделния ден, от 05:10 ч., „лъвовете“ ще имат поредния труден тест срещу силния отбор на Полша.И трите двубоя ще можете да проследите пряко по  както и безплатно на Facebook страницата на спортните канали. България стартира в Лигата на нациите с две победи на турнира в Китай – над домакините и Аржентина, и загуби единствено от САЩ. После обаче последва разочароващ домакински уикенд в столичната зала Арена „Армеец“, в който „лъвовете“ записаха три загуби – с 2:3 от Сърбия и с по 0:3 гейма от Австралия и Русия.Бившият световен шампион по бокс в тежка категория Тайсън Фюри ще направи своето дългоочаквано завръщане на ринга година и половина след като отне поясите на Владимир Кличко. Известният с прякора си Циганския крал боксьор имаше страхотни проблеми с наркотиците и наднорменото тегло през цялата 2017-а година, но сега изглежда във впечатляваща физическа форма.Дали Фюри е готов отново да атакува върха в тежката категория ще стане ясно в събота вечер, когато той излезе на ринга в Манчестър срещу албанеца Сефер Сефери. Балканецът е на 39 години и в кариерата си има само една загуба – от германеца Мануел Чар. Двубоят Фюри-Сефери, както и цялата боксова галавечер от Манчестър, можете да проследите на 9 юни пряко по MAX Sport 2 от 21:00 часа, както и като Pay-per-view на По традиция ранните часове на неделния ден по MAX Sport 2 са посветени на галавечерите от най-престижната ММА асоциация в света – UFC. Поредната от тях ще се проведе в Чикаго, Илинойс, и обещава на феновете страхотна доза екшън с цели две битки за шампионски титли.В основния двубой един срещу друг, за втори път в рамките на една година, ще се изправят носителят на пояса в средна категория Робърт Уитъкър срещу претендента Йоел Ромеро. Непосредствено преди тях на октагона, за временната титла в полутежка категория, Рафаел Дос Аньос ще се бие с Колби Ковингтън. Целият екшън от UFC 225 от Чикаго можете да проследите по MAX Sport 2 на 10 юни от 05:00 часа.", "date": "2018.06.08", "title": "Волейболни емоции и завръщането на Тайсън Фюри са акцентите в програмата на MAX Sport"}
{"url": "https://offnews.bg/obshtestvo/po-1000-dushi-v-noshtnite-rejsove-v-sofia-prez-uikenda-682236.html", "text": "Около 1000 души се возят в нощните автобуси в София в петък срещу събота. През седмицата натоварването е по-слабо, но като цяло гражданите започват да ползват все повече новата услуга. Това заяви зам.-кметът по транспорта Евгени Крусев в интернет предаването на общинския съветник в СОС Стефан Марков  „100лица за столицата”.  Девет месеца е експерименталният период, в който ще се движат автобусите нощем, системата е отворена към корекции, за да се напасне към транспортните нужди на жителите на столицата, стана ясно още от думите на Крусев. Строителството на трети метродиаметър върви по график, до месец ще бъде възстановено движението по ул. „Св. Георги Софийски” при ВМА.Продължава работата по всички 12 метростанции. Тунелопробивната машина е при Петте Кьошета и съвсем скоро се очаква да достигне до метростанцията, която се изгражда на бул. „Патриарх Евтимий”. Там ще й бъде извършена профилактика, след което ще поеме към крайната си точка при театър „София” и ще бъде разглобена. Работи се паралелно по всички метростанции, така че до края на следващата година по-голямата част от трети метродиаметър да бъде пуснат в експлоатация, каза още Крусев. ", "date": "2018.06.08", "title": "По 1000 души в нощните рейсове в София през уикенда"}
{"url": "https://offnews.bg/ikonomika/rusia-i-kitaj-podpisaha-rekorden-paket-sporazumenia-za-satrudnichestvo-682256.html", "text": "Днес в Пекин бе подписан стратегически пакет документи, които определят основните направления в развитието на сътрудничеството между Русия и Китай в сферата на атомната енергетика за близките десетилетия. Тържествената церемония се състоя в рамките на срещата на президента на Русия Владимир Путин с председателя на Китай Си Дзинпин.Пакетът документи е подготвен в съответствие със съвместното изявление на Владимир Путин и Си Дзинпин за развитието на стратегическо сътрудничество в областта на използването на атомната енергия за мирни цели, направено на 7 ноември 2016 г.Настоящият пакет от споразумения е най-големият в историята на руско-китайското сътрудничество в ядрената сфера.Уникалността му е обусловена от това, че става въпрос за сътрудничество по няколко високотехнологични проекта, които нямат аналози в световния атомен отрасъл.Подписването дава старт на мащабна програма от проекти за сътрудничество между Русия и Китай:1. Съвместно изграждане на нови енергоблокове на площадката на АЕЦ „Тянван“ (Седми и Осми енергоблок). По този проект е подписан междуправителствен протокол и рамков договор за изграждане на реактори ВВЕР-1200, които се отнасят към най-новото поколение „3 плюс“.2. Серийно изграждане на АЕЦ с руски дизайн на нова площадка в Китай. Подписан е междуправителствен протокол и рамков договор за изграждане на площадката на АЕЦ „Сюйдапу“ (Xudabao NPP) на два енергоблока с руски дизайн с реактори ВВЕР-1200. Споразуменията предвиждат възможност за изграждане на нови енергоблокове в бъдеще.3. Сътрудничество за изграждане на китайски демонстрационен реактор на бързи неутрони (CFR600). Подписано е междуправителствено споразумение и рамков договор. Руската страна, която има голям практически опит при създаване и експлоатация на бързи реактори, ще работи в частта доставки на конкретни елементи за дадения демонстрационен реактор, оказване на услуги и доставки на гориво. Важно е да се отбележи, че проектът за CFR600 се разработва от китайските специалисти.4. Доставка в Китай на партида руски радионуклидни топлинни източници (ТБ). Подписан е договор за доставка на нова партида ТБ, които са елементи на радиоизотопните термоелектрически генератори за нуждите на китайската лунна програма.Генералният директор на руската корпорация „Росатом“ Алексей Лихачов заяви:", "date": "2018.06.08", "title": "Русия и Китай подписаха рекорден пакет споразумения за сътрудничество в атомната сфера"}
{"url": "https://offnews.bg/tehnologii/nov-bag-vav-fejsbuk-mozhe-da-e-izlozhil-na-pokaz-lichna-informatcia-na-682234.html", "text": "Милиони потребители на Фейсбук може да са изложили лична информация на показ, без да знаят, заради сотфтуерен бъг, предупреди компанията. Става въпрос за 14 милиона души.Бъгът е позволил публикации да бъдат видими за всички, дори и потребителят предварително да е ограничил достъпа до тях, като например ги е направил видими само за приятели или и за приятели на приятели.Ръководителят на системата на Фейсбук по сигурността Ерин Игън се извини за грешката и увери, че проблемът е решен. Потребителите, които има вероятност да са засегнати, ще бъдат уведомени със съобщение от социалната мрежа.Бъгът е бил активен от 18 и 22 май, а справянето с него и скриването на информацията е продължило до 27 май.Когато потребителите публикуват нещо във Фейсбук, те могат да изберат дали то да е видимо за всички, или за ограничен кръг от хора, най-често включените в списъците им с приятели. Фейсбук пази настройките и автоматично ги прилага при следващия пост. Но между 18 и 22 май тази година бъгът е позволил на публикациите да са видими за всички потребители, без значение от настройките. Ако потребителите не са забелязали промяната, може да са публикували нещо, което да не са искали да е видимо за по-широка аудитория.По изчисления на Фейсбук става въпрос за приблизително 14 милиона души, които по принцип ограничават достъпа до публикациите си. От компанията вече са започнали да уведомяват потребителите.", "date": "2018.06.08", "title": "Нов бъг във Фейсбук може да е изложил на показ лична информация на 14 млн. потребители"}
{"url": "https://offnews.bg/ikonomika/dve-iranski-aviokompanii-shte-letiat-do-varna-682215.html", "text": "През летния сезон въздушните връзки между България и Иран стават по-интензивни. От него също така става ясно, че към момента няма изразен интерес нито от български, нито от ирански въздушни превозвачи за извършване на директни въздушни превози по договорената въздушна линия София - Техеран - София (или Техеран - София - Техеран).Московски уточнява, че въздушния транспорт между двете страни се осъществява на базата на междуправителствена спогодба, подписана през 1994 и влязла в сила през 1997 г.„Тази спогодба е ограничителна по отношение на предоставяните търговски права и не отговаря на динамиката на развитието на гражданското въздухоплаване“, заявява транспортният министър и добавя, че действащият документ също така е в противоречие с авиационното право на ЕС, в частност, с основополагащи принципи, каквито са правото на установяване и свободната конкуренция.„Като държава-членка на Европейския съюз Република България има задължение да договаря нови споразумения за въздушен транспорт, които да заменят старите спогодби с държави извън ЕС. В тази връзка българският интерес е в посока на модернизиране на договорно правната база чрез сключване на ново споразумение, вместо чрез изменение на морално остарялата ограничителна спогодба от 1994 г.“, заявява Московски. Предвид горното и в изпълнение на договореностите, постигнати на заседание на Смесения българо-ирански комитет по транспорт през юни 2015 г. българската страна е предоставила на иранската страна типов проект на спогодба за въздушен транспорт, одобрен с протоколно решение на МС от 2 април 2009 г. Следват няколко предложения за организиране на преговори през 2015 и 2016 г., но без успех, подчертава министърът.През февруари 2018 г. по време на проведената в София експертна среща за подготовка на 19-ата сесия на Смесената българо-иранска междуправителствена комисия за икономическо и научно-техническо сътрудничество текстът на българското предложение отново е връчен на иранската страна. До момента не са получени иранските коментари и бележки по проекта на нова спогодба.", "date": "2018.06.08", "title": "Две ирански авиокомпании ще летят до Варна"}
{"url": "https://offnews.bg/obshtestvo/kristin-ilieva-minah-prez-ada-ot-bolki-no-prostih-na-divna-682216.html", "text": "Имаше моменти, в които не можех да дишам от болка. Минах през ада. Това сподели моделът Кристин Илиева, която пострада тежко при катастрофа с автомобил, шофиран от приятелката ѝ - певицата Дивна. Колата им се удари в мантинела на пътя Русе-София, край село Българене, на 12 март. Кристин заяви, че е простила на Дивна, \"защото знам, че не го е направила нарочно, може да се случи на всеки, просто е било невнимание“. „Мисля, че тогава само адреналинът ме спаси, защото бях загубила наистина много кръв”, сподели още момичето. Тя каза още, че нараняванията по краката ѝ са изключително тежки. Допреди дни моделът се лекува и в клиника в Истанбул. „Имам буквално откъснато месо от десния крак. На никого не пожелавам да изпитва тази болка”, споделя красавицата.Кристин призна, че преди известно време е имала проблем и с обезболяващите, които ѝ давали по време на лечението ѝ в София. „Бях станала като наркоман. Когато отидох в Турция и им казах с какво ме обезболяват, лекарите се хванаха за главите”, казва още Кристин.Тя вярва, че „всяко нещо се случва с причина”. „На мен всичко това ми се случи, за да ме направи по-силна и по-добър човек. Сигурна съм обаче, че ме чака нещо много красиво. А лечението ми е 50% вяра”, заключи моделът. ", "date": "2018.06.08", "title": "Кристин Илиева: Минах през ада от болки, но простих на Дивна"}
{"url": "https://offnews.bg/zvezdi/baldazata-na-printc-uiliam-pipa-midaltan-chaka-parva-rozhba-682217.html", "text": "Пипа Мидълтън, по-малката сестра на херцогинята на Кембридж и балдъза на принц Уилям, очакава първата си рожба. Това потвърди самата тя пред изданието „Уейтроуз”. Слуховете за бременността ѝ се носят от близо два месеца, но едва сега Пипа обявява новината официално.Бебето на Мидълтън и на нейния съпруг - финансиста Джеймс Матюс, се очаква през октомври.34-годишната дама спечели световна популярност, когато бе избрана за кума на сватбата на сестра си Кейт с принц Уилям през 2011 г., припомня Нова телевизия.", "date": "2018.06.08", "title": "Балдъзата на принц Уилям Пипа Мидълтън чака първа рожба"}
{"url": "https://offnews.bg/politika/borisov-vsichki-darzhavi-da-slozhat-kpp-po-granitcite-si-a-tezi-v-tc-682221.html", "text": "Първата голяма дискусия на държавите членки по новата многогодишна финансиова рамка на ЕС (МФР) се провежда днес в НДК в рамките на българското председателство.Модератор на форума на високо ниво е вицепремиерът Томислав Дончев, а в началото на разговорите приветствие отправи премиерът Бойко Борисов.\"Средствата са важни, но също толкова важна е кройката на политиките, целите, по какви механизми тези средства отиват при хората\", заяви преди старта Томислав Дончев. Той коментира и спорната тема за обвързването на европейските средства с върховенството на закона в страните членки:В речта си премиерът Борисов посочи, че политиката по сближаване е най-важната за свързаността на Европа, а кохезията и миграцията са темите, които най-често разделят държавите членки.Той посочи, че всички големи инвестиционни проекти у нас, на обща стойност около 20 милиарда лева, са по европейски програми.Борисов акцентира на географското положение на България като външна граница на ЕС и ролята ѝ в справянето с емигрантската криза. \"Ние имаме нулев миграционен натиск и нашите споразумения с Турция работят перфектно\", каза той. Според него държавите без външна граница трябва да са солидарни с тези в периферията и да помагат финансово. \"Така, както България си е затворила границите и се минава през КПП (по външните за ЕС граници - б.р.), трябва да го направят и всички европейски държави. А тези, които са в центъра на Европа и нямат външни граници, да подпомогнат финансово\", каза българският премиер пред делегатите. Това трябва да стане за определен период от време, докато свършат войните, после да се възстанови старият режим, а икономическите мигранти да бъдат пускани там, където съответните държави имат нужда или ги искат, смята той.\"С Жан-Клод Юнкер (председателят на Еврокомисията - б.а.), като си говорихме, му казах: \"Кацни във Вашингтон и кажи, че си си забравил личната карта, да видим дали ще те пуснат.\" Гарантирам, че няма да го пуснат. А в Европа може да влезе всеки и не само му казваме \"добре дошъл\", а и започваме да се грижим за него. При това с разходи за десетки милиарди евро\", каза Борисов.", "date": "2018.06.08", "title": "Борисов: Всички държави да сложат КПП по границите си, а тези в центъра на Европа да помагат финансово"}
{"url": "https://offnews.bg/obshtestvo/evrodeputat-po-povod-kravata-penka-bahb-izbiva-na-miasto-neregistrira-682218.html", "text": "Случаят с кравата Пенка е пример за това как в хората остава впечатление, че европейското законодателство е несправедливо и жестоко. А тук говорим за преценката на административни органи, като Агенцията по безопасност на храните. Това заяви евродепутатът от ЕНП/ГЕРБ Емил Радев по БНТ. Ние много добре знаем какво става с конете, които не са регистрирани, Агенцията ги убива на място, никой не гледа дали са заразени, дали са здрави и т.н. Този кон е бил на територията на страната примерно 10-15 години, изведнъж, когато се подаде сигнал, конят бива автоматично убиван. Това е варварство за мен, обясни Радев. По думите му БАБХ освен за ветеринарно-медицинската дейност, отговаря и за хуманното отношение към животните. Той припомни случая с разбит нелегален кучкарник във Варна, като обясни, че с години Агенцията по храните ходеше на проверки, казваше \"ами нищо не може да направим, те не ни пускат вътре\". През март са сключени два нови договора за обществена поръчка за два екарисажа на територията на страната за 12 милиона лева. Там, колкото повече животни, толкова повече се плаща. Радев разказа, че са получавали сигнали за неправомерно закривани екарисажи.В даден момент си мислим - това бизнес ли е, Агенцията за това ли евтаназира тези животни?Не може по този начин - избиваме всичко живо и проблемът е решен. Няма крава - няма проблем. Не може да мислим така.Той обясни, че след като са взети проби от кравата, е нормално да се види животното заразено ли е или не е. В случай, че не е - \"да се намери нужния начин, а не цялата страна и ЕС да се занимава с кравата Пенка и как чиновниците четат закона като дявола евангелието\", коментира Радев. ", "date": "2018.06.08", "title": "Евродепутат по повод кравата Пенка: БАХБ избива на място нерегистрирани коне"}
{"url": "https://offnews.bg/politika/bsp-podkrepi-kabineta-za-kupuvane-na-nova-voenna-tehnika-za-3-mlrd-lv-682220.html", "text": "БСП подкрепи проектите на правителството за купуване на нови изтребители и сухопътни бронирани машини. Въпреки че първоначално от  да подкрепят харчовете за модернизация, днес стана ясно, че от партията на Корнелия Нинова са променили решението си. За това надделяла възможността за индустриално сътрудничество и включване на българската индустрия в тези проекти.От левицата все пак заявиха, че остават съмненията им за това, че проектите са така написани, че вече  в двата конкурса. Дебатите преминаха в нападки между ГЕРБ и ОП от една страна и партия \"Воля\" от друга за това кой ще влезе в историята с подкрепата на тези два проекта и кой ще бъде забравен, както и в това кой е срещу това страната ни да има армия. Партията на Веселин Марешки гласува срещу проектите. \"В историята можете да влезете като Левски, но можете да влезете и като поп Кръстьо. И ако не можете да направите нещо добро за нацията си, за да ви апомнят като Левски, поне направете така че да не ви запомнят како поп Кръстьо\", обърна се лидерът на \"Воля\" към депутатите от ГЕРБ.По време на разискванията на проектите в пленарната зала Владимир Тошев ГЕРБ отбеляза, че планираните близо над 3 млрд. лв. за двата проекта плюс отделянето на допълнително пари за купуването и на бойни кораби след 10 години ще представляват едва 1 процент от Брутния вътрешен продукт на страната. Той обясни, че става въпрос не за разходи, а за инвестиции, които чрез родната индустрия ще повлияят положително на икономиката на страната.Колегата му Емил Христов изрази задоволство от подкрепата на БСП. Въпреки това не спести критиките се - по времето на правителството на тройната коалиция не е купувана нова техника. Когато ГЕРБ поели властта е имало криза и за това такива харчове на са били обосновани. \"Правителството на премиера Борисов по това време мислеше държавнически. През 2010 година запона разработването на проекта за купуване на нов многоцелеви изтребител\", припомни той. При правителството на Пламен Орешарски обаче този порект отново потънал.\"Надявам се, че това е началото на един път, в който ние ще гласуваме все повече заедно\", обърна се Христов към колегите си вляво.Валери Жаблянов от БСП контрира, че проектите се изпълняват в корупционна среда. \"Това е основната опасност пред двата проекта. И това, че БСП е заявила своята позиция, не означава, че ще гледа безпристрастно. Това са политически договори, те се сключват с други съображения. Да, ние трябва да осигурим боеспособността на армията, но това, което предлагата с тези проекти е прибързано\", заяви депутатът.От ДПС подкрепиха проектите, въпреки рисковете в процеса на модернизация. От партията очакват да се запознаят с получените оферти от участниците в конкурса. Проектите за модернизация бяха гласувани скоростно в рамките само на една седмица, след като стана ясно, че  за забавянето им. Според Проекта за инвестиционен разход за купуване на нови изтребители кабинетът ще плати 1.8 млрд. лв., което прави малко повече от два пъти оскъпяване на проекта, в сравнение със стойността му през 2011 година. Купуването на близо 150 сухопътни машини пък ще излезе близо 1.5 млрд. лв.След приемането на проектите предстои Министерството на отбраната да изпрати искания за предоставяне на информация (RFI) до останалите в списъка държави. Това са САЩ новопроизведени F-16 блок 60 (или 70) и нови F/A–18E/F Super Hornet или втора ръка - модернизирани F-16 и F/A–18E/F Super Hornet или F/A–18C/D Hornet. В списъка остават употребяваните от португалските ВВС F-16 MLU OFP М6, като при този вариант трябва да има допълнителен договор и със САЩ за логистична поддръжка. Израел, които вече бяха посочени за фаворити още преди проектът да е стартирал, предлагат втора ръка модернизирани F-16 C/D. Тук също трябва да има договор със САЩ. Италия остават в надпреварата с втора ръка Eurofighter Tranche 1, Германия - с нови Eurofighter Tranche 3, Франция с нови и употребявани Dassault Rafale и Швеция, които за първи път предлагат освен новопроизведени Gripen C/D и употребявани от Унгария или Чехия.", "date": "2018.06.08", "title": "БСП подкрепи кабинета за купуване на нова военна техника за 3 млрд. лв."}
{"url": "https://offnews.bg/obshtestvo/shefat-na-uoltopia-homoseksualnite-triabva-da-mogat-da-osinoviavat-de-682222.html", "text": "Знаме на дъгата – международно признатият флаг на движението в подкрепа на правата на лесбийки, гей мъже, бисексуални, трансджендър и интерсекс хора (ЛГБТИ) с дължина 21 метра украсява фасадата на офис сградата на Walltopia в „София Тех Парк“. Инициативата е първата по рода си и е знак на съпричастност от ръководството и администрацията на Walltopia за единадесето издание на София Прайд – мирно шествие на (ЛГБТИ) и техните близки и приятели.Walltopia подкрепя официално София Прайд не само като издига официалния символ на хората с различна сексуална ориентация и полова идентичност, но и чрез финансово дарение.Служителите на компанията организирано ще посетят София Прайд, за да заявяват подкрепа си за борбата срещу дискриминацията.„Искрено благодарим на Ивайло Пенчев и целия екип на Walltopia за подкрепата и смелостта да го направят. Символичният жест е още един начин да повишим видимостта за ЛГБТИ общността в столицата и е знак за приемственост. Надяваме се, че по-често ще ставаме свидетели на подобни жестове от страна на бизнес организациите у нас, които ще припознаят съществуването на нехетеросексуални граждани не само покрай прайда“, заяви Венета Лимберова от организационния комитет на София Прайд.„Сексуалната ориентация на хората не е много по-важна от цвета на косата им. Тези хора не се чувстват приети от обществото, защото са различни, а не защото са лоши и вредни. Ако те се чувстват приети, ще бъдат по-щастливи и от това на никого няма да стане по-зле”, смята Пенчев.", "date": "2018.06.08", "title": "Шефът на Уолтопия: Хомосексуалните трябва да могат да осиновяват деца"}
{"url": "https://offnews.bg/ikonomika/kompromisite-koito-ne-se-praviat-za-da-e-istinski-kashkavalat-682052.html", "text": "Как се правят традиционно кисело българско мляко, бяло саламурено сирене в дървен калъп, ръчен кашкавал, масло, катък? Отговорите на тези въпроси научават клиентите на Мина Варджиева която ги учи как да правят млечните продукти в нейната Заралийска занаятчийска работилница в красивата местност между селата Ягода и Ръжена, Средна гора.Обучителният център към работилницата привлече вниманието на конкурсната програма БАКБ Предизвикателство, финансирана от Българо-американска кредитна банка. Мина спечели втората поощрителна награда в размер на 2 000 лева. В рамките на програмата тя премина и поредица обучения през януари, февруари и март.Мина обучава фермери и всички, които искат да се научат да правят традиционни млечни продукти. Това включва не само технологията, а и разпознаването на продуктите. Така когато пазарува, човек лесно може да се ориентира. С други думи, да направи информиран избор, разяснява Мина. Или пък да приготвя продуктите у дома, което е и запомнящо се преживяване.Кисело със сухо мляко ли си купуваме в магазина, питам Мина. Не е само със сухо, но не е и с нашата закваска. Имаме уникална млечно-кисела микрофлора - Lactobacillus bulgaricus (Лактобацилус булгарикус) и Streptococcus thermophilus (Стрептококус термопилус). Двете бактерии работят заедно и правят това кисело мляко, с което сме известни по целия свят. А в млеката, които се продават, се слагат европейски закваски, които са много по-различни. Това промени вкуса на хората и те искат киселото мляко да бъде сладко. А то трябва да има по-висока киселинност, а тя идва благодарение на Lactobacillus bulgaricus.Мина учи в Пловдив, след което работи в големи мандри. И така до 2001 г. После започва собствен бизнес. Произвежда ръчен кашкавал и млечни продукти до влизането на България в Европейския съюз. Тогава нещата се променят. Влизат нови изисквания, но те, по думите ѝ, не правят млечните продукти по-хубави – напротив. А тя не иска да отстъпи от високото качество, на което е научена и на което учи. Затова спира да прави бизнес. Намалява и броя на животните.„Правя си го както си знам и го ям аз. Нямам бизнес. Но в гората си има всичко. Просто не ходя в магазина.“А кое е различното? Какви са компромисите, които Мина не иска да направи?При нейните традиционни продукти млякото идва от пасищно отглеждани животни. Доенето е повече ръчно, не чрез централен млекопровод. При него не влизат вредни бактерии, но не влизат и полезните, обяснява Мина. Млякото илиза стерилно, но на него му трябва микрофлора, трябва да ги има млечно-киселите бактерии, за да може кашкавалът да втаса и да бъде омесен – това е основата при него.При другата, новата технология всичко е машинно.Тя използва сурово мляко за кашкавала, а наложените изисквания са то да се пастьоризира. Слага се закваската и минава на машина – изпарването, осоляването и омесването се правят на машина. Всичко става по стандарт. Но вече не е толкова вкусно.Продуктите на Мина зреят върху дървени плотове, а те също са под въпрос според новия стандарт. Но дървото попива влагата, а металът прави конденз и я връща обратно.При нея зреенето на кашкавала е открито, не се вакуумира на третия ден и не зрее във вакуум торба.И продуктът е по-вкусен, по-различен.Искам да произвеждам моите си продукти, а не тези по наложения стандарт. С тях мога да пробия на пазара, но не мога да взема разрешително от БАБХ. Изискванията за дребния и едрия производител са почти еднакви. Трябва да инвестирам много, минимум 100 хил. лева без необходимата сграда, обяснява Мина какво представлява омагьосаният кръг, който изхвърля малките производители от търговската мрежа.„А за мен подовете, стените и таваните не правят продукта. Прави го млякото и човекът, който стои зад това нещо.“А как човек да разпознае какъв е продуктът на щанда?Четенето на етикета е първото задължително условие. Но има и детайли. Например различният цвят на млеката: кравето е кремаво, биволското е снежно бяло, овчето е лимонено жълто, а козето е между биволското и овчето, по-светло.Мина обича овчето, но признава, че то „не е на мода“, за разлика от козето.„Зависи от това кой какъв живот има. Ако човек живее по-статично – например прекарва много време в офис, няма много движение и е хубаво да спазва някаква по-лекичка диетка, да не трупа много килограмчета. Обаче ако трябва да минеш 10 километра и да пасеш козички, хубаво е да си понахранен, да не паднеш някъде от изтощение и слаботия.“Тя приема наградата от БАКБ Предизвикателството като голямо признание за труда си.Отглеждането на животни не е нещо престижно и се радвам, че журито оцени това, което правя.Мина планира да развие обученията, те да не са само за фермери, а и за домакини, които желаят да приготвят млечните продукти у дома, както и за хора със здравословни проблеми, които не намират нужното в магазинната мрежа.Освен това тези обучения за „за хора, които искат друг вид преживяване, като това да пасем козички заедно на поляната“, казва Мина.Обучението е еднодневно за продукт, а цената: 350 лв. за кашкавал и 250 лева за сирене.Кашкавал се прави по-трудно, по-тежка е технологията, но сирене, кисело мляко и масло може спокойно да се прави вкъщи, стига хората да си намерят непастьоризирано мляко. Тоест трябва да е от ферма.За сметка на трудността, технологията на кашкавала е много атрактивна - по събори винаги събираме много хора, разказва Мина. Тя е убедена, че си заслужава това да бъде съхранено, да продължи.Въпреки това политиката у нас не е точно приятелски настроена към дребния фермер.„При нас режимът е разрешителен. Първо, продавам молба, за да ми издадат становище дали в това становище може да се произвежда този продукт. След това идва комисия, която разрешава или не.Навсякъде навън режимът е уведомителен. Решавам да правя този продукт, давам проби от готовата продукция и ако пробата не е вредна за здравето, а продуктът е безопасен, той може да бъде продаван“, обяснява Мина.За нея пречките не са случайност, а тенденциозност.„25 години съм свидетел на унищожаване на дребния фермер и този вид производство. Когато от 200 хил. човека оцелеят 200, това не е бизнес среда, а жив Апокалипсис. Виждате на какво приличат нашите села, виждате европейските – работата е коренно различна. Чувството за изоставеност по нашите села...У нас типичният фермер - с 4-5 животни, няма да оживее, защото Законът за ветеринарно-медицинската дейност и Законът за храните не са направени така, че той да оцелее. Има изисквания към гледането на животни и производството на тази храна, които са непосилни като инвестиция.“За нея не е страшно човек да живее в гората. Да, има недостатъци, но тя се надява хората, които имат такова желание да преодолеят страховете си и да оживят българските села.Друг проблем са... субсидиите.Разорават се, унищожават се пасища. Вземат се под аренда, разорават се, торят се и там се сеят зърнени култури, защото за такива се дават субсидии. Не се гледа, че земята е слаба, добивът е без значение – важна е субсидията.Така един арендатор изора 50 дка нива, с което затвори 500 дка паша, дава пример Мина.„Колегите пускат животните и те стържат една трева, дето я няма.“Резултатът от всичко това са пустеещите земи, мъртвите села.Грехота е при тези природни дадености да има пустеещи райони, казва Мина. Хората да изнемогват от глад и да отиват в големите градове. Така се прилага африканският модел - пет големи града и в останалото няма хора.", "date": "2018.06.08", "title": "Компромисите, които не се правят, за да е истински кашкавалът"}
{"url": "https://offnews.bg/nashite-avtori/to-to-i-to-ili-kak-shte-gi-stignem-norvezhtcite-682146.html", "text": "Може и да не сте съгласни, но норвежците са богове в превенцията стане ли дума за деца. Има дете – има проблем. Стига с тази остаряла форма \"семейството\". Вече живеем в 21 век. Трябва ни нещо по-иновативно. Мама, татко и аз вече не изчерпва богатата палитра от взаимоотношения.Мама, мама и това. Татко, татко и онова. А защо не направо – то, то и то. Хем либерално, хем изчерпателно. И веднъж завинаги да спрем с тази класическа форма на семейството, пълна с подводни камъни. Мъж, жена и дете не е нещо устойчиво а буре с барут. Никога не се знае, кога мъжът ще започне да упражнява домашно насилие. Дали жената ще малтретира детето си. Нали така? А и детето може да се научи да лъже. Звучи страшно. При то, то и то няма да е така. Там всички са равни. Безлики, безполови и без години. Всички решения се взимат от държавата в интерес на „то“ и той като „то“ е всички, значи е в интерес на всички. Питайте Елтън Джон, ако искате.Не се тревожете, че норвежците отнемат децата от семействата им. Дори трябва да им завиждаме. Помислете! Майките и бащите бият децата. Може и да не ги бият, но може и да ги бият. Това си е потенциален риск. Може бащата да е педофил. Разбира се, може и да не е, но и това е потенциален риск. Майката може да е луда. Да кара детето си да яде кабърчета. Ама може и да не е и да го кара да яде попара. Така е, но никой не знае.Важно е, че с този модел държавата ще се обзаведе с бъдещи гласоподаватели, които ще се отглеждат в социални заведения, за които ще се взимат пари по програми. Чухте ли добре – пари.От друга гледна точка ще се отворят работни места за социални работници. Те ще отнемат деца и ще ги дават в приемни семейства. Едно е да държиш майка с помощ от 20 лева, друго е да набуташ една хилядарка на професионално приемно семейство. Дейвид Копърфилд пасти да яде.А и със законите сме леко назад. Друго си е узаконен роднинско-педофилски секс. Но сексът си е форма на любов, а на любовта не бива да се пречи. То и тук го имаме, но е особеност на един етнос преки потомци на ромляните.Правим се, че не го виждаме, ама то си е същото.Все пак в исторически план сме стигали норвежците. Било е неотдавна. По време на турското робство. Наричало се е кръвен данък. Малко в детайлите се разминаваме, но идеята е подобна. Децата вън от семейството, в държавни институции и после по предназначение.ПС: Малко се притеснявам, защото сутринта не пуснах едно детско филмче на моето момче (извинявам се, че го определям полово) и той ми каза, че съм \"лош и никога, никога, никога повече няма да ме обича\".Сега при всеки шум от към входната врата подскачам...", "date": "2018.06.08", "title": "То, то и то! Или как ще ги стигнем норвежците"}
{"url": "https://offnews.bg/obshtestvo/remont-na-todor-kableshkov-promenia-dvizhenieto-682214.html", "text": "Ремонт на столичния бул. \"Тодор Каблешков\" налага промяна в движението, съобщи Столична община. До утре в полунощ се забранява влизането на пътни превозни средства в двете посоки по ул. „Тодор Каблешков“ между локалното пътно платно на бул. „Цар Борис Трети“ и ул. „Майор Горталов“. Улица „Майор Горталов“ е затворена за движение на превозни средства, както и южната половина от пътното платно на ул. „Тодор Каблешков“, в участъка при вход-изхода за зареждане на магазин „Кауфланд“.", "date": "2018.06.08", "title": "Ремонт на Тодор Каблешков променя движението"}
{"url": "https://offnews.bg/futbol/el-maestro-s-parva-trenirovka-v-tcska-video-682230.html", "text": "Новият треньор на ЦСКА Нестор Ел Маестро изведе отбора за първа тренировка на базата в Панчарево. \"Червените\" ще се подготвят в София до неделя (10 юни), когато ще заминат на 8-дневен лагер в Тетевен.По традиция преди старта на всеки сезон легендарният домакин бай Добри плисна менче с вода пред футболистите за здраве и късмет. На 18 юни в Тетевен ще се играе първата лятна контрола на тима ни - от 17:00 часа срещу Етър (Велико Търново).Вторият подготвителен лагер на ЦСКА ще бъде в Австрия от 21 юни до 3 юли, като за периода отборът ни ще изиграе четири приятелски срещи.В тренировката днес се включиха и новите полълнения Стивън Перейра и Данте Стипица. От заниманието отсъстваха контузените Станислав Манолев и Фернандо Каранга, както и Едвин Джеси, който е на лагер с националния отбор на Гана и по-късно днес тимът ще играе контрола с Исландия.Групата на ЦСКА: Данте Стипица, Георги Китанов, Витаутас Черниаускас, Слави Петров, Стивън Перейра, Николай Бодуров, Божидар Чорбаджийски, Жеферсон Телес, Стойчо Атанасов, Александър Дюлгеров, Пламен Гълъбов, Ангел Лясков, Иван Турицов, Никола Колев, Валентин Антов, Кристиян Малинов, Тиаго Родригес, Рубен Пинто, Александър Георгиев, Енрике Рафаел, Кирил Десподов, Тонислав Йорданов", "date": "2018.06.08", "title": "Ел Маестро с първа тренировка в ЦСКА (видео)"}
{"url": "https://offnews.bg/ikonomika/goranov-evrofondovete-da-stanat-i-instrument-za-nalagane-na-politiki-682231.html", "text": "ЕК предложи един вариант за уравнение, което изглеждаше невъзможно, заяви финансовият министър Владислав Горанов на конференцията на високо ниво в НДК, на която представители на държавите членки обсъждат днес многогодишната финансова рамка на ЕС и кохезионната политика за следващия програмен период.Добра новина е, че се запази достъпът на всички региони до нея. Някои държави предпочитаха някои региони да не бъдат допуснати, посочи Горанов.Проектобюджетът на ЕС за 2021-2027 предвижда с около 1 милиард евро повече за България (10 милиарда вместо досегашните 8,9), като в същото време предлага еврофинансирането да бъде обвързано с върховенството на закона в страните членки.Как българският финансов министър коментира това?В тона и на други участници в разговорите българският финансов министър призова още към по-гъвкав подход за всеки регион в т.нар. кохезионна политика. \"Всеки да си има дреха\", апелира той.В същото време комисарят по бюджета на ЕС Гюнтер Йотингер обяви, че обвързването на субсидиите с върховенството на закона е справедливо и е оптимист, че това предложение ще бъде прието.Заради Брекзит приходите в бюджета на ЕС ще намалеят с 12 до 14 милиарда евро годишно по-малко и това налага съкращения, но въпреки това около 30% от тях ще продължат да се заделят за политиката по сближаване, каза той.Йотингер каза, че моделът за изчисляване на средствата за държавите членки е прозрачен и справедлив и се прави по формула от 1999 г. на база БВП и няколко други индикатори като например безработицата.Повечето участници във форума изразиха надежда новата финансова рамка да бъде приета преди европейските избори догодина.", "date": "2018.06.08", "title": "Горанов: Еврофондовете да станат и инструмент за налагане на политики? Добър опит, но трябва да се внимава (обновена)"}
{"url": "https://offnews.bg/tehnologii/moiat-a1-e-naj-svalianoto-prilozhenie-v-google-play-store-v-balgaria-682237.html", "text": "Моят А1 е най-предпочитаното приложение на българите ползващи Android устройства и е второ по брой сваляния от Apple App Store в момента.По случай своето ребрандиране А1 подарява на всички свои клиенти бонус от 10 000 MB мобилен интернет на максимална скорост, като за целта те трябва само да свалят или стартират приложението Моят А1.Приложението има много подобрения заради промяната на компанията, най-голямото от които е възможността всеки клиент на А1 да изпрати обратна връзка за състоянието на мрежата на телекома. Освен че взима под внимание всяко изпратено мнение, за да подобри услугите си, А1 подарява и още по 500 MB мобилен интернет на хората, които подадат сигнал.Моят А1 може да бъде използван от всички клиенти на абонаментните и предплатени планове на А1. Чрез него всеки от тях може бързо и лесно да се информира за текущото си потребление и сметка, за състоянието на своите пакети с минути, МВ мобилен интернет, SMS-и, пакети за роуминг и други. С Моят А1 клиентите могат и да платят своята сметка с няколко лесни клика, да управляват всички услуги от телекома и да заявят нови при нужда.", "date": "2018.06.08", "title": "Моят А1 е най-сваляното приложение в Google Play Store в България"}
{"url": "https://offnews.bg/nashite-avtori/kalin-terzijski-priziv-682097.html", "text": "Идва лятото. И с него идват...Ах, дали пък не съм прочел девет милиона осемстотин трийсет и две хиляди шестотин и дванайсет пъти такова начало на статия? Дали пък и не съм написал поне сто статии с такова начало?Все едно. Баналността и повторенията са майки на равномерния живот – това теглене на бавната тежка талига, която е пълна с Нищо и отива Никъде. Ако си мислим, че новото ни харесва, нека примерно един ден - като си поръчваме кафе - се окаже, че в чашата ни има синьо твърдо вещество с метален блясък. Което издава тихи, зловещи звуци. И нека ни кажат, че това е Новото Кафе. Дали това Ново ще ни хареса много?Хм. Не сме ние по новото, а по старото и изпитаното, но само от глупост обичаме да казваме, че обичаме новото. Ами да речем, че един ден гравитацията намалее наполовина? И това е едно Ново, с което бързичко ще трябва да свикваме? М? Дали ще ни е забавно да гледаме изхвърчащите си коли, олекнали наполовина, летящи над мантинелите? Май не, а?Та така. Идва лятото и с него идват летните почивки. Това исках да кажа. Някои потриват ръце, други потриват вратове. Ръце потриват тия, що са превивали гръб и сега ще го изправят, като някой Атлас на Айн Ранд, ще разтърсят рамене, па ще плеснат с ръце и ще потеглят дружно за морето.Вратове учудено и сепнато потриват тия, що в тоя живот играят ролята на Щуреца; и като дойде лятото, Мравката ги пита: Що ще чиниш ти лятоска? Разни такива като мене – творци на свободна практика, които разчитат на оживлението на хората; сезонните работници, които берат човешки интерес. Ние – писатели, художници, въздухоплаватели и волни ездачи – разчитащи на ефимерните пориви на хората.Мимолетните човешки увлечения по Възвишеното и Красивото.Които увлечения са също така сезонни – като грипа и чревните инфекции.Казва се така: Прави откриване на изложба в сряда! Ако ще представяш нова книга – направи го в четвъртък! През май да издадеш книга е добре, ама през юни?! През юни е мъртвило вече, така че – остави издаването за септември! Ама тогава хората купуват предимно учебници, така че – нека книгата излезе октомври!Все едно хората са склонни да потребяват изкуство и култура само в някакви твърде ограничени моменти, само по изключение, само когато са в най-съвършено състояние на благодушие и комфортна вцепененост.И тогава – юрюш (тук спазвам вокалната хармония, присъща за тюркските езици!), юрюш артисти!Сега – примерно около 27 май или 8 юни (съвсем фриволно турям тия дати) хората са склонни да погълнат малка доза изкуство и култура! Затова – ваш ред е! Юрюш, хора на изкуствата и културите!Ако изпуснете тоя момент – край – ще трябва да чакате хората да излязат от некултурното си вцепенение цяла година. Или поне – до Коледа.Да се консумира култура и изкуство само след лека закуска (но не и след обилно хранене) и само след надлежна почивка поне в Анталия! - това, като че ли, вече е девиз на българина.А може би и на световния човек – консуматор и културен труп? О, Боже, опази!Все едно виждам тоя ми ти Консуматор на Всичко (включително и на Култура), който казва: Какво изкуство бе, какви изложби, каква култура, какви концерти! Ние едвам оцеляваме, не можем да вдигнем глава от тъкачния стан, от струга, от фейсбука (както знаем хиляди труженици прекарват дните си наведени над телефоните си и фейсбуците си в усилен труд)... Ние на една почивка на Тасос още не сме отишли, пък ще ти мислим за някакви тъпи излишества като изкуства и култури! Какви култури, бобови ли? Не, мерси! Имаме газове от тях, а нещо не му вярваме на това там лекарство за газове, дет го рекламираа по телевизора.Лятото не е време за работа, за усилия, за напрежения, за ангажименти. Айляк! Да разпуснем! Да освободим напрежението! Да се насладим на долче фар ниенте! (Хм, това хората няма как да го знаят, защото те черпят всичко що знаят от рекламите, а тоя израз в реклама още не съм го виждал).Такъв е девизът. През лятото нищо не се прави! Никакво напрежение! А да се мисли и да се поглъща култура, си е напрежение. Виж – да се цъка в телефона и да се правят селфита си е айляк! (Пак тая проклета тюркска вокална хармония, прочетете най-накрая за нея!) Затова – ако ще правиш ти, артисте наакан, някакви там културообразни движения – прави ги навреме! Не и през лятото!То по-добре и през зимата да няма – че тогава има много сланина, много празници, пък културата затруднява храносмилането. А на това лекарство срещу газове, както казахме, вяра – не.Култура може да има и да се практикува само на определените за целта места. И в определените часове.М-да. Както едно време пишеше в общежитията: В социалистическото общежитие не се вдига шум, не се пее, не се рецитира, не се слуша музика от... и тук – часове и дни по избор. Примерно – не се рецитира от 22 до 6 и от 8 до 18 ч! Заповед! Сега, естествено, никой не може да попречи на артистите да пеят, да рецитират, да слушат музика и да вдигат шум около себе си когато си поискат! Само един, всъщност, може да им попречи...Пазарът.Пазарът казва – не прави нищо, свързано с култура, извън определените за култура дати, само тогава потребителите на култура въобще ще ти обърнат внимание. Ако искаш да има интерес – направи своята култура в десетината определени за култура дни от годината!Тоест – културата и изкуството – като продаването на розови масълца около Празника на розата в Казанлък. Един ден в годината. Ама ден година храни, нали така, егати.Да нахраним с култура населението за десетина дни, че да им стига за цялата тъмна и безпросветна година. Ура.Тук става въпрос, естествено, не за Пазара такъв, какъвто са го описали Маркс и Енгелс или Адам Смит. А за сегашните нагласи на хората – за това как да ползват нещата, кога да ги ползват, какво ги кара да ги ползват... кога да си купят самобръсначка и кога да отидат да слушат симфония. Тоест – тая система от потребности и задоволяването им, от ценности, които обуславят потребностите и от факторите, които изграждат тия ценности, върху които ще се породят потребностите. Казано с пример: Какво и кой те е накарал да имаш потребност да чуеш трета част от първата симфония на Густав Малер? (Само нека никой не казва тая идиотщина \"Отвътре ми идва!\" – никой не слуша Малер, щото му идва отвътре!)И така. Идва лятото, а хората се готвят за поредната некултурна летаргия.Че през лятото на морето ще се отдадат именно на култура ! – ще каже някой.А аз ще му река, че познавам по-добре ситуацията! И яденето на сафрид не се нарича култура. Нито пък отиването на чалга концерт. Започват почивните месеци. И културата също започва да почива, колкото и странно да е това. Та нали (и аз съм съгласен с това) все пак човек е склонен да поглъща дозите култура, които са необходими за правилния му метаболизъм, именно когато не работи? А се е отдал на отдих и наслаждения? И ето – хората спират да работят. Това юни, това юли, това август, това септември – не се работи...но се оказва, че и култура не бива да се прави...Защо? Защото, егати, хората почивали! Така казват адвокатите на Пазарното мислене.И ето така – подведени от течението, повлечени от него – ние лишаваме от активността си дните на две трети от годината. В тези дни може да се живее и умира, да се ходи на бачкане, да се пърди, да се плюска, да се ходи на почивка в Крит, да се преяжда, да се пазарува за нови преяждания, да се прави какво ли не – но не и да се прави култура!Е, идва лятото и с него започват летните почивки. Почивки от какво? От отговорността да сме цивилизовани хора?Представям си Ван Гог, който не се хваща и не нарисува „Житно поле с гарвани”. Защото е дошъл август, а през август... абе през август не се рисува, сега това са излишни напъвания, август е айляк, разбираш ли, август – в Анталия или на Тасос, на почивчица, разбираш ли...Но аз не се поддавам на такива, как се казваше едно време, хм, провокации... Затова ще направя изложба, ей така, както съм писател, ще направя изложба с мои картини. И то – ще я открия именно, именно в края на юни. Напук на цялото това „Идва лято, а с него идват и...”. Да, ще я направя. Кога и къде – ако е рекъл Бог – ще научите.", "date": "2018.06.08", "title": "Калин Терзийски: Призив"}
{"url": "https://offnews.bg/politika/gerb-s-programa-sreshtu-dvojnia-standart-pri-gorivata-v-es-682227.html", "text": "Пилотен проект срещу двойния стандарт при горивата в ЕС стартират евродепутатите от ГЕРБ Андрей Новаков и Емил Радев. Програмата на стойност 3 млн. евро предвижда ежедневни проверки \"от танкера до колонката на бензиностанцията, обявиха двамата представители на ЕП в народното събрание. Те показаха два буркана с гориво - мътно, заредено в Самоков, и бистро от Гърция. Резултатите от проверките ще се качват на платформа в интернет, за да могат шофьорите да се информират от телефона си и да преценяват къде да зареждат, обясни Радев. По думите му те получават стотици сигнали, в това число и от чужденци, заредили у нас. „Оказа се, че двойният стандарт не е само при храните. Инициативата ни има за цел и да запълни дупките в законодателството на ЕС“, изтъкна Новаков. ", "date": "2018.06.08", "title": "ГЕРБ с програма срещу двойния стандарт при горивата в ЕС"}
{"url": "https://offnews.bg/obshtestvo/bez-voda-v-chasti-ot-ovcha-kupel-i-german-682154.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Ремонт на сградно водопроводно отклонение на ул. „Искър“ в с. Герман налага спиране на водоподаването от 09:00 до 17:00 часа на ул. \"Искър\" между ул. \"Патриарх Герман\" и ул. \"Росица\", ул.\" Росица\" между ул.\" Градина\" и ул.\" Искър\". Подмяна на спирателен кран на ул. „Букет“ в кв. „Овча купел“ налага спиране на водоподаването от 09:00 до 16:00 часа на ул. „Букет“ между ул. „Народен герой“ и бул. „Никола Петков“.  ", "date": "2018.06.08", "title": "Без вода в части от Овча купел и Герман"}
{"url": "https://offnews.bg/obshtestvo/zhega-do-35-gradusa-dnes-682197.html", "text": "Днес над по-голямата част от страната ще бъде слънчево. След обяд ще има временни увеличения на облачността, но ще остане почти без валежи. Ще духа слаб източен, в Източна България – умерен югоизточен вятър. Преобладаващите максимални температури ще бъдат между 29° и 34°, показва прогнозата на Националния институт по метеорология и хидрология (НИМХ) на БАН.В Сандански средната максимална температура ще достигне 35 градуса.Преди обяд над планините ще бъде предимно слънчево, след обяд ще се развива купеста и купесто-дъждовна облачност. На места в масивите от Западна България ще превали слабо. Максимална температура на височина 1200 метра около 22°, на 2000 метра – около 15°.Над Черноморието ще преобладава слънчево време, ще има временни увеличения на облачността, но ще е без валежи. Максималните температури на въздуха ще са между 23 и 25°. Температурата на морската вода е 21-23°. Вълнението на морето ще бъде 2 - 3 бала.Денят ще продължи 15 часа и 14 минути. Слънцето ще изгрее в 5 ч. и 49 минути и ще залезе в 21:03.", "date": "2018.06.08", "title": "Жега! До 35 градуса днес"}
{"url": "https://offnews.bg/obshtestvo/teodor-stratilat-bit-s-olovni-prachki-i-ostri-keremidi-682084.html", "text": "Църквата почита днес пренасяне мощите на св. Теодор Стратилат. Великомъченик Теодор, родом от град Евхаита, живял в началото на ІV век по времето на императорите Константин и Линикий. Той бил назначен за стратилат (воевода) в град Ираклия, близо до Черно море. Теодор мъдро управлявал поверения му град и мнозина, като виждали добродетелите му, приемали християнската вяра.Това станало известно на император Линикий, управлявал източната част на Римската империя, където се намирал град Ираклия. Той мразел християните и строго ги преследвал. Като чул, че Теодор привлича мнозина към Христа, императорът изпратил да го доведат при него в Никодимия. Теодор обаче написал писмо на царя и го помолил сам да дойде в Ираклия. Линикий се съгласил. Придружен от дворцови сановници и много войници, той тръгнал за Ираклия, като заповядал да вземат и златните му и сребърни идоли. Укрепен чрез молитва, Теодор се облякъл в хубава премяна, качил се на кон и излязъл с граждани и войници да посрещне царя, комуто се поклонил. Линикий влязъл тържествено в града.На другия ден царят седнал на престол, приготвен за него на площада. Той се обърнал към Теодор с похвала за мъжеството му, за мъдростта на неговите разпореждания и за реда, който намерил в града. След това го поканил да принесе жертва на боговете пред народа. Теодор помолил царя да отложи това жертвоприношение с два дни и през туй време да му позволи да вземе идолите при себе си в къщи. Линикий се съгласил: отнесли златните и сребърните истукани в дома на воеводата Теодор, който в същата нощ ги раздробил на части и ги раздал на сиромаси. След два дена царят събрал отново народа на площада и казал на Теодор: \"Мъдри Теодоре, любими наш воеводо, ето настана денят за празненство и жертвоприношение. И тъй, принеси жертва на боговете, та целия народ, като види твоето благочестие, да им служи с по-голямо усърдие!\". Преди Теодор да успее да отговори на царя, един от войниците се приближил до Линикий и му казал: Господарю, лъже те воеводата. Аз вчера видях златна глава на един от идолите у един бедняк, който ми каза, че я получил от Теодор.Царят бил поразен и дълго мълчал.Тоя войник говори истината – казал Теодор. – Аз действително строших твоите богове и добре сторих. Как могат те да ти помогнат, когато сами не можаха да се спасят от разрушение?Дълго Линикий не могъл от гняв да произнесе ни една дума. Но най-после избухнал със страшни заплахи срещу Стратилата. Линикий заповядал жестоко да бият Теодор с волски жили и присмивайки се над неговите страдания, казвал му: \"Е, какво, Теодоре, избави ли те твоят Бог?\".  Теодор спокойно отговорил: \"Прави каквото искаш. Ни скръб, ни страдания, ни самата смърт няма да ме разлъчат от Христовата любов\".Линикий не могъл да разбере, че Бог невидимо, но с всемогъща сила помагал на страдащия за Неговото име. В яростта си царят заповядал да бият Теодора с оловни пръчки, да го обгарят с огън, с остри керемиди да трият раните му. След дълги изтезания затворили го в тъмница за пет дни без хляб и вода. Линикий заповядал да приготвят кръст и след пет дни завел мъченика от тъмницата, за да бъде разпнат. Приковали ръцете и нозете му на кръста и войниците, по повеля на Линикий, стреляли в лицето му и му изболи очите.Теодор свършил мъченичеството си чрез посичане с меч.Страданията на светия великомъченик и неговата твърда вяра станали причина да приемат християнската вяра много жители на града и много войници. ", "date": "2018.06.08", "title": "Теодор Стратилат бит с оловни пръчки и остри керемиди"}
{"url": "https://offnews.bg/bojni/edi-harn-reshenieto-za-kubrat-be-tezhko-no-prosto-mu-niamahme-doveri-682224.html", "text": "Мениджърът на Дилиън Уайт - Еди Хърн, обяви, че не е имал доверие на компанията спечелила търга Епик и Кубрат Пулев. Поради тази причина в последния момент е отказал битката между двамата.Британецът бе категоричен, че сделката с Джоузеф Паркър е била постигната за 72 часа и според него това ще бъде много по-голям мач за Костотрошача, отколкото този с Кобрата.\"Елиминационните мачове са хубави, но, честно казано, една подобна среща с Паркър ще отвори вратите на Уайт много повече, отколкото задължително претендентско място. Решението за Пулев бе тежко, но просто му нямахме доверие.Ходене до България също не ни се стори добра идея. И, честно казано, смятам, че този бой с Паркър е по-добър от среща с Пулев. Когато излезе тази възможност, реализирахме най-бързата сделка в кариерата ми.За мен това е най-големият мач, който може да се направи, след Антъни Джошуа - Дионтей Уайлдър. Толкова е просто. Ще дам на Уайт 7-цифрена сума за този мач, защото той я заслужава\", каза Еди Хърн.", "date": "2018.06.08", "title": "Еди Хърн: Решението за Кубрат бе тежко, но просто му нямахме доверие"}
{"url": "https://offnews.bg/politika/kurumbashev-svalia-shapka-na-general-novakov-za-razgroma-nad-makro-682225.html", "text": "\"Генерал Новаков нанесе съкрушителен удар върху президента Макрон и френското национално достойнство. За тази заслуга, както казва Криско: шапка ти свалям\".Така иронично евродепутатът от БСП/ПЕС Петър Курумбашев коментира постигнатото решение по въпроса с пакета \"Мобилност\", срещу който протестираха българските превозвачи.Курумбашев обясни, че приетото решението на Комисията по транспорт в ЕП всъщност не е победа, защото още повече ще затрудни българските шофьори. Той коментира, че с решението превозвачите не са задължение да се прибират в България на всеки три седмици. Промяната е, че могат да изберат къде да се приберат, но в същото време са създадени нови усложнения пред тях - шофьорът не е задължен да се прибере, но превозното средство трябва да бъде закарано в страна, в която е регистрирано. \"Очевидно не само шофьорите, но и камионите са носталгични към своите семейства. С тази промяна искат нашите шофьори все пак да да се връщат, защото ще бъде трудно на шофьора да остане в западна Европа, а камионът да се прибира сам\", каза иронично Курумбашев. Евродепутатът обясни, че има шанс решението на еврокомисията по транспортда бъде отменено в Европейския парламент. След това с насмешка той обяви, че Франция е претърпяла три национални катастрофи. Първата е когато Наполеон е загубил при Ватерлоо, втората била безспорно гола на Емил Костадинов през 93-та година на Парк де Пренс, а третата - победата на \"генерал\" Новаков. Евродепутатът не спря дотук с иронията към колегата си. Той обяви, че разбира, че става дума за \"сила мъжка\", но трябва да си даваме сметка действително какви са постигнатите резултати. Курумбашев реши да използва стихотворението на Христо Ботев \"Хаджи Димитър\" и да постави Макрон в ролята на български войвода. \"Сега Макрон лежи и пъшка, а около него може би има една 60-годишна френска самодива, която го целува в уста\", каза още евродепутатът.Курумбашев се обърна към Новаков с думите: \"Хубаво да ползваме английски език, но ако може - и да разбираме това, което е написано на английски. Съжалявам, че не мога да ви предложа същия възторг, но поради напредналата ми възраст може би вече съм един среден песимист\". Според него по отношение на ползване на почивката в кабината, водачите няма да могат да ползват нито седмичната, нито дори намалената седмична почивка в кабината, освен ако не са паркирали на паркинг, каквито не съществуват в Европа. Той обясни, че са изредени около 10 изисквания, от типа: да има добри условия дори за кухня; маси за пикник; навеси за слънце; определен брой душове; определен брой пейки за пикник и всичко това да бъде gender friendly подредено. „Това е един от най-големите проблеми на международните шофьори”, иронизира евродепутатът.Курумбашев обясни, че маршрутът София – Франкфурт е международен транспорт, а Франкфурт- Мюнхен е каботаж. „Каботажът може да се извършва само в рамките на седем дни, които не могат да се вземат наведнъж, трябва да са на няколко пъти, но не повече от период 48 часа. Каботажът може да се извършва, само когато камионът се връща към мястото, от където е тръгнал”, обясни той. Един български камион не може да отиде да разтовари в Германия и след това да направи каботаж в Холандия, защото не е по пътя от Германия към България, уточни Курумбашев. В отговор евродепутатът от ГЕРБ/ ЕНП Андрей Новаков обяви, че няма да слиза на нивота на колегата си. ", "date": "2018.06.08", "title": "Курумбашев 'сваля шапка' на 'генерал' Новаков за разгрома над Макрон"}
{"url": "https://offnews.bg/razsledvane/niakoj-v-nso-opita-da-prikrie-dali-sluzhbata-raboti-na-povikvane-682166.html", "text": "В \"петзвездното\" меню с привилегии на Националната служба за охрана (НСО) вече официално може да се причисли и услугата \"охрана на повикване\". Досега за подобни практики имаше само съмнения, но едно съдебно решение помогна за намирането на косвени доказателства за това. Нещо повече - благодарение на това решение стана ясно, че някой по високите етажи в ръководството на НСО не се е посвенил да прикрие информация.Както вече писахме, със свое решение от 30 март 2018 година Върховният административен съд (ВАС)  да предостави информация по искане на OFFNews, която първоначално беше отказана. Става въпрос за свалената охрана на народния представител от ДПС по това време . В началото на 2016 г. изхвърленият вече от партията Местан заяви, че охраната му се сваля. И това станало само седмица, след като той беше  на партийна сбирка от почетния председател на партията Ахмед Доган. Тогава се породиха и основателните съмнения за това в кой момент точно от службата са решили, че животът на депутата от ДПС е вън от опасност, за да му откажат автомобил и охранител. По този повод през януари 2016 г. попитахме ръководството на НСО от кога Местан е с охрана, какви са мотивите да има охрана (тоест, каква е заплахата за неговата сигурност), взимано ли е решение от специализираната комисия по Закона за НСО тази охрана да бъде променена и кога е станало това. Единственият въпрос, на който от службата отговарят, е първият - Местан имал назначена охрана от 24 октомври 2013 г. Всички останали въпроси, включително и това кога е свалена охраната, се оказват свързани с класифицирана информация. Благодарение на подкрепата на Програма Достъп до информация и адвокат Александър Кашъмов беше заведено дело, изходът от което е, че съдът задължи НСО да отговори. И новото ръководство на службата отговори - решението за промяна на охраната на Местан е взето от комисията на 21 декември 2015 г. Тоест наистина една седмица след партийната сбирка в Сараите, която е била на  Този факт и това, че досега НСО ревностно е пазило датата в тайна, основателно подхранва съмненията дали между двете събития има връзка и дали на службата не се диктува по телефона кого да охранява или да не охранява.Дотук опитите на службата да бъде накарана да \"говори\" изглеждат успешни. В поредицата от факти обаче наяве излиза една манипулация, с която обществеността, а вероятно и президентът по това време Росен Плевнелиев, са били подведени. По повод твърденията на Лютви Местан, че охраната му е свалена, защото е в конфликт с Доган, от НСО , в което се твърди, че на 1 ноември 2016 г. специална комисия е провела няколко заседания. На тях са разгледани данните за застрашеност на охраняваните лица и необходимостта от продължаване на охраната. И също:От това става ясно, че решението на Местан вероятно е взето на 1.11.2015 г. Това обаче категорично противоречи на отговора, който съдът задължи НСО да предостави на OFFNews. И с друг документ - с ново искане от службата предоставиха списък на всички проведени заседания на комисията от 2015 г. до сега. В нея датата 1.11.2015 не фигурира. От така представените факти по случая излиза, че някой в НСО е правил съзнателни опити за прикриване или манипулиране на информация. С това съмненията за зависимост на службата от определени властови центрове извън легитимните не само че не се опровергават, но и стават още по-видни. Обект на спор в съда остава друг отказ на НСО - да даде отговор с какви мотиви е била назначена първоначално охрана на Местан. Според НСО исканата информация е тайна. Съдът върна делото на първа инстанция, като сега трябва да бъде установено дали мотивите за охрана на едно лице могат да бъдат оповестявани публично или не. По този повод само ще припомним един факт. Само месец след случая \"Местан\" НСО и МВР официално обявиха, че друг депутат от ДПС - Делян Пеевски, е с назначена охрана. Мотивите, които по този случай за НСО и МВР явно не са тайна, са свързани с конкретна заплаха за убийство. Нещо повече  - от МВР дори определят заплахата като подобна на нападението на Златомир Иванов - Баретата пред Съдебната палата в София.", "date": "2018.06.08", "title": "Някой в НСО опита да прикрие дали службата работи на повикване"}
{"url": "https://offnews.bg/kultura/preporachvame-vi-planinata-chircheo-v-teatar-azarian-682213.html", "text": "Днес от 20:00 часа в театър Азарян ще се постави балетът \"Планината Чирчео\", който е в копродукция с френския национален театър за танц „Шайо“. Планината Чирчео в Италия при Тиренско море е митично пространство, в което Одисей и неговите спътници се изправят срещу магьосницата Цирцея. Способността й да преобразява хората и променящите се води на морето са основен източник на вдъхновение на ФабрициоФавале. Девет забележителни танцьори потъват в мистично пространство и се завихрят в чувствен, хипнотичен танц.В неопределеността между съзнанието и фантазията, деня и нощта, те сякаш проговарят на езика на бурното море. ФабрициоФавале и Андре Дел Бианко създават на живо въздействащи звукови и визуални ефекти с промени в осветлението, цветовете и плътността на атмосферата. Те привнасят различни естествени елементи като вулканични останки, ледени блокове, скали, животински фигури и пораждат образи, които пресрещат световете на архаиката и високите технологии.Наричат италианския танцьор и хореографФабрициоФавале „поет на танца“. През 2011 г. той е удостоен с Почетен медал на президента на Италия за хореографски талант. Неговата компания„Ле Супличи“ гостува на престижни форуми, сред които са Венецианското биенале, Единбургския фестивал и Международното танцово биенале в Лион.Продукцията се представя с подкрепата на Министерство на културата и културното наследство, Област Емилия - Романя, Фонд за танц/ Област Емилия - Романя и Италианския културен институт в София.Днес от 15:15 часа в Дом на киното ще се прожектира \"Убийството на свещения елен\".Още за филмът можете да намерите . ", "date": "2018.06.08", "title": "Препоръчваме ви: 'Планината Чирчео' в театър Азарян"}
