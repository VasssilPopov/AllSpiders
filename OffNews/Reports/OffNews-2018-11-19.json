{"url": "https://offnews.bg/futbol/natcionalite-ne-dogoniha-divoto-sreshtu-slovenia-692271.html", "text": "Националите по футбол не успяха да догонят дивото срещу Словения, след като изпуснаха питомното при гостуването на Кипър преди няколко дни. \"Лъвовете\" записаха второ реми 1:1 и останаха втори в крайното класиране в група С3 на Лигата на нациите.В другия двубой от групата Норвегия победи като гост Кипър с 2:0 и си осигури първото място. Българският тим трябваше задължително да победи Словения и то с гол повече от Норвегия, за да завоюва първото място, но това остана мираж.Възпитаниците на Петър Хубчев доминираха през по-голямата част от двубоя, но трудно стигаха до чисти голови положения, докато словенците играха грамотно и се отбраняваха добре. През първата част с пропуски се отличи нападателят на Левски Станислав Костов.Нашият тим все пак успя да поведе в резултата в 68-та минута, когато резервата Галин Иванов се разписа с точен изстрел с глава след добро центриране на Страхил Попов отдясно, а в следващите минути играчите на България се втурнаха в търсене на нужните им нови два гола и оставиха свободни пространства пред гостите, които се възползваха от това и изравниха в 75-та минута с точен изстрел по земя на Миха Зайц.До края на двубоя не паднаха повече голове въпреки сериозния български натиск и в крайна сметка двубоят завърши при резултат 1:1.По този начин България завърши на второ място в групата с 11 точки от шест мача, на две точки зад победителя в групата Норвегия. Тимът на Кипър завършва на трета позиция с пет точки, докато Словения отпада в последната дивизия на турнира.\"Играхме на предела на физическите си възможности. Благодарих на момчетата за раздаването. Не съжалявам за нищо. Получихме ценен урок и опит с тези шест мача на такова високо ниво\", коментира селекционерът Петър Хубчев.Крайно класиране в групата:1. Норвегия, г-р 7:2 - 13 точки2. България, г-р 7:5 - 11 точки3. Кипър, г-р 5:9 - 5 точки4. Словения, 5:8- 3 точки", "date": "2018.11.19", "title": "Националите не догониха дивото срещу Словения"}
{"url": "https://offnews.bg/politika/bsp-shte-krepi-kvoruma-v-ns-po-7-temi-sred-tiah-obuvki-vtora-upotreba-692251.html", "text": "Всякакви нови формати на ново правителство в рамките на този парламент за нас са невъзможни. Задкулисни договорки за спасяването на правителството на Борисов, чрез нови формати на мнозинства или правителство на малцинството със скрита подкрепа, ще бъдат агония за държавата. Ние не можем да бъдем съпричастни с това.Няма да крепим кворума на такова мнозинство, заяви председателят на БСП Корнелия Нинова след извънредно заседание на Изпълнителното бюро и ръководството на ПГ на \"БСП за България\". Тя заяви, че народните представители от левицата няма да се регистрират в парламента, освен в следните случаи: отмяна на данъка на старите автомобили, отмяна на таксата за дрехи и обувки втора употреба, намаляване на ДДС на храни и лекарства, увеличаване на пенсиите и преизчисляването им, 6400 лв. за второ и трето дете на работещи родители, семейно подоходно облагане, намаляване на заплатите на политиците. Това са нашите предложения, но и част от исканията на протестиращите, които сме внесли преди повече от месец. Това са и единствените случаи, в които ще бъдем там, ще се регистрираме за кворума и ще се борим за тези искания. Парламентът е мястото, където те могат да намерят своето решение, чрез приемане на съответните закони“, категорична е Нинова. „Нищо не работи така, както трябва – нито здравната, нито образователната, най-малко социалната система. Също и в областта на икономиката. Това правителство е вредно, държавата върви надолу“, заяви Нинова. По нейните думи тази нестабилност трябва да се спре и да се започне да се гради. „Ние виждаме нейното спиране през оставка на цялото правителство и предсрочни избори“, допълни тя. Председателят на БСП обясни, че мнозинството в парламента на ГЕРБ, ОП и „Воля“, които ги подкрепят, е вредно, защото приема лобистки закони в интерес на олигарсите. „Приема закони, които удрят бедните и средната класа с нови и нови данъци. Ние сме в парадокса – уж най-социалният бюджет, а предизвиква социални протести и бунтове. Два паралелни свята – този в техните представи и думи, и реалният, който виждате всеки ден навън“, каза още Корнелия Нинова. ", "date": "2018.11.19", "title": "БСП ще крепи кворума в НС по 7 теми, сред тях обувки втора употреба и преизчисляване на пенсиите"}
{"url": "https://offnews.bg/izvan-terena/pol-gaskojn-na-sad-za-seksualen-tormoz-692249.html", "text": "Легендарният английски футболист Пол Гаскойн е обвинен в сексуален тормоз след инцидент във влак, съобщава Британската транспортна полиция, цитирана от БГНЕС.51-годишният Гаскойн е обвинен в \"еднократно причиняване на сексуален тормоз чрез докосване\", уточнява говорителка на полицията.Инцидентът се е случил на 20 август тази година по време на пътуване от Йорк до Дърам, като бившият играчи на Тотнъм, Нюкасъл и Глазгоу Рейнджърс е бил арестуван при слизането си от влака в Дърам.Гаскойн ще бъде изправен пред съда следващия месец, казват още от полицията. Пол Гаскойн е считан за един от най-талантливите английски футболисти в последните 30 години, но името му много често е свързано със скандали.Бившият офанзивен халф имаше сериозни проблеми с алкохола дълги години, но в последните години изглеждаше сякаш ги е преодолял и е вкарал живота си в релси. Гаскойн все още не е коментирал обвинението срещу него.", "date": "2018.11.19", "title": "Пол Гаскойн на съд за сексуален тормоз"}
{"url": "https://offnews.bg/temida/kpkonpi-iska-da-otneme-imushtestvo-na-evelin-banev-i-hora-okolo-nego-z-692259.html", "text": "Комисията за противодействие на корупцията и за отнемане на незаконно придобитото имущество (КПКОНПИ), станала по-известна като антикорупционната комисия, е внесла иск за отнемане на имущество срещу Евелин Банев-Брендо и свързани лица.Иск има и за отнемане на имущество на бившата му съпруга - Моника Добринова, както и на голямата дъщеря на Банев и на брат му Симо Карайчев. Такова искане има и за свързана с Добринова и Банев търговско дружество. Исковете са на обща стойност 23 275 542 лв.Процедурата срещу Банев е по отменения Закон за отнемане в полза на държавата на имущество, придобито от престъпна дейност.Искът на КПКОНПИ е за отнемане на имущество – недвижими имоти в София, дружествени дялове и суми, преминали по сметки.Антикорупционната комисия води гражданско дело срещу сестрата на Добринова - Десислава Дишлиева. Тя е обвиняема за пране на пари и наказателното дело срещу нея е на първа инстанция. Искът на Комисията срещу нея е за отнемане на налична сума в евро в сейф с левова равностойност 6 031 388 лв, внесени суми по кредит и недвижими имоти на майка й и дъщеря й и е на обща стойност 6 762 986.02 лв. Първото заседание по делото е насрочено за май 2019 г.Дишлиева беше оправдана заедно със сестра си Моника Добринова за участие в организираната престъпна група, за което Евелин Банев получи ефективно 6 години затвор.", "date": "2018.11.19", "title": "КПКОНПИ иска да отнеме имущество на Евелин Банев и хора около него за над 23 млн. лв."}
{"url": "https://offnews.bg/politika/siderov-ne-iskam-obedinenite-patrioti-da-napuskat-upravlenieto-a-d-692258.html", "text": "Лидерът на \"Атака\" Волен Сидеров обяви, че не иска \"Обединените патриоти\" (ОП), на които е съпредседател, да излизат от управлението на страната.След решението на Валери Симеонов да подаде оставка като вицепрмиер, през почивните дни Сидеров поиска и другия вицепрмиер, издигнат от ОП - Красимир Каракачанов (лидер ВМРО), да напусне поста си в кабинета.\"С премиера разговаряхме, за да изчистим някои теми, които бяха медийно замърсени. Почувствах се отговорен да му обясня моето предложение към вицепремиера Красимир Каракачанов за неговата оставка. Идеята ми е за заздравяване, а не за разрушаване на управляващата коалиция\", написа днес лидерът на \"Атака\" в Фейсбук.Думите му са в отговор на изказване на зам.-председателя на ВМРО и евродепутат Ангел Джамбазки. По-рано днес той изрази тезата си, че с действията си Сидеров иска изваждането на представителите на „Обединени патриоти” от управлението, а това ще отвори врата на ДПС за влизане във властта.Сидеров твърди, че с предложението си цели стабилност и добро управление.\"Категорично искам да кажа, че моята идея не е за оттегляне на патриотите от управляващата коалиция, както манипулативно внушават евродепутатът Джамбазки и негови колеги. Целта е управлението да продължи с нови идеи и важни решения за българския народ, свързани със стандарт и доходи\", написа още той и призова \"всеки от партньорите ми в Обединени патриоти да надмогне егото си\".", "date": "2018.11.19", "title": "Сидеров: Не искам 'Обединените патриоти' да напускат управлението, а да заздравя властта"}
{"url": "https://offnews.bg/temida/prokuraturata-poiska-da-zabraniat-na-ivancheva-da-napuska-stranata-692260.html", "text": "Прокуратурата е поискала от Специализирания наказателен съд да забрани на намиращите се в ареста Дecиcлaвa Ивaнчeвa и Билянa Πeтpoвa да напускат страната, съобщава БНР.На 16 ноември Апелативният специализиран наказателен съд спря решението на Специализирания наказателен съд, с което бившият кмет на столичния район „Младост” Десислава Иванчева и бившата ѝ заместничка Биляна Петрова бяха освободени под домашен арест. Така двете отново останаха в ареста.Междувременно стана ясно, че и третият подсъдим по делото 'Иванчева' Петко Дюлгеров може да се върне в ареста. Той е под домашен арест от 25 октомври. В петък обаче спецсъдът е разпоредил протеста на прокуратурата срещу мярката на Дюлгеров да бъде изпратен на Апелативния специализиран наказателен съд.Според юристи е прецедент да се иска ограничителна мярка, каквато е зaбpaнaта зa нaпycĸaнe нa cтpaнaтa, при положение че Иванчева и Петрова продължават да са в ареста, съобщи БНР.", "date": "2018.11.19", "title": "Прокуратурата поиска да забранят на Иванчева да напуска страната"}
{"url": "https://offnews.bg/temida/visshiat-advokatski-savet-chestva-130-god-ot-parvia-zakon-za-advokati-692244.html", "text": "Висшият адвокатски съвет представи книгата на конституционалиста проф. Пенчо Пенев на пресконференция днес в БТА по повод 130 години от създаването на първия Закон за адвокатите. Според председателя на ВАдвС, Ралица Негенцова, денят не е просто тържествен повод, а и време за размисъл за това какво е постигната адвокатурата досега и как може да остане тя в крак с времето. Законът е приет на 22. ноември 1888 год. и е обявен за празник на гилдията през 2005 г. Според Съвета, денят не е повод за празник само за адвокатите, а и за цялата общественост, тъй като законът осигурява предпоставките \"да има кой да защитава гражданите и обществото\". Представената на конференцията книга на преподавателя по конституционно право проф. д-р Пенчо Пенев \"Адвокатът, Конституцията, приложимото право\" е написана специално по повод 130-годишнината и е ценно помагало за юристи, журналисти, изследователи и широката общественост. Според проф. Пенев, Конституцията не се използва достатъчно активно в българския съдебен процес. Трудът му цели да промени това като \"покаже на адвоката като творец на съдебния процес възможностите, които има\". Годишнината ще бъде отбелязана с тържествена церемония в \"Народен театър\" на 21. ноември, на която ще бъде връчен и юбилеен знак на Висшия адвокатски съвет за принос към адвокатурата. За отличието е номиниран по един член от всички адвокатски колегии в страната. Ще бъде присъдена и наскоро учредената награда на името на Тодор Бурилков, като получателят тази година е Траян Марковски за \"изключителен принос\" към българската адвокатура. Водеща на събитието ще е актрисата Ана Пападопулу, а режисьор - Жоро Торнев. Сред поканените са президентът Румен Радев, председателят на Народното събрание Цвета Караянчева, министър-председателят Бойко Борисов, председателя на Конституционния съд, председателите на Върховния касационен и Върховния административен съд, главният прокурор, министърът на правосъдието Цецка Цачева, представляващия Висшия съдебен съвет Боян Магдалинчев, патриархът Негово светейшество Неофит, и др. ", "date": "2018.11.19", "title": "Висшият адвокатски съвет чества 130 год. от първия Закон за адвокатите с книга на проф. Пенев"}
{"url": "https://offnews.bg/obshtestvo/goliama-chast-ot-varna-ostana-bez-voda-692248.html", "text": "Повреда на магистрален водопровод остави голяма част от Варна без вода.Подаването е спряно в 6 ч тази сутрин и се очаква да бъде възстановено към 18:00 ч днес.Засегнати са абонатите, намиращи се на булевардите \"Христо Ботев\", \"Мария Луиза\", \"8-ми Приморски полк\", \"Цар Освободител\", \"Приморски\", ул. \"Девня\", кв. \"Конфуто\", карето ул.\"Струга\", бул. \"Владислав Варненчик\", ул. \"Отец Паисйи\", бул.\"Цар Освободител\", около Колхозен пазар, Колелото , фабрика \"Христо Ботев\", ул. \"Тодор Влайков\", Погребите, ул. \"Батак\". Без вода са и в района на ЮПЗ /острова/ кв. \"Аспарухово\", кв. \"Галата\", местностите: Вилите, Карантината, Боровец, хижа Звездица, Звездица, вилна зона \"Лазур\".Поради аварии няма вода и в кв.\"Възраждане\" 1, ул.\"Идеал Петров\", от 14 до 17 часа; районът на Пикадили парк, от 10.30 до 17 часа, както и част от к.к. \"Св.Св.Константин и Елена\", от 14 до 18 часа, съобщава радио \"Варна\".", "date": "2018.11.19", "title": "Голяма част от Варна остана без вода"}
{"url": "https://offnews.bg/sviat/burni-valni-otnesoha-balkoni-v-tenerife-video-692250.html", "text": "Огромни вълни разрушиха частично сгради и отнесоха балкони в Тенерифе, на северния бряг на Канарските острови.Наложи се жители да бъдат евакуирани. Според местни медии близо 40 души са били принудени да напуснат близки до брега сгради. Засега няма данни за пострадали хора.Вълните са достигнали шест метра височина. Прогнозата за времето обаче е благоприятна - очаква се бурята да отшуми и оранжевият код бе променен на жълт.", "date": "2018.11.19", "title": "Бурни вълни отнесоха балкони в Тенерифе (видео)"}
{"url": "https://offnews.bg/futbol/gonzo-chaka-oferta-za-trenior-ot-chuzhbina-692261.html", "text": "Легендарният бивш нападател на Левски Георги Иванов е без работа повече от година.За последно водилият на два пъти клуба от \"Герена\" Гонзо беше начело на Черно море, но бе освободен след отпадането от Монтана за Купата на България, а на негово място дойде друг бивш наставник на \"сините\" - Илиан Илиев.Гонзо нееднократно е заявявал, че работата вече му липсва, като се надява в скоро време да се завърне на треньорската пейка. Желанието му обаче е да се пробва в чужбина, а не у нас.\"Да, работата ми липсва, но изчаквам. Гледам навън, в България съм работил и не съм много очарован от отношенията в българския футбол. Не мога да започна да работя на всяко място, напълно нормално е да предпочета да работя в чужбина, ако има такава оферта\", каза Гонзо, който бе гост в развлекателното предаване \"Търси се\" по БТВ.Екснападателят има опит като футболист извън България, като е играл във Франция и други страни.", "date": "2018.11.19", "title": "Гонзо чака оферта за треньор от чужбина"}
{"url": "https://offnews.bg/politika/ministerstvoto-na-otbranata-iska-oferti-ot-7-firmi-za-novite-bojni-kor-692263.html", "text": "От Министерството на отбраната са поискали оферти за доставка на многофункционален модулен патрулен кораб за Военноморските сили от 7 фирми, съобщиха от пресцентъра на ведомството.На 9 ноември са отправени запитвания за предоставяне на оферти към „NAVAL GROUP“, „Fr.Lurssen Werft GmbH & Co.KG“, „DAMEN“, МТГ–„Делфин“, „Fincantieri“, „Navantia“ и „ThyssenKrupp“.Срокът за получаване на отговорите е до 15 февруари 2019 г.Инвестиционният проект предвижда първият кораб да бъде доставен до края на декември 2023 г., а вторият до края на декември 2024 г.", "date": "2018.11.19", "title": "Министерството на отбраната иска оферти от 7 фирми за новите бойни кораби"}
{"url": "https://offnews.bg/protesti/protestirashti-sreshtu-tcenite-na-gorivata-blokiraha-prohoda-na-republ-692265.html", "text": "Протестиращите срещу цените на горивата горива затвориха прохода Прохода на Републиката, съобщава БГНЕС.Демонстрантите успяха да спрат движението през прохода, въпреки засиленото полицейско присъствие. Заради очакваната блокада на територията на град Гурково бяха издигнати прегради.Няколко буса на жандармерията, над 15 патрулни автомобила и около 100 униформени участваха в изграждането на съоръжението. От няколко дни върви активна кампания във Фейсбук за пълна блокада на прохода \"Хаинбоаз\".", "date": "2018.11.19", "title": "Протестиращи срещу цените на горивата блокираха Прохода на Републиката"}
{"url": "https://offnews.bg/turizam/balgaria-er-puska-30-000-samoletni-bileta-s-do-30-otstapki-692266.html", "text": "Националният превозвач „България Ер“ пусна 30 000 самолетни билета с отстъпки, които достигат 30%.Намалението важи при резервация от 19-и до 25-и ноември включително и е за всички директни линии на авиокомпанията.В цената на всеки билет се включва и безплатен ръчен багаж до 10 кг и личен багаж: дамска чанта или лаптоп. Компанията предлага безплатен чек ин и кетъринг, който включва топъл сандвич, десерт и напитки по време на полета.Сред промоциите са двупосочен билет до Виена за 99 евро, до Прага за 155 евро и еднопосочни билети до Лондон за 65 евро.", "date": "2018.11.19", "title": "България Ер пуска 30 000 самолетни билета с до 30% отстъпки"}
{"url": "https://offnews.bg/ikonomika/borisov-se-sreshtna-s-ministara-na-targoviata-na-turtcia-692223.html", "text": "Министър-председателят Бойко Борисов и министърът на търговията на Турция Рухсар Пекджан обсъдиха възможностите за разширяването на сътрудничеството в двустранните търговски отношения, съобщиха от пресслужбата на кабинета.Фокус по време на срещата беше развитието и активизирането на търговско-икономическото партньорство между България и Турция. В разговора беше подчертано задълбочаването на отношенията в различни сектори като двустранната търговия, инвестициите и строителството.Борисов и Пекджан отчетоли добрата работа по време на съвместните бизнес форуми между България и Турция, както и успешната дейност на Българо-турската междуправителствена комисия за икономическо сътрудничество.През 2017 г. износът за Турция е в размер на 2,077 млрд. евро, с което се отчита 7.8 % дял от общия износ и ръст от 10 %. Вносът от Турция е в размер на 1,906 млрд. евро, което е 6.3 % от общия внос и ръст от 17.3 %. Двустранният стокообмен за периода е в размер на 3,984 млрд. евро. Турция заема 4-то място в българския износ след Германия, Италия и Румъния и 5-то място във вноса след Германия, Русия, Италия и Румъния.През 2017 г. турските инвестиции в България са в размер на 81.1 млн. евро. Интересът на турските фирми в България е насочен към проекти, свързани с изграждане на транспортната и енергийна инфраструктура на страната ни, а също и към строителството на жилищни, търговски и офис сгради, както и към банковия сектор. Хранително-вкусовата, химическата и текстилната промишленост също предлагат широко поле за инвестиции. Съществува потенциал за навлизането на още производители на автомобилни части - сектор, в който Турция има сериозни традиции и дял в световното производство.През 2017 г. България е посетена от 636 046 турски граждани, с което се отчита ръст от 12.5 % и Турция заема 4-то място след Гърция, Румъния и Германия по брой туристи.", "date": "2018.11.19", "title": "Борисов се срещна с министъра на търговията на Турция"}
{"url": "https://offnews.bg/medii/maria-vankova-stava-reporter-na-godinata-na-btv-692225.html", "text": "Мария Ванкова стана репортер на годината в годишните награди на bTV Новините, които се провеждат за 14 поредна година.На 18 ноември екипът на редакцията отбеляза 18-ия си рожден ден и отличи още кореспондент, оператор, продуцент и монтажист на годината, с признание за висок професионализъм и отдаденост на журналистическата работа. Мария Ванкова получи наградата, присъдена от колегите ѝ, след отразяването на продължилите повече от половин година протести на майките на деца с увреждания, осветляването на съмнения за злоупотреби със социални помощи, разследването за кибер ножа за лечение на онкоболни, който не работи, а държавата е платила милиони за него, и други. „Изключителна радост е за мен, че в година, изпълнена с много важни събития, Репортер на годината отива при човек в ресор здравеопазване и социални теми. Това показва, че тези теми и хората, които засягат, са във фокуса на общественото внимание. В личен план тази награда идва точно 10 години след като прекрачих прага на нюзрума на bTV като стажант и е признание за това, че съм на правилния за мен път,“ сподели Ванкова.За кореспондент на годината за втора поредна година bTV отличи Маргарита Стефанова от Врацa.За оператор на годината бе отличен Любен Кацаров. Продуцент на годината стана Веселина Петракиева, а монтажист на годината на bTV за втора поредна година е Калояна Климентова.В момента bTV работи по ново високотехнологично студио, което скоро трябва да влезе в експлоатация.", "date": "2018.11.19", "title": "Мария Ванкова става репортер на годината на bTV"}
{"url": "https://offnews.bg/interviu/balgarskata-ikonomika-ima-speshna-nuzhda-ot-tehnologichna-modernizatci-692228.html", "text": "Кои са предизвикателствата пред въвеждането на иновации в българските предприятия?България се счита за най-скромният иноватор в ЕС. Данни на Евростат сочат, че ние сме на последно място по дял на иновациите като процент от БВП и това определено рефлектира върху икономическите ни резултати. Липсата на ясна политика за подкрепа на иновациите в бъдещ период би могло да се окаже дори до голяма степен застрашаващо конкурентоспособността на икономиката ни, а оттам да повлияе негативно и трайно върху имиджа ни в международен план.За отчитане на нивото на иновации най-надеждният индикатор е разходи за изследователска и развойна дейност (т. нар. R&D), по който България значително изостава спрямо останалите страни-членки на ЕС. Разходите за R&D са изключително важни по две причини – на първо място те отразяват технологичното развитие на страната и на второ ясно показват поетите ангажименти за създаване на ново знание. В периода 2011–2015 се наблюдава значително увеличение в тези разходи и това до голяма степен се дължи на средствата, усвоявани по линия на европейските фондове. Това обаче спорно може да се счита за добър индикатор, а и по принцип разчитането само и единствено на средствата от европейския бюджет не би следвало да е основна линия в инвестиционната политика на страната, особено по отношение на иновациите и технологичното обновление на предприятията, от които се очаква по-голяма производителност, ръст на БВП и като краен ефект по-високи доходи и стандарт на живот.Кои са основните направления и аспекти при разработването на иновационна стратегия за умна специализация в България за периода 2014-2020?Иновационната стратегия за умна специализация в България за периода 2014-2020 се основава на два допълващи се подхода. Първият е създаване на благоприятна среда за развитие на бизнеса чрез политики за намаляване на административните и правни пречки, както и пречките пред търговията, приватизацията и де-монополизацията. Другият важен подход е подобряване на достъпа до финансиране, особено за стартиращи компании, чрез прилагане на разнообразни програми, чиято цел е да подкрепят предприемачеството в процеса на решаване на многото проблеми, пред които е изправено то.Какви могат да бъдат допълнителните действия за подобряване на инвестициите и предприемаческата дейност в държавата?Изключително важно е политиките ни в тази насока да са фокусирани върху инвестиции в сектори с добавена стойност за икономиката ни и нейната конкурентоспособност, както и да се определят ясно тези приоритетни области, в които имаме шанс за процъфтяващо икономическо развитие както в регионален така и в международен план. Българската икономика има спешна нужда от технологична модернизация и промяна в бизнес модела на корпоративно управление. На първо място е необходимо държавата да приложи активна интеграционна политика за преки чуждестранни инвестиции, както и да конкретизира ясни политики за иновации на секторно ниво.Може ли да очакваме конкретни резултати при изпълняването на тази стратегия и ако да – в какви количествени резултати?Можем да се надяваме на разумна държавна политика в следващия стратегически период. Особено важно е да използваме максимално възможностите си през следващите 3 години, когато се очаква да имаме стабилен ръст на БВП в диапазона 3.5-3.7% и да заложим на повече инвестиции за R&D и иновации в предприятията, както и върху разработване на специфични политики в подкрепа на МСП и предприемачеството. Това е печелившата стратегия, която може да ни гарантира отличим профил на държава с ясно очертани приоритети за икономическо развитие и визия за тяхното постигане.Какъв е опитът на Катар по линия на иновациите и предприемачеството?За всички е известно, че Катар е една от най-богатите държави в света, нареждаща се на първите места по доход на глава от населението и по индекс на човешко развитие. Катарците разполагат с много средства за инвестиции, но все още нямат ясно очертана стратегия. По отношение на иновациите и предприемачеството те имат осигурен финансов ресурс от Катарската банка за развитие, но едва тази година Катарският университет приема първите 100 студенти по предприемачество. С други думи, тепърва в Катар ще се подготвят кадри за развитие на малките и средни предприятия и ще се обръща внимание и на предприемаческия бизнес, наред с този на корпорациите за добив на петрол и газ. Хубавото е, че катарците са добронамерено настроени към съвместни инвестиции, т,нар, джойнт венчъри, и България би могла да се възползва от такива общи проекти в краткосрочен и дългосрочен план.", "date": "2018.11.19", "title": "Българската икономика има спешна нужда от технологична модернизация"}
{"url": "https://offnews.bg/obshtestvo/maia-manolova-oglavi-mrezha-na-balkanskite-ombudsmani-692255.html", "text": "Омбудсманът Мая Манолова бе избрана за председател на мрежата на балканските омбудсмани, която днес бе създадена в София с участието на 13 държави от региона, между които Сърбия, Черна гора, Хърватска, Босна и Херцеговина, Румъния. По инициатива на Манолова, в рамките на форума, бе подписана и декларация за сътрудничество и партньорство. Защита на правата на гражданите: предизвикателства пред балканското сътрудничество“ бе темата на първата по рода си среща, със съорганизатор институцията на македонския омбудсман Иджет Мемети. Събитието се проведе в контекста на българското председателство на Съвета на Европейския съюз.У нас са омбудсманите от 12 държави. Идеята днес е да обсъдим проблемите, които имат гражданите на Балканите, да обменим практики, информация, опит и да създадем мрежа на балканските омбудсмани, която да осигури бързи канали за информация, за взаимна подкрепа, за решаване на трансгранични казуси, тъй като живеем в трудни времена, в които има натиск върху гражданите и опити за посегателства над човешки права“, каза омбудсманът Мая Манолова преди началото на форума. И допълни: „Проблемите са общи - бедност, социално изключване, посегателства върху човешки права, ограничаване на демократичното пространство и срещу всичко това, ние, заставайки един до друг, ще имаме повече механизми и възможности за активна защита на правата на гражданите“, категорична бе Манолова. По думите й във всяка една от балканските държави омбудсманът стои най-близо до гражданите, но често става обект на натиск от страна на съответните власти, затова чрез създаването на балканската мрежа националните правозащитници ще могат и взаимно да се подкрепят.В изказването си пред участниците омбудсманът изтъкна, че този регионален форум се провежда в навечерието на две знаменателни годишнини – 70 години от приемането на Всеобщата декларация за правата на човека и честване на 10 декември – Международен ден за защита правата на човека и основните свободи.„Тези дати са изключително важни за нас, като омбудсмани, защото нашата мисия е именно такава – да насърчаваме, да защитаваме, да подкрепяме човешките права, да бъдем на страната на гражданите в случаите, в които институциите ги мачкат и притесняват, да защитаваме изконните демократични ценности при всяко посегателство и опит за това върху тях“, подчерта Мая Манолова и допълни, че човешките права не са подарък, а са отвоювани в годините и времето, затова трябва да бъдат отстоявани докрай. Омбудсманът разказа, че неслучайно изборът за логото на форума е „Balkanice“ – контрапункт на специално измислената в Англия през 1900 г. дума „вalkanize“ – разделям, враждувам, превърнала се в нарицателно на сложни проблеми и отношения.„Мисията на днешния форум е да покажем, че за нас омбудсманите е по-важно това, което ни обединява – история, култура, традиции, много по-важно от това, което ни разделя, но въпреки това ние уважаваме различията на всеки един от нас. Предстои да доказваме още и още, че Балканите са светла територия, територия, в която правата на човека се ползват с особено уважение, а не тъмна територия, която враждува помежду си“, така Манолова обобщи целите на форума и създаването на мрежа на омбудсманите.Във втория панел на форума бяха дискутирани икономическите и социалните права на гражданите, уредени в Хартата за основните права на Европейския съюз. Изказване направи представител на Агенцията на Европейския съюз за основните права (FRA) по проблемите, свързани със социалните и икономическите права на гражданите, както и представител на Службата на Върховния комисар по правата на човека в ООН, който изясни значението на Парижките принципи на ООН за функциониране на националните институции за защита и насърчаване на правата на човека.Във форума участваха и местните обществени посредници от всичките 13 общини в страната, както и министърът на правосъдието Цецка Цачева, председателят на Комисията за защита на потребителите Димитър Маргаритов, представители на академичната общност, потребителски и граждански организации, Институт за държавата и правото при БАН, Център за нестопанско право, Институт Отворено общество, Център за изследване на демокрацията, Български адвокати за правата на човека, Асоциация Анимус и др.", "date": "2018.11.19", "title": "Мая Манолова оглави мрежа на балканските омбудсмани"}
{"url": "https://offnews.bg/tenis/analizatori-dimitrov-preliva-ot-talant-no-vremeto-mu-minava-692267.html", "text": "Популярните тенис анализатори Кен Кулсън и Дан Куоръл твърдят, че вече е настъпил последният шанс Григор Димитров да се докаже и да триумфира с някой от най-ценните трофеи в този спорт.\"Всяка година очакванията са огромни за Григор Димитров, както и за Доминик Тийм. Всеки подготвителен сезон говорим един и също: че очакваме някой от тях двамата да пробие с титла в Големия шлем. Да, Тийм има финал на Ролан Гарос, но нито той, нито българинът е успявал да вдигне трофея, каквото очакват всички от тях\".\"Димитров прелива от толкова много талант, че всеки, който го е гледал и за минутка, е убеден, че титлата от Големия шлем е само формалност за него. Особено като го видите как пласира бекхенда си с една ръка по диагонал на корта от нулев ъгъл. Но с течение на времето става все по-трудно да си представим как се случва да спечели подобна титла\".\"Миналата година българинът триумфира в Лондон за най-големия си успех до момента в кариерата и завърши трети в света и мнозина очакваха, че най-накрая е пробил сред най-големите имена. Но беше последван от ужасяваща 2018 г. Той завърши годината едва 19-и и му става все по-трудно да се затвърди сред елита\".\"Подготовката през тази кратка пауза в края на годината ще е може би най-важната за Димитров. Работата му с Дани Валверду ще е ужасно важна, за да може най-после да подобри този полуфинал на турнир от Големия шлем, който е най-силното му постижение до момента\", пишат двамата анализатори.", "date": "2018.11.19", "title": "Анализатори: Димитров прелива от талант, но времето му минава"}
{"url": "https://offnews.bg/izvan-terena/futbolisti-na-tcska-otivat-na-izlozhenie-na-razvlekatelnata-industria-692252.html", "text": "Четирима футболисти на ЦСКА ще бъдат специални гости на Балканското изложение на игралната и развлекателната индустрия (BEGE), което ще се проведе на 21 и 22 ноември в Интер Експо център, София.Кирил Десподов, Станислав Манолев, Божидар Чорбаджийски и Мауридес ще се срещнат с фенове на 21 ноември (сряда) от 14:00 до 15:30 часа в зала 2 на Интер Експо център.Желаещите да присъстват на събитието трябва да се регистрират предварително .BEGE е с бизнес насоченост и регулярно се посещава от над 5000 професионалисти от 35 държави. Това е най-голямото изложение на игралната и развлекателната индустрия на Балканския полуостров.\"Организаторите избраха да поканят представители на ЦСКА, защото знаят, че ние сме най-обичаният клуб в страната и най-популярният български отбор по света\", похвалиха се от сайта на ЦСКА.", "date": "2018.11.19", "title": "Футболисти на ЦСКА отиват на изложение на развлекателната индустрия"}
{"url": "https://offnews.bg/obshtestvo/mon-sas-strategia-za-vazpitanieto-na-detcata-v-detskata-gradina-i-v-uc-692227.html", "text": "Стратегия за възпитателната работа в училище е разработило Министерството на образованието и науката, съобщи ресорният министър Красимир Вълчев и уточни, че целта ѝ е да се откроят ценностите, в които искаме да възпитаме децата си.Сега училищата и детските градини осъществяват възпитателна дейност, но параметърът ѝ не е дефиниран. Това се прави с проекта, в който се залага децата да се възпитават в толерантност, уважение, нравствени и патриотични ценности.\"Искаме с този проект на стратегията да провокираме разговор в какви ценности искаме да възпитаваме децата си, както и какви са инструментите, с които осъществяваме тази възпитателна работа\", обясни министър Вълчев, цитиран от БТА. В стратегията са заложени също трудовото възпитание, възпитанието в дисциплина и отговорност, дори и естетическото възпитание.\"Част от въпросите в стратегията са за границите и възможностите на образователните институции за възпитанието на децата. Докъде стигат границите на родителите. Ние търсим това ползотворно взаимодействие в името на детето\", обясни Вълчев.", "date": "2018.11.19", "title": "МОН със стратегия за възпитанието на децата в детската градина и в училище"}
{"url": "https://offnews.bg/tenis/grigor-dimitrov-izprashta-godinata-kato-19-v-sveta-692224.html", "text": "Най-добрият български тенисист Григор Димитров изпраща 2018 година на 19-о място в световната ранглиста. 27-годишният хасковлия, който не успя да се класира и да защитава титлата си във финалния турнир на АТР в Лондон през миналата седмица, остана с актив от 1835 точки.Втората ракета на страната Димитър Кузманов пък записа рекордно класиране в кариерата си. Той прогресира с 18 места до 255-ото в света с 210 точки, след като в събота достигна до първия си полуфинал в турнирите от сериите \"Чалънджър\" в Буенос Айрес.Номер 1 е Новак Джокович с актив от 9045 точки. Втори е Рафаел Надал (Испания) със 7480 точки, а трети е швейцарецът Роджър Федерер е трети с 6420 точки.Шампионът от финалния турнир на АТР Александър Зверев от Германия прогресира до четвъртата позиция с 6385 точки.Сезонът за Григор определено не беше от най-добрите, но светът на тениса вече се вълнува до какво ще доведе партньорството му с легендата Андре Агаси пред 2019 година.Американецът дойде в щаба на българина по покана на треньора му Дани Валверду, който в интервю сподели в кои области трябва да се подобри първата ни ракета.\"Обсъдихме с Григор това да доведем някого в тима. Човек, който да му помогне с постоянството в играта и задържането сред най-добрите в света. Проблемът на Григор, имайки предвид какъв е стилът му и каква личност е, е да бъде солиден играч през цялото време. Разбира се, ние сме работили през цялото време върху това, но моята работа като лидер на екипа е да намирам решения за това той да се подобри. Не само да бъде по-добър в някои турнири, но като цяло да работи върху играта си.Казах му, че ако иска да е на върха, му трябва някого и че познавам Андре, откакто работех с Анди Мъри, така че може да го питаме и да видим какво мисли. Всичко мина добре и всички в отбора са развълнувани. Той има много опит по отношение на психологията. Знае какво струва на един играч да е на върха, както и какво е важно на игрището и извън него.Андре е имал кариера, благодарение на която е разбрал кое е добро и кое е лошо. Имаме по-добра перспектива за това кое е добро, когато знаем кое е лошо\", казва Валверду пред Tennis Chanel, цитиран от TennisKafe.com.", "date": "2018.11.19", "title": "Григор Димитров изпраща годината като №19 в света"}
{"url": "https://offnews.bg/politika/vsenarodniat-sbor-na-edinenieto-se-obiaviava-protiv-omrazata-692230.html", "text": "На 26 ноември в Народния театър “Иван Вазов” за пръв път ще прозвучи песента “Молитва”, в която се пее “Стига вече омраза”. Текстът е на поета Александър Петров, написан през 1994 година, а музиката – на Борис Карадимчев.През същата година записът на песента, в който участват известни български певци, е спрян от разпространение. Не ѝ било дошло времето! По-късно група “Фактор” прави нов запис, но на английски, по музика на Весо Тодоров (Весо Кокала). С тази песен ще бъде открит .Според организаторите, именно тази песен ще се превърне в химн на Сдружението, което обединява учени, бизнесмени, общественици и интелектуалци от всички цветове, както и 26 граждански организации и ще играе важна роля в обществения живот на страната.Инициаторите на Сдружението отхвърлят всякаква обвързаност с политически партии и държавни институции.", "date": "2018.11.19", "title": "Всенародният сбор на единението се обявява против омразата"}
{"url": "https://offnews.bg/drugi/poiavi-se-parvi-sporten-podlez-v-sofia-692232.html", "text": "Младите български шампиони грейнаха в стилни рисунки, разкрасили подлеза пред Министерството на младежта и спорта. „Спортен подлез“ бе реализиран с помощта на София – Европейска столица на спорта от екипа на ПОдЛЕЗНО.Създадена като доброволческа инициатива през 2013 г., организацията осъществява своето разрастване като дизайнерско студио, като преобразява детски градини, училища, градинки, фасади, офиси и интериори и вдъхва нов живот на занемарени градски пространства.На кратката церемония по символичното откриване днес по обед присъства организационният секретар на София – Европейска столица на спорта Анатоли Илиев, член на Управителния борд на ACES EUROPA, кметът на район Средец Мария Ачкова, представители на спомоществуватели и партньори по проекта, шефове на федерации и съюзи със състезатели сред младите български шампиони, спортисти, треньори и др.Това е 7-мия проект на организацията, спечелил награда от конкурса \"Младежки свят и доброволчество\" на столичната дирекция \"Превенция, интеграция, спорт и туризъм\". ПОдЛЕЗНО изказва специални благодарности към кмета на район Средец за административната подкрепа при реализацията на проекта, както и към г-н Стоян Ставрев и Българска консултантска организация, генерален партньор и спонсор на ПОдЛЕЗНО - една компания, която вярва в каузата за облагородяване на градската среда и подкрепя творчеството, градския дизайн и свежите идеи.По предложение на София – Евростолица на спорта проектът бе реализиран под мотото „Младите български шампиони“ и в него влизат направените по фотоси стилизирани рисунки в екшън ситуации на тенисиста Адриан Андреев, щангиста Христо Христов, скиора Алберт Попов, боксьора Даниел Асенов, таекуондиста Владимир Далаклиев, сабльорката Йоана Илиева, лекоатлетката Мирела Демирева, спортния катерач Петър Иванов, ансамбъла художествена гимнастика плувеца Антъни Иванов и др.Всички те доставиха на българите през последните няколко години много поводи за гордост и национално самочувствие. Графитите са изрисувани от младия художник Димитър Стафидов с асистенцията на Цветан Узунов и Емил Михов по снимки на млади български спортисти, чиито права бяха любезно предоставени от техните фотографи - Илиян Телкеджиев от LAP.BG, Костадин Андонов от Старт Фото, Тодор Шабански и Петър Пешев.Проектът е осъществен с финансовата подкрепа и във връзка с кампанията на Съюза на пивоварите в България", "date": "2018.11.19", "title": "Появи се първи спортен подлез в София"}
{"url": "https://offnews.bg/obshtestvo/balgarskata-antarkticheska-ekspeditcia-stigna-do-ostrov-livingstan-692262.html", "text": "Първата част от 27-та Българска антарктическа експедиция достигна до остров Ливингстън.Корабът на OneОcean Expedition хвърли котва в Южния залив на о-в Ливингстън. Сравнително спокойното море и липсата на големи ледени блокове, позволява дебаркирането на надувните лодки с десетимата ни полярници и четири тонния им багаж на българския бряг, съобщи ръководителят на експедицията проф. Христо Пимпирев.На борда на кораба се намира и известният ни плувец Петър Стойчев, който очаква решението на капитана, дали пред българския бряг или още пó на юг ще се проведе първия плувен маратон в ледените води на Антарктида.", "date": "2018.11.19", "title": "Българската антарктическа експедиция стигна до остров Ливингстън"}
{"url": "https://offnews.bg/zvezdi/elvis-presli-nagraden-posmartno-s-medal-na-svobodata-692226.html", "text": "40 години след смъртта си Елвис Пресли бе награден посмъртно с Медала на свободата. Президентският Медал на свободата е най-високото отличие на САЩ за граждански заслуги. Носители на отличието са творци, учени, спортисти, филантропи за особения им принос към мира или културата. Освен на безсмъртния музикант, Президентският медал бе връчен на сенатора републиканец Орин Хеч, легендата на бейзбола Бейб Рут,  бившия съдия от Върховния съд Антонин Скалия и др. Медалът на свободата е учреден през 1963 г. от президента Джон Ф. Кенеди, а един от последните насители на отличието е проф. Стивън Хокинг.Елвис Пресли е начело на редицата музикални звезди, които предстои да бъдат удостоени с наградата. Сред тях са  Ела Фицджералд, Боб Дилън и Стиви Уондър.\"Елвис съчета госпел, кънтри, ритъм енд блус и създаде собствено звучене. Той продаде повече от милиард плочи. Елвис също служи в американската армия, като прие призовката въпреки славата си. Той остана американска икона четири десетилетия след смъртта си.\" - гласи разпространеното съобщение на Белия дом. ", "date": "2018.11.19", "title": "Елвис Пресли награден посмъртно с Медал на свободата"}
{"url": "https://offnews.bg/nashite-avtori/iz-delnitcite-na-edin-lud-12-16-noemvri-692237.html", "text": "Понеделник, 12 ноемвриВ събота и неделя на много места в страната хора протестират. За най-различни работи протестират. Едни срещу високите цени на горивата, други срещу вдигането на данъка за старите коли, трети – за поскъпването на \"Гражданска отговорност\". Четвърти протестират комплексно, за всичко. Управляващите малко се стреснаха в първия момент, но бързо се ошоперкаха, както казват на село. (Казват го за малки прасенца, но понякога и за хора.) Цветанов и Горанов поведоха контраатаката. И набързо обясниха гражданското недоволство със сценарии за политическа дестабилизация на държавата. Може и така да е, не го изключвам. Нинова май се е сънувала премиер.Цецерон обяснил, че правителството няма вина за цените на горивата: „Формирането на цената на горивата не е функция на правителството, а на комисията КЕВР и комисията КЕВР е избрана от българския парламент… Даже и КЕВР, както каза Влади, не е отговорна за цената…\"Комисията КЕВР. Ако избесят държавниците, Цецерон на права бога ще си иде! Може ли да си шеф на най-голямата парламентарна група, от теб да зависи цялото законодателство и да си кух като градинска лейка?!Явно може, ама бива ли?!Нали чухте какви промени предлага ГЕРБ в НК за борба с домашното насилие? Вече не можеш и да креснеш на жена си! Цял живот си я учил да разчита интонационно заплахите, които я дебнат, а сега всичко отива на кино! Д-р Филипов знае поне шест начина да каже: „Направи салата!“ И сега те искат да ме лишат от шестия, най-ефективния! Да се уча на стари години да ѝ съскам…От една до пет години затвор, ако ѝ крещиш, критикуваш я, засрамваш я, порицаваш я, наричаш я гъска… Дядо цял живот в яда си викаше на баба мисирка, но живяха в мир и сговор 60 години!Вносители на това малоумие са председателят на НС Цвета Караянчева и шефът на правната комисия Данаил Кирилов. А министър Цецка е дала положително становище. Все изявени мислители.Вие сте умни хора (лаская ви!) и ще се сетите, че в случая използвам конотативното значение на думата „мислители“, а не денотативното. Нали? В тези глави полетът на мисълта е невъзможен поради гъстата мъгла. (Валери Дечев)Както виждате, системата на ГЕРБ е така направена, че каквато и глупост да измислят като закон, няма какво да я спре. Върви си от правната комисия до министерството и обратно като по мокро кадифе.Хубаво е, че има и хора като Горанов, които знаят истината за КЕВР и не я крият от колегите си. Според „Влади“ свободният пазар определя цените на горивата, което, разбира се, е вярно, но само за местата, където пазарът наистина е свободен.Анджак сме го споменали... От 6 години тоя пич (дано не преувеличавам!) живее със семейството си в жилище от 180 квадрата в луксозния затворен комплекс ”Есте”, собственост на олигарха Кирил Домусчиев. Който освен това е и председател на най-голямата работодателска организация КРИБ, което внася в сюжета допълнителна интрига. Би могло да се каже дори, че внася морално-криминални елементи. Според в.”19 минути” за тези 6 г. наемът възлизал на около 254 000 лв., които Горанов не може да оправдае с официалните си доходи. Според имотната му декларация, той и съпругата му, също държавен чиновник, имат 11 000 лв. налични и влог от 59 000 лв. За да излезе от това брутално противоречие, Горанов каза по телевизора наскоро, че апартаментът му бил предоставен безплатно. А комплексът, вика, не е на Домусчиев, а на „Адванс пропъртис“. Което е истина, но само половината истина. Защото собственици на „Адванс Пропъртис“ са братята Домусчиеви. За такова нещо в белите страни не просто ще го уволнят, ами ще го затворят и ще изгубят ключа! Но за щастие на управляващите Бегето не е и скоро няма да стане бяла страна.И понеже ние не сме най-глупавият в махалата и сме наясно, че безплатно е само сиренцето в капана, та искаме да попитаме как ли се отплаща Горанов за безплатния апартамент. Представете си например, че Домусчиев крие данъци в особено големи размери. И Горанов го чадъри откъде НАП. Съвсем примерно го казвам. Една такава услуга заслужава Домусчиев да додава и някой лев към безплатния апартамент. Или примерно, съвсем примерно, накрая на мандата на министъра той да продължи да живее в този апартамент, но вече като собственик.На конференция под заглавие \"Fake news of true trolls\" вицето Илияна Йотова рекла, че ни лъжат по 200 пъти дневно. Глупости на търкалето. Има дни, в които 200 пъти само на Борисов няма да стигнат. Защото, както сме отбелязвали и друг път, премиерът ни обича да послъгва. Някои дори го наричат патологичен лъжец, но ние не сме чак от тях. Но е факт, че лъже и когато трябва, и когато не трябва. Лъже и за бъдещето, и настоящето, а напоследък взе да ни лъже и за миналото. „По времето на партията на Радев, вика, карахме коли само в неделя.“Партията на Радев…„В Симеоново имаше седем или девет щатни партийни секретари. Събраха ни в салона и ни казаха - другари, до днес бяхме комунисти, а от утре сме деполитизирани… Тогава им заявих, че понеже това е голяма глупост, няма да се деполитизирам. И напуснах.“Напусна МВР, за да не напусне партията на Радев…Но за неделното шофиране грозно лъже. В Пазарджик редовно палехме колата и отивахме да пием кафе в столицата на Южна България. (От Пловдив ли си, майна, или от провинцията?!) После започнах работа в София и известно време си живеех в Пазарджик и пътувах по два-три пъти в седмицата. Врътках по 15-20 000 км. на година. Тогава проблемът не беше бензинът, а колата. Но то е друг история.Вторник, 13 ноемвриПроект на план за устойчива градска мобилност на столицата с хоризонт до 2035 г. на обединението \"Инфрамобилплан\", който беше представен на вниманието на транспортната комисия към СОС, предвижда ограничаването на движението на автомобилите в центъра, развиване на пешеходното и велосипедното движение, подобряване на обществения транспорт, създаване на градска железница и т.н. Но за да стане това, общината трябвало да инвестира 3 млрд. лв. в транспорт и инфраструктура. С което ние не можем да се съгласим. За да влязат в транспорта и инфраструктурата 3 млрд. лева трябва да се инвестират 5-6 млрд. Може да се инвестират и 3 млрд., но тогава реално ще влязат 1.5 млрд. Опитът показва, че нещата винаги са фифти-фифти: колкото се вложат, толкова се и открадват.Мислите, че преувеличавам? Така ли? А какво ще кажете за 10 млн. лева на километър обикновено шосе? Колегата Владо Йончев сподели във ФБ: „Днес подписаха за най-скъпия път в галактиката - 10 млн. на километър от Калотина до Драгоман, без да е магистрала по вече съществуващо трасе. С фаянсовите плочки от Седмочисленици да го облепят, пак няма да излезе толкова.“Абсолютно е така. Ако това шосе е широко примерно 10 м., тогава квадратът излиза по 1000 лв. За тия пари може да му се мине и един златен варак. Пладнешки грабеж, няма друга дума.Не знам дали тая власт ще си изкара мандата, но почна да краде сякаш утре сдава.Време за подвиг! Малко практически героизъм след смелите думи не би трябвало да навреди. Асоциация на европейските журналисти – България поиска от президента Радев да наложи вето на медийния закон на Пеефски. За съжаление президентът не посмя. Всички знаем, че генералът-пилот е много смел, но явно не през цялото време. Или не по всички въпроси. При това, ако може да се каже, че изобщо е имало някакъв опит за отпор срещу този вреден и опасен закон, то той дойде именно от партията на Радев. И въпреки и напреки той не посмя да се конфронтира с ДПС и Пеефски.Ей, видяхте ли снимката? Голяма загадка, направо магия. На церемонията за 100 г. от края на Първата световна война Радев се снимал с президента Путин. Двамата с жената до него се снимали. Още на пръв поглед прави впечатление, че Путин е с мъничко по-висок от Радев и Деси.А, ако си спомняте, когато вицепремиерът в оставка Симеонов видя за пръв път Деси, беше впечатлен от ръста ѝ и я нарече „дълга жена“. А президентът е дори и малко по-дълъг. То така си е и редно, де. Както пише Чудомир в дневника си през 1958 г., „мъжът трябва всякога да е по-стар, по-висок, по-тежък и по-грозен от своята жена“. Радев е направо перфектният мъж за Десито. И народът се чуди и се пита как така Путин е по-висок от дългата жена и по-дългия ѝ мъж. Те ли са се навели, Путин ли е стъпил на столче.Не четете, бе, братя! Не четете и затова се питате. Или четете, но не помните. Преди известно време ви писах, че с цел „по-нататъшно усъвършенстване на държавната наградна система на Русия“ Путин утвърди званията „Заслужил журналист на Русия“ и „Заслужил работник в сферата на връзките и информацията на Русия“. Наградната система е изключително важна за руската журналистика. И за всяка журналистика, де.По това време горе-долу президентът на Хърватия Колинда Китарович посети Русия и се снима с премиера Медведев, наричан често нанопремиер заради богатирския му ръст. Но на снимката беше с една глава над Китарович. И тогава в руската преса се появи следната задача: „Ръстът на президента на Хърватия Колинда Китарович е 170 см. Ръстът на недорасляка (недомерка) Медведев е 150 см. на кънки. Въпрос: Колко държавни награди на РФ има фотографът?“На снимката Медведев изглежда поне с 5 см. по-висок от Китарович, която в живота е с 20 см. по-висока. Може ли това да се постигне без съответната наградна система? Не, разбира се.А старият президент и новата му жена също са в Париж. Макрон връчи на Плевнелиев най-високото френско държавно отличие Ордена на Почетния Легион. Не знам защо се е наложило да му го връчи.Сряда, 14 ноемвриВ. „Сега“: „Еврокомисията даде индулгенция на управляващите в България… ЕК огласи вчера най-абсурдния от всичките си 18 годишни и междинни доклади за България, които е написала от 2007 г. по контролния МСП.“И като капак на целия ни назадък ЕК на практика обещава догодина да премахне МСП.„Новият доклад, пише колегата Терзиев, не прави анализ на действителното състояние на правовата държава, а се ограничава само формално да проследи как се изпълняват 17-те препоръки, които се съдържаха в доклада й от януари 2017 г. Резултатът според Брюксел е следният: 2 препоръки са изпълнени, 6 препоръки са почти изпълнени, а по 9 е отчетен \"значителен напредък\". Така излиза, че няма сфера, в която страната да не е подобрила съществено своя образ.“Единствената критика се отнася за страничен на МСП проблем – медийната среда: „Международните наблюдатели отбелязаха съществено влошаване на медийната среда в България през последните години, като българският медиен сектор се характеризира с непрозрачна собственост и слабо прилагане на журналистическите стандарти.“Когато излезе докладът на ЕК за ненапредъка на България през 2015 г. написах: „Ако не знаех, че е невъзможно, щях да кажа, че изглежда като купен. На фона на всичко, което се случва и не се случва в Бегето, звучи като насърчение…“Днес вече съм сигурен, че са намерили начин да го купят. Или „со паре, или со дупе“. Искам да кажа с подчинение, да не си помислите нещо симитлийско… Възможно е и с дамаджани с вино. Мавруд например. Маврудът е типично нашенско вино, не се среща другаде. Лекува много болести, включително и хроничен ишиас. Чел съм някъде, че синът на Раул Кастро е заченат с мавруд. Раул се оплакал на Добри Джуров, че прави само щерки и бай Добри му рекъл: „Има едно прекрасно българско вино – мавруд. Който го пие, му се ражда момче.” И му пращал докато Раул добил момче - Алесандро Кастро.Колко българи на мавруд са заченати… Тогава още не бяхме толкова добри в химията.Христо Иванов вика: „Текстът на доклада на ЕК по Механизма за мониторинг на българското правосъдие граничи с гротеската и оставя усещане за тежък пристъп на институционален \"ишиас\". И в това, за съжаление, няма особена изненада.“А председателят на ВКС Лозан Панов нарече оценката, която Брюксел дава на съдебната ни система, „безпрецедентна“. Само можем да гадаем, каза Панов защо ЕК е избрала този подход. Струва ми се обаче, че едва ли някога ще се доближим един към друг с добрата стара Европа, ако занапред ни свързват не ценностите, а лъжливите мостове на илюзиите.“Властта обаче е на противното мнение. Властта изпадна в триумфализъм. Екатерина Захариева: „Докладът отразява обективно стремежа на всички институции за реформа в съдебната система.\" При Тетка Цачева стремежът е прераснал в резултат: „Докладът е положителен, обективен и ясно подчертава необратимостта на осъществените реформи.\"Прокуратурата също е щастлива: \"Силно удовлетворяваща е положителната оценка за положените усилия и постигнатите от България устойчиви резултати…\"Дето пееше Данчето Христова, „Валяло е, а аз не съм усетила…“ Тайно и полека управляващите са извършили съдебната реформа и ние не сме забелязали. И още не забелязваме.", "date": "2018.11.19", "title": "Из делниците на един луд (12–16 ноември)"}
{"url": "https://offnews.bg/sviat/putin-i-erdogan-praviat-parva-kopka-za-suhopatnata-chast-turski-potok-692204.html", "text": "Руският президент Владимир Путин и турският му колега ще присъстват днес на церемония по полагане на основите на газопровода \"Турски поток\".От днес започва изграждането на сухопътното трасе на съоръжението, след като морският участък вече беше завършен. Двамата ще се срещнат в Истанбул, след което с хеликоптер ще отпътуват до нефтена платформа, на която ще се проведе церемонията.\"Турски поток\", който Владимир Путин предложи преди няколко години на Турция след отказа на България да участва в строителството, включва две отделни линии. Едната линия е предназначена за потреблението на турския пазар, а другата – за европейските клиенти. Гърция активно лобира втората линия да минава през нейна територия и да стига до Италия. Има и вариант тръбата да минава през България и да стига до Сърбия.", "date": "2018.11.19", "title": "Путин и Ердоган правят първа копка за сухопътната част Турски поток"}
{"url": "https://offnews.bg/tenis/fernando-verdasko-chuh-neveroiatni-neshta-za-balgarskata-publika-692236.html", "text": "Една от емблемите на световния тенис – Фернандо Вердаско, отправи специално послание към българските фенове.Испанецът има 15 титли (7 на сингъл и 8 на двойки) от АТP тура, а през 2018 г. отпразнува своята победа №500. Играл е в 62 поредни турнира от Големия шлем, което е втора най-дълга серия в историята. Легендарният Фернандо Вердаско идва за четвъртото издание на Sofia Open. Ето какво каза испанецът специално за българските фенове:„Здравейте всички в България. Аз съм Фернандо Вердаско и очаквам с нетърпение да играя на Sofia Open 2019. Чух невероятни неща за българската публика.Очаквам всички вас в залата през февруари, за да гледате изключителен тенис. До скоро, България!“, казва Вердаско, който последва Стан Вавринка, Карен Хачанов и Стефанос Циципас, които също отправиха своите видеопослания.Билетите за тенис турнира от сериите АТP 250 Sofia Open 2019, който ще се проведе от 3 до 10 февруари в \"Арена Армеец\" вече са в продажба в мрежата на Eventim. Четвъртото издание на голямото тенис събитие в българската столица се очертава да бъде най-силното и вече генерира сериозен интерес.", "date": "2018.11.19", "title": "Фернандо Вердаско: Чух невероятни неща за българската публика"}
{"url": "https://offnews.bg/politika/siderov-iska-ostavki-koeto-otvaria-vratite-na-dps-vav-vlastta-smiata-692206.html", "text": "Не виждам особена логика в искането на Волен Сидеров. Изваждането на представителите на „Обединени патриоти” от управлението ще отвори врата за влизане на други политически сили в това управление. Очевидно е, че това е искане на ДПС.Така евродепутатът Ангел Джамбазки коментира пред Нова тв напрежението между патриотите във властта. След като вицепремиерът Валери Симеонов подаде оставка в петък,  същото да направи и вицепремиерът Красимир Каракачанов. „Искането на ДПС от месеци е да извади представители на „Обединени патриоти пот управлението и аз не виждам никаква логика в този момент да се правят подобни искания. Подобно политическо действие изпразва ниша. ДПС е партия, която се храни само от обръчи от фирми и от участие в политическата власт. Забележете техният натиск последните месеци, той е целенасочен. И е насочен срещу Симеонов и сегашния вицепремиер Каракачанов. Това им е битката – да се върнат в управлението и да изнудват ГЕРБ”, обясни Джамбазки, който е заместник на Каракачанов във ВМРО.Парламентарната група на „Обединени патриоти” подкрепя участието на министрите в управлението, каза Джамбазки и добави: „Сидеров изразява своя лична собствена позиция в момент на размисъл в съботния ден. Но мисля, че е редно и нормално този разговор да се направи очи в очи с всички останали.  Всяка една оставка може да бъде дадена във всеки един момент. Въпросът е защо? Някой трябва да се мотивира защо иска подобно нещо. Тези си програмни послания е редно г-н Сидеров да формулира пред групата, когато се появи на заседание на групата. Непрекъснатата игра на искане на оставки е глупава и безполезна. Тя вреди на нормалната политическа работа и на НС и в управлението”.Според евродепутата е редно вакантното място на подалия оставка вицепремиер Валери Симеонов да бъде заето от друг представител от НФСБ: „Редно е , защото в момента в правителството има представители и на ВМРО и на „Атака”. Редно е да има представител и на НФСБ”.Джамбазки обясни, че листата за евроизборите на патриотите може да бъде подредена и чрез вътрешни избори: \"Правиш вътрешни избори, хората излизат, подреждат и какво по-честно от това\".", "date": "2018.11.19", "title": "Сидеров иска оставки, което отваря вратите на ДПС във властта, смята Джамбазки"}
{"url": "https://offnews.bg/obshtestvo/trus-sas-sila-2-9-e-registriran-dnes-v-blagoevgrad-692207.html", "text": "Земетресение на 10 км от Благоевград бе регистирано тази сутрин в 04.09 часа.Трусът е бил с магнитуд 2.9 и на дълбочина от 2 км.Епицентърът на земетресението е в Пирин планина и на 81 км южно от София.  Няма данни да е усетено, нито в Благоевград, нито в околните села, каза пред \"Фокус\" Тихомир Илиев от Национален институт по геофизика, геодезия и география (НИГГ).За сега няма информация за нанесени материални щети и пострадали хора.", "date": "2018.11.19", "title": "Трус със сила 2.9 е регистриран днес в Благоевград"}
{"url": "https://offnews.bg/obshtestvo/snegat-ostavi-10-naseleni-mesta-v-obshtina-pazardzhik-bez-tok-692208.html", "text": "Без електрозахранване са 10 населени места в област Пазарджик след падналия сняг през изминалата нощ, съобщиха от електроразпределителното дружество в Пазарджик.Без ток са жителите на Панагюрище, Пещера, Белово и Брацигово и селата Оборище, Панагюрски колони, Сребриново и Поибрене, Голямо и Малко Белово. Екипи на електроразпределителното дружество работят по отстраняване на авариите, съобщава агенция \"Фокус\".Сняг падна в голяма част от страната.За днес е обявен жълт код за дъжд и снеговалежи. Сняг ще очаква да вали в областите Видин, Монтана, Враца, Плевен, Ловеч, Габрово, Велико Търново, София - град, София – област, Перник и Кюстендил.В областиte Благоевград, Пазарджик, Пловдив и Смолян се очакват значителни валежи предимно от дъжд, а в планинските райони в нощните часове и от сняг. Интензивни валежи от дъжд се очакват в областите Кърджали, Хасково, Сливен, Стара Загора, Ямбол, Търговище, Русе, Разград, Шумен, Добрич, Варна, Бургас и Силистра. ", "date": "2018.11.19", "title": "Снегът остави 10 населени места в община Пазарджик без ток"}
{"url": "https://offnews.bg/futbol/luka-modrich-ostava-spokoen-predi-zlatnata-topka-692231.html", "text": "Хърватският халф на Реал Мадрид Лука Модрич изчаква търпеливо дните до 3 декември, когато ще бъде обявен победителят в анкетата за \"Златната топка\".Модрич е сред фаворитите за най-престижното индивидуално отличие във футбола, след като по-рано през годината спечели и наградата на ФИФА \"The Best\".\"Казвал съм го и друг път - за мен е чест да съм сред кандидатите за такова голямо отличие. Ако спечеля ще бъда най-щастливият човек на планетата. Ако не спечеля - нищо за мен няма да се промени. Годината ми беше фантастична така или иначе\", коментира Модрич.Българската легенда Христо Стоичков пък вече получи поканата си за голямата церемония в Париж. Камата, който спечели приза през 1994 година, вече е потвърдил присъствието си, информира \"Труд\".Веднага след церемонията Стоичков се прибира в България за турне с автобиографията си.", "date": "2018.11.19", "title": "Лука Модрич остава спокоен преди \"Златната топка\""}
{"url": "https://offnews.bg/112/avtobus-propadna-v-kanavka-kraj-sevlievo-692205.html", "text": "Обилният снеговалеж предизвика задръствания и катастрофи. Пътнически автобус, движещ се по направлението София – Варна, пропадна в канавка, съобщава bTV.Инцидентът стана малко след Севлиево, в близост до разклона за село Буря.Рейсът се наклонил рязко надясно, но инерцията му била отнета от ниските дървета край пътя, които не позволили да се преобърне.Натрошени са стъклата на прозорците от дясната страна. Пътуващите към Велико Търново и Варна се разминали само с уплаха и леки натъртвания. Скоро след инцидента са били извозени. Автобусът остана в канавката през цялата нощ.", "date": "2018.11.19", "title": "Автобус пропадна в канавка край Севлиево"}
{"url": "https://offnews.bg/knigi/predstaviat-nova-kniga-za-golemia-hudozhnik-tcanko-lavrenov-692210.html", "text": "Фондация „Цанко Лавренов“ и Книгоиздателска къща „Труд“ в партньорство със Софийска градска художествена галерия представят нова книга за големия български художник Цанко Лавренов. Луксозното, богато като съдържание и илюстрации издание е първото, което в цялост представя творчеството и личността на една от най-изтъкнатите фигури на българското изкуство. То включва в 520 страници 1073 изображения на творби, снимки, писма и документи.Изданието има изключителен приносен характер – за първи път се публикува студия за графичното творчество на Лавренов, а също и за писменото му наследство като критик и изследовател на изкуството. Съставена е първата подробна биография с богат документално-илюстративен материал, произхождащ от личния архив на художника.По-голямата част от факсимилно предложените документи и писма от архива на художника се публикуват за първи път. Книгата е структурирана чрез модули, проследяващи важни етапи от творческия път на художника, представени със задълбочени изследователски текстове. Включени са и страници с извадки от публикувани и непубликувани спомени на Лавренов. Имащи пряка връзка с репродуцираните творби, тези пасажи доближават с автентичен глас читателя/зрителя до света на художника. Изданието има амбициите да публикува по-голямата част от живописното наследство на художника с цел да документира и онези творби, които днес са унищожени или с неизвестно местонахождение.Автори на текстовете са Лаврен Петров, Анелия Николаева, Ружа Маринска, Владимир Димитров, Станислава Николова, Катя Тинева, Жанет Митева. Художник е Людмил Веселинов, а технически редактор Стефка Иванова. Фотограф на повечето живописните произведения е Анатоли Михайлов. Книгата е произведена в печатница „Симолини 94“.Изданието се представя в Софийска градска художествена галерия на 20 ноември 2018 г, от 18:30 ч., няколко дни преди рождената дата на художника. ", "date": "2018.11.19", "title": "Представят нова книга за големия художник Цанко Лавренов"}
{"url": "https://offnews.bg/obshtestvo/omraznalo-vi-e-ot-plastmasa-euandme-690427.html", "text": "Омръзнало ви е от пластмаса?Знаете ли, че всички пластмасови опаковки в ЕС ще се рециклират до 2030 г.?Когато изхвърляте торбичката от сандвича, кутията от салатата или бутилката от водата си, след като се наобядвате, те не изчезват, а се превръщат в отпадъци. Пластмасата, която хвърляме без да се мислим, стига до океаните и е пагубна за живота в тях. А това, което влиза в моретата, в крайна сметка попада в чиниите ни – 30% от рибата, която купуваме, има пластмаса във вътрешностите си. ЕС е твърдо решен да намали количеството на изхвърляната пластмаса, да я държи далеч от океаните и да направи така, че до 2030 г. всички пластмасови опаковки да могат да се рециклират.Научете повече на .", "date": "2018.11.19", "title": "Омръзнало ви е от пластмаса? #EUandME"}
{"url": "https://offnews.bg/obshtestvo/api-vsichki-patishta-sa-prohodimi-700-snegorina-chistiha-tazi-nosht-692213.html", "text": "Близо 700 машини обработваха пътните настилки през нощта. Всички републикански пътища са проходими при зимни условия, съобщиха от Агенция \"Пътна инфраструктура\" (АПИ).Около 8,30 ч. отпаднаха ограниченията за движение на тежкотоварни автомобили над 12 тона с ремаркета и полуремаркета през прохода „Превала“.Без ограничение за всички превозни средства е преминаването през проходите „Ришки”, „Котленски”, „Айтоски”, „Обзорски”, „Печинско”, „Предел”, „Рожен” и Прохода на Републиката. Ограничено е движението на МПС над 12 т през проходите „Троянски“, „Петрохан” и „Шипка“, над 10 т през „Вратник” и „Твърдишки”, а над 3,5 т през „Дюлински” и „Пампорово”.Целогодишно са затворени за движение „Златишки“ и „Върбишки“.Агенция „Пътна инфраструктура“ препоръчва на шофьорите на тежкотоварни моторни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са подготвени за движение при зимни условия затруднява работата на снегопочистващата техника и възпрепятства пътуването на всички останали шофьори.Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа.", "date": "2018.11.19", "title": "АПИ: Всички пътища са проходими. 700 снегорина чистиха тази нощ"}
{"url": "https://offnews.bg/politika/bsp-se-sabira-da-reshi-nakade-sled-ostavkata-na-valeri-simeonov-692209.html", "text": "Ръководството на ПГ на \"БСП за България\" и Изпълнителното бюро на партията се събират на заседание, за да решават накъде след подадената оставка от вицепремиера Валери Симеонов. Казусът е дали депутатите от групата на социалистите да се регистрират в пленарна зала, след като получи исканата оставка на лидера на НФСБ. На 31 октомври БСП обяви, че се солидаризира с искането на майките на деца с увреждания за оставката на вицепремиера Валери Симеонов и обяви, че докато не я получи - депутатите от групата няма да се регистрират в Народното събрание. Стана ясно, че решението е взето на заседание на ПГ на \"БСП за България\".След отказа на БСП да се регистрира в зала, пред парламента възникна предизвикателството с кворума. ", "date": "2018.11.19", "title": "БСП се събира да реши накъде след оставката на Валери Симеонов"}
{"url": "https://offnews.bg/112/minior-e-zaginal-v-rudnik-v-madan-692229.html", "text": "34-годишен работник е загинал в рудник „Крушев дол“ към мини \"Горубсо\" в Мадан заради срутване на скална маса, съобщи БНР.Инцидентът е станал около 22 часа на 18 ноември в спомагателна шахта по време на нощна смяна.Работникът е бил затрупан при окопаване на работно място, когато се е свлякла скална маса.Причините за трагедията се изясняват.", "date": "2018.11.19", "title": "Миньор е загинал в рудник в Мадан"}
{"url": "https://offnews.bg/tenis/zverev-triumfira-na-finalite-na-atr-v-london-692199.html", "text": "Германският тенисист с руски корени Александър Зверев сензационно победи световния номер 1 Новак Джокович с 6:4, 6:3 и триумфира на Финалите на ATP в Лондон.21-годишният германец стигна до крайната победа след само 1 час и 20 минути игра и вдигна най-големия трофей в кариерата си, като по този начин наследи нашия Григор Димитров, който спечели преди година в \"О2 Арена\".Зверев също така стана първият германец с титлата на Финалите на ATP в Лондон след Борис Бекер.Статистиката на двубоя отлично демонстрира превъзходството на Зверев, който завърши с 20 печеливши удара и 18 непредизвикани грешки срещу само 7 уинъра от ракетата на Джокович и 23 непредизвикани грешки. Саша загуби от сърбина по-рано през седмицата. В груповата фаза Новак бе убедителен и спечели с 6:4, 6:1.21-годишният Зверев завършва годината като четвърти в световната ранглиста, докато Ноле остана на върха. За Зверев това е общо десета титла и четвърта през сезона, след като по-рано спечели турнирите в Мюнхен и Вашингтон и Мастърса в Париж.", "date": "2018.11.19", "title": "Зверев триумфира на финалите на АТР в Лондон"}
{"url": "https://offnews.bg/obshtestvo/na-6-mesta-v-stolitcata-vodata-shte-spira-dnes-692200.html", "text": " „Софийска вода” временно ще прекъсне водоснабдяването в части на столицата днес, съобщиха от дружеството.Реконструкция на уличен водопровод на бул. „Президент Линкълн“ в кв. „Овча купел“ 2 налага спиране на водоподаването от 10:00 до 22:00 часа на бул. „Президент Линкълн“, бул. „Братя Прошек“, ул. „Централна“; по бул. „Президент Линкълн“ от ул. „Централна“ добл. 18 и бл.18.Подмяна на сградно водопроводно отклонение на ул. 60 в кв. „Враждебна“ налага спиране на водоподаването от 09:30 до 17:30 часа на  ул. 1-ва, ул. 2-ра, ул. 61-ва, ул. 60-та. Във връзка с подмяна на уличен водопровод на ул. „Тоне Крайчев“ в с. Желява се налага спиране на водоподаването от 09:00 до 21:00 часа на ул. „Тоне Крайчев“, ул. „Тодораки Пешев“, ул. „Ангел Тодоров“, ул. „Стоян Мисирски“.Монтаж на спирателни кранове на ул. „Захари Стоянов“ в с. Мрамор налага спиране на водоподаването от 09:00 до 19:00 часа на ул. „Мичур“, ул. „Явор“, ул. „Иван Вазов“.Заради монтаж на спирателни кранове на ул. „Козлодуйски бряг“ в с. Мировяне се налага спиране на водоподаването от 09:00 до 19:00 часа на ул. „Христо Ботев“, ул. „Перуника“, ул. „Канала“, ул. „Орлин“, ул. „Чавдар войвода“. Изграждане на сградно водопроводно отклонение на пл. „Велчова завера“ в жк. „Лозенец“ налага спиране на водоподаването от 10:00 до 19:30 часа на площад „Велчова завера“. ", "date": "2018.11.19", "title": "На 6 места в столицата водата ще спира днес"}
{"url": "https://offnews.bg/bojni/belberov-stana-vitceshampion-na-es-692198.html", "text": "Българският боксьор Петър Белберов си тръгва със сребро от първенството на страните членки на ЕС, което се проведе в испанския град Валядолид. В заключителната среща в категория +91 килограма Белберов загуби от англичанина Фрейзър Кларк с 0:5 съдийски гласа.Така България се пребори за два медала от шампионата на ЕС, след като Тинко Банабаков се окичи с бронз в кат. до 52 кг. За медали не успяха да се преборят другите ни двама представители Стефан Иванов (56 кг), Кирил Русинов (60 кг).Тимът бе воден от треньора Жоел-Солер Арате и помощника му Александър Александров, а България имаше и свой съдия на шампионата в лицето на Павел Павлов.На световното по бокс за жени в Индия, за жалост, още една наша представителка напусна шампионата. Загуба на 1/8-финалите в кат. до 57 кг претърпя Станимира Петрова. В равностоен мач тя отстъпи на представителката на домакините Соня с неединодушно решение на съдиите.Българката бе предпочетена от арбитрите на Англия и Казахстан, но Австралия, Куба и Канада дадоха предимство на индийката – 2:3 (28:29, 29:28, 28:29, 29:28, 28:29).Така от нашите борбата продължава само Стойка Петрова, която утре ще се качи на ринга за своя ¼-финален мач в кат. до 54 кг срещу индийката Маниша Маун. При успех Стойка ще се осигури медал от първенството.", "date": "2018.11.19", "title": "Белберов стана вицешампион на ЕС"}
{"url": "https://offnews.bg/obshtestvo/rechni-chudovishta-idvat-tceli-2-sezona-po-viasat-nature-691936.html", "text": "Шести и седми сезон на поредицата \"Речни чудовища\" тръгва по  от понеделник, 19 ноември.Епизодите можете да гледате от 21:10 ч.Сезон 6 е най-трудният за Джереми до момента. Той пътува до отдалечени места, за да разреши мистерии, толкова невероятни, че го задържат цяла година в Южна Америка. От политическите аспекти на преминаването му през Бразилия, Колумбия и Перу до уединеното местообитание на племе в тропическата гора, той кръстосва континента, за да се опита да разгадае всеки инцидент и да улови всеки опасен хищник. В Сезон 7 Джереми е на лов за сладководни риби с апетит към човешка плът. Пътешествието му показва тъмната страна на природата, прелива екшън и авантюризъм с мистерии и ни прави свидетели на драматични преследвания и сблъсък на характерите на човека с почти свръхествествените чудовища.Джереми Уейд превзема каналите на Viasat World този месец, като представя и друга своя поредица – по :Могъщите реки на Джереми Уейд. Епизодите ще бъдат излъчени всяка неделя от 16:30.Използвайки емблематичната си въдица с нова цел, изследователят, учен и екстремен рибар Джереми Уайд има нова мисия. Настъпило е време за драматична промяна за световните реки, които Джереми познава отлично. През последните 40 години той забелязва изчезването на големите хищници и това, което го плаши повече от всичко, е въпросът къде са речните чудовища. В новата изследователска поредица Джереми се отправя на пътешествие, за да разбере какво е състоянието на шестте най-забележителни могъщи реки в света.", "date": "2018.11.19", "title": "Речни чудовища? Идват цели 2 сезона по Viasat Nature"}
{"url": "https://offnews.bg/politika/parlamentat-ostava-bez-meglena-aleksandrova-ako-valeri-simeonov-se-va-692211.html", "text": "Подалият оставка вицепремиер Валери Симеонов може да се върне като депутат в групата на \"Обединени патриоти\", което ще извади от редиците на депутатите Миглана Александрова от \"Атака\". Така народните представители от \"Атака\" ще намалеят на 7, тези на НФСБ ще се увеличат на 9, а ВМРО ще си запази 11 депутата. Председател на парламентарната група на ОП е Волен Сидеров, но представителите на НФСБ декларираха преди време, че няма да се съобразяват с него. На практика заседания на групата не се провеждат. НФСБ има право да излъчи нов човек за вицепремиер. ", "date": "2018.11.19", "title": "Парламентът остава без Меглена Александрова, ако Валери Симеонов се върне в НС"}
{"url": "https://offnews.bg/obshtestvo/avaria-spria-parnoto-i-toplata-voda-v-chasti-ot-strelbishte-hipodr-692215.html", "text": "Части от столичните квартали \"Стрелбище\", \"Бели брези\", \"Хиподрума\" и \"Света Троица\" останаха без парно и топла вода. Поради авария временно е прекъснато топлоподаването в части от ж.к. „Стрелбище” в карето между бул. „България”, бул. „Гоце Делчев”, ул. „Кестенова гора”, ул. „Руен” и ул. „Траянова врата”, съобщиха от Топлофикация София. В „Света Троица” на студено са в карето между ул. „Габрово”, ул. „Варна”, ул. „Хайдут Сидер”, ул. „Цар Симеон”, ул. „Зографски манастир”, бул. „Тодор Александров” и бул. „Константин Величков”.В квартал \"Белите брези\" парно и топла вода нямат всички сгради.В \"Хиподрума\" аварията е засегнала блокове 101,102, 103, 104, 105, 106, 107, 108, 109, 110, 111 и ул. Смилица № 9, 16.Незабавно е създадена необходимата организация, като ще се работи до пълното отстраняване на авариите, твърдят от Топлофикация София, като поднасят извинения на засегнатите клиенти. ", "date": "2018.11.19", "title": "Авария спря парното и топлата вода в части от 'Стрелбище', 'Хиподрума', 'Бели брези' и 'Св. Троица'"}
{"url": "https://offnews.bg/obshtestvo/zhalt-kod-za-dazhd-i-sniag-e-obiaven-v-tcialata-strana-692202.html", "text": "Жълт код за дъжд и сняг е обявен в цялата страна днес.Синоптиците предупреждават за опасно време и обилни валежи от сняг в планинските райони, в Северна и в Западна България, където натрупванията ще достигат от 10 до 25 сантиметра. Валежите ще бъдат преди обяд.Ако сте на път, шофирайте внимателно в района на централната северна част на страната, където е възможно образуването на поледици. В Източна България валежите ще бъдат предимно от дъжд. В районите на Благоевград, Пазарджик, Пловдив и Смолян се очаква да бъдат значителни, между 20 и 30 литра на квадратен метър.В сутрешните часове в централните райони на Северна България е възможно да се образуват поледици. Още преди обяд от югозапад валежите ще отслабнат и до вечерта ще спрат, най-късно, в Североизточна България. Вятърът ще е умерен от изток-североизток, в Източна България до силен, но през деня ще се ориентира от северозапад и ще отслабва.Максималните температури в крайните югозападни райони, Горнотракийската низина и по Черноморието ще са между 9° и 14° , в останалата част на страната - предимно между 1° и 6°. През нощта с преминаването на средиземноморския циклон налягането още ще се понижи и ще е по-ниско от средното, но през деня ще започне повишение и вечерта вече ще е по-високо от нормалното.По Черноморието ще бъде облачно с валежи от дъжд, на много места - значителни. До вечерта валежите ще отслабнат и спрат. Вятърът ще е умерен до силен, преди обяд от югоизток, по-късно през деня ще се ориентира от северозапад. Максималните температури ще са между 13°-15°, близки до температурата на морската вода. Вълнението на морето ще е 3-4 бала и през деня ще отслабва.В планините преди обяд ще бъде облачно, на много места с валежи от сняг, под 1700-1800 метра – от дъжд. Още преди обяд от запад валежите ще спират, облачността ще се разкъсва и намалява, най-късно в планините в Източна България. Вятърът ще е силен до бурен, но през деня ще се ориентира от югозапад и ще отслабва. Температурите ще се повишат и максималната на височина 1200 метра ще е около 5°, на 2000 метра – около минус 1°.", "date": "2018.11.19", "title": "Жълт код за дъжд и сняг е обявен в цялата страна"}
{"url": "https://offnews.bg/112/vlak-derajlira-zaradi-kamani-na-relsite-chetirima-sa-raneni-obnovena-692268.html", "text": "Пътнически влак е дерайлирал край село Черниче заради паднали камъни на релсите, съобщава \"Фокус\".При инцидента са пострадали четирима души – машинистът, помощникът му, началник-влакът и един пътник.Всички останали пътници са евакуирани със съдействието на екипите на органите.Заради падналите камъни локомотивът се е наклонил и влакът е дерайлирал. Той се е движел в посока София. Движението на влакове по трасето е преустановено.Създадена е организация за превоз с автобуси на пътниците от влака, както и за тези от следващите влакове.", "date": "2018.11.19", "title": "Влак дерайлира заради камъни на релсите, четирима са ранени (обновена)"}
{"url": "https://offnews.bg/drugi/ungartci-specheliha-naj-silnoto-izdanie-na-sabiata-na-etropolski-692218.html", "text": "Унгарци спечелиха първите места в индивидуалната надпревара в десетото най-силно издание на „Сабята на Етрополски“.Турнирът събра от 16 до 18 ноември световните сили във фехтовката – Унгария, САЩ, Русия и Италия, които за пръв път дойдоха в зала „София“ с пълни отбори от по 40 души. При кадетите шампион стана Гергьо Хорват, а при кадетките – Луца Суч от Унгария. В отборната надпревара и при девойките, и при младежите купата вдигнаха състезателите на САЩ. Турнирът е кръг от Европейската купа на сабя за кадети и деца до 14 години и представи най-големите надежди в този спорт.На пътеките в зала „София“ излязоха повече от 600 фехтувачи от 23 държави. България беше представена от 35 момичета и момчета, като при повечето от състезателите ни напрежението си каза думата и им попречи да разгърнат потенциала си. Те участват във възрастовата група до 17 години за пръв път и ще им трябва опит и упорити тренировки, за да покажат на какво са способни и да свикнат с голямата конкуренция. Всички обаче имат шанс да стигнат нивото на най-добрата ни състезателка при жените Йоана Илиева и на Панчо Пасков и Любослав Бурнев, които са носители на „Сабята на Етрополски“.Патрон на турнира беше министърът на младежта и спорта Красен Кралев, който с интерес изгледа част от отборната надпревара във втория ден от състезанието. Наградите на победителите връчиха президентът на Българска федерация по фехтовка Величка Христова, вицепрезидентът на Европейската конфедерация по фехтовка Николай Матеев и директорът на Фехтовална академия „Васил Етрополски“ Запрян Ванчев.В индивидуалната надпревара до 14 години първото място при момичетата спечели София Головкина от Украйна , а при момчетата – Толга Аслан от Турция.\"При 14-годишните имаме три момичета, които са на нивото на шампионката Головкина – каза директорът на Фехтовална академия „Васил Етрополски“ Запрян Ванчев. – Те имат големи перспективи, но не можаха да покажат реалните си възможности и завършиха на девето и десето място. Ако бяха спечелили боевете си, като нищо можеше да гледаме и български финал. На тези момичета им липсват състезания от подобен голям мащаб, но с още тренировки и участия на такива турнири могат да постигнат много. При момчетата разчитаме на няколко състезатели, които се представиха отлично, но тепърва ще трупат опит.", "date": "2018.11.19", "title": "Унгарци спечелиха най-силното издание на „Сабята на Етрополски“"}
{"url": "https://offnews.bg/112/tialo-na-mazh-e-otkrito-v-avtomobil-kraj-petrich-692216.html", "text": "Тяло на мъж е открито в кола в района на Петрич, съобщава \"Фокус\", като се позовава на говорителя на Областна дирекция на МВР – Благоевград Йорданка Шаркова.По думите ѝ колата е била спряна край черен път в района на хижа в близост до пропаст. Причините за случая се изясняват.", "date": "2018.11.19", "title": "Тяло на мъж е открито в автомобил край Петрич"}
{"url": "https://offnews.bg/obshtestvo/izprashtame-nov-ekip-voenni-lekari-v-mali-692219.html", "text": "Военномедицинска академия (ВМА) ще изпрати нов четиричленен екип в Мали, където ще участва в Мисията на Европейския съюз за обучение на силите за сигурност. Поредният екип ще се грижи за здравето на личния състав на щаба на мисията в столицата Бамако, съобщава Министерството на отбраната. Продължителността на мисията е 4 месеца, а смяната на екипите става на ротационен принцип. Нашите специалисти участват в нея за 19-и път от 2013 г. насам.„Пазете се. Пожелавам ви успешна мисия и да се върнете живи и здрави”, им пожела началникът на ВМА бригаден генерал проф. д-р Венцислав Мутафчийски, д.м.н., FACS. Той им даде насоки и съвети за престоя им зад граница, като се позова на личния си опит от няколко мисии.Българските военни медици участват в различни хуманитарни и мироопазващи мисии зад граница повече от век, като винаги са получавали отлична оценка за представянето си. Освен в горещите точки на света, нашите военни лекари са в постоянна готовност да помагат на населението и в мирно време – при природни бедствия, производствени аварии, терористични актове и други.", "date": "2018.11.19", "title": "Изпращаме нов екип военни лекари в Мали"}
{"url": "https://offnews.bg/obshtestvo/protesti-v-stranata-shte-ima-i-dnes-692203.html", "text": "Протестите срещу високите цени на горивата и системата на управление у нас продължават.След като вчера над 3500 души се включиха в организираните прояви, и днес редица градове в страната обявиха готовността си да се включат в проявите на гражданско недоволство.Въпреки постигнатата оставка на вицепремиера Валери Симеонов, майките на деца с увреждания също възнамеряват да останат на улицата, докато касаещите ги законови промени не бъдат гласувани от парламента.11 души са задържани по време на протестите в страната в неделя. МВР съобщава, че са съставени 58 акта за установени административни нарушения, 38 фиша и 55 протокола.В София са задържани общо четирима души. Освен мъжът, шофирал демонстративно на пл. „Княз Александър I“, който ще бъде предаден на прокуратурата за хулиганска проява, са отведени още трима непълнолетни и един пълнолетен, които били засечени да носят забранени предмети. След снемане на обяснения и предупреждение, те са освободени и предадени на родителите си.", "date": "2018.11.19", "title": "Протести в страната ще има и днес"}
{"url": "https://offnews.bg/112/11-dushi-sa-zadarzhani-pri-protestite-v-nedelia-692201.html", "text": "11 души са задържани по време на протестите в страната в неделя. МВР съобщава, че са съставени 58 акта за установени административни нарушения, 38 фиша и 55 протокола. В София са задържани общо четирима души. Освен мъжът, шофирал демонстративно на пл. „Княз Александър I“, който ще бъде предаден на прокуратурата за хулиганска проява, са отведени още трима непълнолетни и един пълнолетен, които били засечени да носят забранени предмети. След снемане на обяснения и предупреждение, те са освободени и предадени на родителите си.На протеста в Благоевград са съставени протоколи, след като са опитали за блокират пътното платно на пътя Е-79.В Монтана за различни нарушения на шофьори са съставени 5 фиша и 13 акта по Закона за движение по пътищата.Актове за установени административни нарушения са съставени на 3-ма протестиращи в Плевен, в полицейското управление е отведен един.В рамките на организираното автошествие в Силистра за установени различни нарушения са съставени общо 5 акта , както и три протокола.При извършени проверки на територията на Хасковска област са били установени 5-ма без документи за самоличност, двама от които непълнолетни. Те са били отведени в РУ-Свиленград за установяване на самоличността им и са им съставени съответните актове по Закона за българските документи за самоличност. На водачите на три автомобила са съставени актове за нарушения по ЗДвП, след като протестиращите са паркирали автомобилите си на кръстовище, с което са затруднявали движението на транзитно преминаващи превозни средства. Установени са и други участници, извършили същото нарушение, на които също предстои съставяне на актове по ЗДвП.В рамките на протестните действия на територията на ОДМВР-Ямбол са съставени 28 протокола за предупреждение по чл. 65 от ЗМВР, 6 акта за нарушения по ЗДвП и ЗБДС и ЗМВР, както и 26 глоби с фиш по ЗДвП.", "date": "2018.11.19", "title": "11 души са задържани при протестите в неделя"}
{"url": "https://offnews.bg/izvan-terena/ragbist-pripomni-svoj-neumesten-zhest-692222.html", "text": "Популярният бивш австралийски ръгбист Джон Хопот се появи на благотворително събитие и веднага прояви грубото си чувство за хумор.44-годишният бивш състезател се прочу през 2001 година, когато бръкна с пръст отзад на противников играч. Тогава той отнесе наказание от 12 седмици, а по-късно то беше увеличено на 10 години, след като влезе в скандал на терена.Това не попречи обаче да бъде поканен за участие в благотворително събитие, наречено \"Легенди на лигата\". За да си направи престоя по-забавен Хопот излезе на терена с гумена ръкавица и се провикна \"Докторът е тук\".По време на мача той повтори неуместния си жест и беше порицан за грубото чувство за хумор. Жестът е доста популярен във футбола. Достатъчно е да припомним, че същото стори Илиян Киряков на Красимир Балъков.", "date": "2018.11.19", "title": "Ръгбист припомни свой неуместен жест"}
{"url": "https://offnews.bg/futbol/kralev-uspokoi-tcska-za-bazite-692212.html", "text": "Спортният министър Красен Кралев говори във връзка с новия Закон за физическото възпитание и спорта, както и за базите на ЦСКА пред \"Тема: Спорт\".\"Законът влиза в сила на 17 януари. Имам разговори с ръководството на ЦСКА. Имаме план, който изпълняваме, и програма, по която работим. Нека да си свършим работата и тогава да коментираме. Не е необходимо да нагнетяваме напрежение. Няма никакъв проблем, базите са си на ЦСКА и всичко е наред\", каза Кралев.В началото на 2018-а клубът придоби \"Армията\" и Панчарево за срок от 10 години, след като сключи договор със спортното министерство. По силата на новия закон, всеки клуб ще може да вземе бази за нов максимален срок от 30 години. Ръководството на ЦСКА вече изрази желание за по-дълъг договор. Силният човек на \"Армията\" Гриша Ганчев също говори по отношение на базите в свое интервю преди близо месец.\"За стадиона според мен трябва пак да отидем на разговори с държавата. Не е нормално ЦСКА да плаща 96 хиляди лева наем на месец за двете руини там. Може би това е единственият клуб в света, който плаща за нещо, а насреща няма нищо. 96 хиляди лева всеки месец са наемите. Отделно 250 хиляди лева се плащат от ползвателя за данък сгради, такса смет и т.н. ЦСКА сега е ползвател. Като ги съберем тези числа, горе-долу отиват близо 1,5 милиона лева! Колко отбори в \"А\" група имат такъв бюджет? А това е само наемът на ЦСКА!Поне министърът на спорта е сериозен човек и мисля, че ще се споразумеем. Дано се споразумеем да направим публично-частно партньорство\", каза Ганчев.", "date": "2018.11.19", "title": "Кралев успокои ЦСКА за базите"}
{"url": "https://offnews.bg/obshtestvo/dimitar-manolov-kt-podkrepa-protestite-ne-sa-s-avtentichna-energia-692214.html", "text": "Протестите в страната са повече привидност, а не носят автентична гражданска енергия. Недоволството е формулирано с твърде широки искания, смята президентът на КТ „Подкрепа“ Димитър Манолов. В интервю за  Манолов посочи, че само протестите срещу Валери Симеонов обаче са автентични. Той изрази съмнението, че Симеонов е подал оставка като вицепремиер заради протестите и предположи, че въпросът е бил по-скоро вътрешнопартиен. \"Продължаваме да бъдем страната с най-ниските доходи и най-ниското качество на живот в ЕС - с най-ниски доходи и най-голямо неравенство, но за това не се говори\", заяви президентът на КТ „Подкрепа“. Според него не може да се прави паралел между протестите за горивата у нас и във Франция. Там те са срещу покачване на акциза, а не срещу крайната висока цена, посочи Манолов.\"Не можем да живеем нормално“ е твърде общо оплакване, а при ниска заплата се протестира пред работодателя си, допълни Манолов. \"Кой ще ви повиши заплатата, ако не конкретният работодател? Много по-лесно и автентично е да му затвориш фабриката.\"КТ „Подкрепа“ също организира протест протест следващата седмица. Той е заради идеята на ЕС „да се закрие българската въглищна енергетика“. Това, по думите на председателя на синдиката, са 150 000 работни места и 47% от произведената енергия в страната.", "date": "2018.11.19", "title": "Димитър Манолов, КТ 'Подкрепа': Протестите не са с автентична енергия, освен тези срещу Симеонов"}
{"url": "https://offnews.bg/obshtestvo/raketen-obstrel-nad-bazata-s-balgarski-voennosluzheshti-v-kandahar-ni-692220.html", "text": "Базата на международните коалиционни сили на летище Кандахар, Афганистан, е била подложена на ракетен обстрел на 18 ноември 2018 г. На мястото се намират и български военнослужещи, но няма пострадали сред тях, съобщава Министерството на отбраната. Обстрелът е започнал в 22.15 часа местно време (19.45 часа българско време).В момента в Кандахар се намира 36-ият български военен контингент. Той изпълнява задачи, свързани с осигуряване на охраната и отбраната на КПП-4 на база „Летище Кандахар” и поддържане на взаимодействието с коалиционните партньори.Българският контингент се състои от 158 военнослужещи и участва в мисията на НАТО \"Решителна подкрепа\". Той замина през януари 2018 г. Основната част от военнослужещите е от 101-ви алпийски полк в Смолян.", "date": "2018.11.19", "title": "Ракетен обстрел над базата с български военнослужещи в Кандахар, няма пострадали"}
{"url": "https://offnews.bg/protesti/nad-300-balgari-vikaha-ostavka-pred-evroparlamenta-video-692217.html", "text": "Над 300 души се присъединиха към протеста пред Европейския парламент вчера, съобщи за OFFNews читателката ни от Брюксел Венета Маджистрели, която ни изпрати снимки и видео от събитието. Според нея недоволството на сънародниците ни е било срещу всички партии, които досега са управлявали или управляват в момента България.Българите в Брюксел в началото на протеста пяха националния химн, а след това огласиха със силни възгласи \"Оставка\" столицата на Европа.Недоволните говорели и за ширещата се корупция и  потъпкването на свободата на словото в България.Присъстваха българи, живеещи в Белгия, но също и в Люксембург, Холандия и Франция и други. Повечето присъстващи носеха надписи “Обичам България”, добави българката от Брюксел.За следващата неделя се планира нов протест.", "date": "2018.11.19", "title": "Над 300 българи викаха Оставка пред Европарламента (видео)"}
{"url": "https://offnews.bg/drugi/51-tochki-za-lebron-dzhejms-pri-parvata-mu-pobeda-v-maiami-ot-2014-god-692221.html", "text": "ЛеБрон Джеймс отбеляза 51 точки за победата на неговия Лос Анджелис Лейкърс в гостуването на Маями Хийт със 113:97. Това бе първа победа за \"Краля\" откакто напусна Флорида през 2014 година. На въпроса как факта че играе срещу бившия си тим се отразява на представянето му, номер 23 отговори: \"Това е моята среда. Винаги е приятно да си тук, да се върнеш и да видиш толкова познати лица. Имали сме и добри, и лоши моменти. Винаги съм изпитвал уважение и любов към хората от Маями.\" Той допълни, че се е чувствал много добре и е успял да отпочине след загубата от Орландо в събота.Магичната вечер на Джеймс го превърна в превърна в петия играч в НБА, отбелязал 50 или повече точки за три различни отбора. Компания в този престижен списък му правят Джамал Кроуфърд, Бърнард Кинг, Моузес Малоун и Уилт Чембърлейн.\"В Маями и Кливлънд направихме нещо историческо. Сега в Лейкърс името говори само по себе си. Играчи и треньори вярват в мен, затова се старая да съм колкото се може по-ефикасен\", добави Джеймс.Съотборниците му Кайл Кузма и Тайсън Чандлър се обединиха около мнението, че ЛеБрон Джеймс е единственият който може да оспори призванието \"Най-велик баскетболист\" на Майкъл Джордън. Лонзо Бол също взе отношение по темата и заяви, че звездата на \"Езерняците\" просто играе с величие. Треньорът Люк Уолтън добави, че играчи като \"Краля\" правят нещата да изглеждат лесни, макар и да не са.Обиколката на ЛеБрон Джеймс през бившите му отбори ще продължи в сряда когато Лейкърс гостува в Кливлънд. За финал номер 23 каза:\"Ще се радвам да видя приятелите и семейство си, с които да си припомним приятните моменти, но щом съдията хвърли топката, е време за работа.\"", "date": "2018.11.19", "title": "51 точки за ЛеБрон Джеймс при първата му победа в Маями от 2014 година"}
{"url": "https://offnews.bg/nashite-avtori/otvoreno-pismo-do-edin-trol-692245.html", "text": "Ти, анонимно тъпо копеле, който рушиш и създаваш безнадеждност. Представяш се за човек, ама не си. Ти си функция, на тези които ти плащат. Криеш се зад снимка на някое мощно животно. Я лъв, я пума. При необходимост спортен автомобил. Казваш се по глупав начин. Имитираш мисъл и сееш смрад.Ти, тъпо анонимно копеле, знай. Те за това ти плащат. Не за да мислиш, а за да смърдиш. И ти си професионален смърдел.Оцапваш със зловонието си чуждите мисли, мнения, коментари. Рушиш връзките между хората. Сееш недоверие и злоба.Много си наточен и краен и също толкова анонимен. Знам, това ти носи пари. Подаяния. Кара те да се чувстваш голям хитрец и професионалист, но не си нищо повече от една зловонна функция без име.Твоите началници взимат дебелите пари отделени за тази смрад. Ще разбереш какво си направил когато утре някой твой близък ще се нуждае от здраве и ти, тъпо копеле, ще си допринесъл за това, че той да не го получи. Защото някои с интереси ще са ти платили да е така.Утре ще искаш справедливост в съда и няма да я получиш. Защото ще са ти платили да я няма.Утре ще поискаш детето ти да не става идиотче, но ще стане. Защото ще си попречил на хората да се преборят с идиотската системата, на която и ти си функция.Аз те познавам. Ти, тъпо анонимно копеле винаги имаш последната дума. Дори когато няма какво да измислиш можеш да пишеш просто к@р и да си ходиш. Нали?Вечер броиш гнусните си коментари. Началниците ти отброяват заработените стотинки. Малко са. Но от теб не се иска много. Само да смърдиш, а това не е трудно. В тилът ти дишат други смръдливци. Конкуренция, така да се каже. Не ти е лесно.Кажи ми, тъпо копеле, как спиш? Как гледаш майка си в очите? Какво и казваш че работиш? Журналист? Редактор?Какво купуваш на детето си с тези пари? Бъдеще?На любимите ти хора осигуряваш ли щастие?Ти, тъпо копеле, се мислиш за цензор и демагог. Лъжовно е. Ти обслужваш желанията на други. Обслужваш чужди интереси.А чуждите интереси винаги са чужди.Утре ще те разкарат, защото вече ще си изчерпан. Немодерен. Ненужен. Мислиш си, че тогава ще еволюираш и ще станеш нещо друго? Не! Смрадта ще е пропита в теб. Ще си белязан и ще гнусих хората около теб. Накрая ще останеш сам с твоето любимо творение - един голям к@р и много време за мислене. Тогава ще искаш и ти нещо да кажеш, да споделиш или да възроптаеш. Но някой друг ще те усмърди. Кръговрат, какво да го правиш.А сега си ти. Хайде на работа!Смърди.", "date": "2018.11.19", "title": "Отворено писмо до един трол"}
{"url": "https://offnews.bg/obshtestvo/proveriavat-vsichki-bg-pasporti-izdadeni-na-chuzhdentci-v-poslednite-692233.html", "text": "МВР и ДАНС започват проверка на всички български документи за самоличност, издадени на чужденци през последните пет години.Проверката е по нареждане на министър-председателя, съобщи правителствената пресслужба.Резултатите трябва да бъдат докладвани в най-кратки срокове, допълват от там.Нареждането идва няколко седмици след арестите около Държавната агенция за българите в чужбина (ДАБЧ), вкл. на нейния председател . Акцията в държавното учреждение бе във връзка с разследване за подкупи и търговия с влияние при  предоставяне на български документи за самоличност на чужденци.", "date": "2018.11.19", "title": "Проверяват всички БГ паспорти, издадени на чужденци в последните 5 години"}
{"url": "https://offnews.bg/temida/domashniat-arest-i-na-tretia-podsadim-po-deloto-ivancheva-pod-vapros-692243.html", "text": "Специализираният наказателен съд, който пусна под домашен арест подсъдимият по делото \"Иванчева\" Петко Дюлгеров, е забавил внасянето на прокурорския протест срещу излизането му от килията във втората съдебна инстанция, съобщиха от спецпрокуратурата.Дюлгеров, който бе задържан на 17 април заедно с бившия кмет на \"Младост\" Десислава Иванчева и заместничката й Биляна Петрова, е извън затвора от 25 октомври. Двете жени обаче все още са в ареста, след като решението на първоинстанционния съд за незабавното им освобождаване след заседанието на 16 ноември бе светкавично спряно от Апелативния спецсъд. Същия ден спецсъдът е разпоредил протеста на прокуратурата срещу мярката на Дюлгеров да бъде изпратен на АСпНС. Предстои мярката на тримата \"домашен арест\" - която реално е приложена само спрямо Дюлгеров, да бъде гледана на втора инстанция. Днес в 17 часа пък защитници на Десислава Иванчева и Биляна Петрова започват бдение пред Съдебната палата до освобождаването им от ареста на \"Майор Векилски\". ", "date": "2018.11.19", "title": "Домашният арест и на третия подсъдим по делото 'Иванчева' под въпрос"}
{"url": "https://offnews.bg/obshtestvo/vdigat-pametnik-na-simeon-radev-do-mosta-na-vliubenite-692239.html", "text": "Паметник на автора на \"Строители на съвременна България\" Симеон Радев ще се издигне до Моста на влюбените в столицата, а не на площад \"Света Неделя\".  Това реши днес комисията по култура към СОС. Промяната на мястото, утвърдено през 2013 г. в малката зелена площ на ул. \"Позитано\" до Съдебната палата, се налага заради предстоящия международен конкурс за визията на площада. Скулптурата и новото място са одобрени от Експертния художествен съвет, Инициативният комитет за издигане на паметника е съгласен с локацията в района на НДК, заяви Малина Едрева, председател на комисията по култура. По думите й от ИК искат да поставят паметника до края на годината. Предстои Столичният общински съвет да одобри визията и мястото на паметника на дипломата, историк и публицист Симеон Радев. ", "date": "2018.11.19", "title": "Вдигат паметник на Симеон Радев до Моста на влюбените"}
{"url": "https://offnews.bg/112/kak-da-dejstvame-pri-pozhar-vkashti-aktualno-za-otoplitelnia-sezon-692240.html", "text": "С понижаване на дневните температури и ежедневното използване на отоплителни уреди значително се увеличава рискът от възникване на пожари в бита. Само за последната седмица са възникнали почти 200 битови пожара, при които са загинали петима души, а други 13 са пострадали, съобщава МВР. За да не се допускат сериозни инциденти, е важно да спазваме основните правила за пожарна безопасност.Експертите от ГД „Пожарна безопасност и защита на населението“ препоръчват използването на отоплителните и нагревателните уреди да става при стриктно спазване на правилата за пожарна безопасност, както и да се отчитат специфичните им характеристики. Задължително е на разстояние от един метър около тях да не се поставят и съхраняват горими материали.Преди да напуснем дома си, е добре да проверим и да изключим всички отоплителни уреди. Препоръчително е да не покриваме електрическите уреди и да не сушим директно върху тях мокри дрехи.От пожарната припомнят, че самотноживеещите и трудноподвижните хора, както и децата, са най-рисковите групи при пожар в бита.При пожар потърсете помощ на телефон 112.Още за правилата за пожарна безопасност през отоплителния сезон може да прочетете в прикачените информационни брошури.", "date": "2018.11.19", "title": "Как да действаме при пожар вкъщи (актуално за отоплителния сезон)"}
{"url": "https://offnews.bg/zvezdi/beloslava-s-premiera-na-dva-novi-singala-i-klip-video-692234.html", "text": "Концертът „Love is in the air” на Белослава, на 29 ноември, в клуб Carrusel е премиера на два нови сингъла и видео клип.Песента \"Дай ми време\" е вдъхновена от същинския път на живота, който поднася предизвикателства, трудности и радости. Основният акцент на видеото към песента, изпълнено с ярки и красиви цветове, е радостта от усещането да си жив. Музиката е на дългогодишния тандем Белослава и Антони Рикев, текстът е на самата Белослава. „Love is in the air” заявява Белослава по нейния нежно-категоричен и вдъхновяващо-усмихващ начин на 29 ноември, в клуб Carrusel.", "date": "2018.11.19", "title": "Белослава с премиера на два нови сингъла и клип (видео)"}
{"url": "https://offnews.bg/futbol/nikolaj-mihajlov-vse-po-blizo-do-podpis-s-levski-692247.html", "text": "Националният вратар Николай Михайлов мина успешно медицински прегледи в Левски, информира Sportal.bg.Това е станало в клиниката на комплекс Царско село, където беше в компанията на лекарския екип на 26-кратните шампиони на България. Стражът, който е без отбор и е желан от обственика Спас Русев, вече почти е договорил своите лични условия.При положение, че тестовете са минали добре и 30-годишният футболист няма здравословни проблеми, той ще стане официално играч на \"сините\" в рамките на 48 часа. Лекарският щаб вече изготвя специална програма на Михайлов, който трябва да свали няколко килограма в следващите седмици, за да влезе в оптимална форма.Михайлов има 15 мача за Левски, с който е печелил два пъти титлата на страната (2006, 2007) и два пъти купата на България (2005, 2007, въпреки че през 2007 г. не взима участие в нито един мач от турнира), както и Суперкупата на България (2005).През лятото на 2007 година преминава в Ливърпул за 300 000 евро, откъдето е отдаден в холандския Твенте. Следват престои във Верона, Мерсин и Омония Никозия.", "date": "2018.11.19", "title": "Николай Михайлов все по-близо до подпис с Левски"}
{"url": "https://offnews.bg/112/dvama-politcai-postradaha-pri-katastrofa-v-sofia-692269.html", "text": "Двама полицаи са пострадали при катастрофа с патрулен автомобил в София, съобщиха от МВР. Инцидентът е станал на на кръстовището на булевардите „Тодор Александров“ и „Опълченска“ около 19:35 часа тази вечер. Това е станало когато униформените са пътували служебно с включена сигнализация по сигнал за нерегламентирани протестни действия.На мястото е пристигнала линейка и двамата полицаи, които са служители от Девето РУ-СДВР, са откарани в болница за прегледи и оказване на медицинска помощ.Изясняват се обстоятелствата, при които е възникнало пътното произшествие. На мястото се извършва оглед.", "date": "2018.11.19", "title": "Двама полицаи пострадаха при катастрофа в София"}
{"url": "https://offnews.bg/sviat/putin-i-erdogan-otbeliazaha-zavarshvaneto-na-morskia-uchastak-na-turs-692270.html", "text": "Президентът на Русия Владимир Путин и този на Турция Реджеп Тайип Ердоган взеха участие в церемонията по завършването на морския участък на газопровода \"Турски поток\".\"Изразявам своята благодарност на президента на Република Турция господин Ердоган за политическата воля и мъжество, които показа. Защо? Защото че в условията на нарастваща конкуренция без това подобни проекти не се реализират\", каза Путин, цитиран от ТАСС, предаде БГНЕС. Руският президент сподели също, че разчита на съхранението на темповете на изграждане на „Турски поток“ и стартирането му по план до края на 2019 г\"Газпром\" започна изграждането морския участък на газопровода \"Турски поток\" през май 2017 г. Тръбопроводът с дължина 930 км се простира по дъното на Черно море до брега на Турция. Предстои да бъде изградена сухопътна транзитна връзка до границите на Турция със съседни страни.", "date": "2018.11.19", "title": "Путин и Ердоган отбелязаха завършването на морския участък на 'Турски поток'"}
{"url": "https://offnews.bg/kultura/opernata-prima-sonia-joncheva-se-vrashta-v-balgaria-za-premierata-na-b-692241.html", "text": "Оперната звезда Соня Йончева ще пристигне у нас специално за премиерата на филма, посветен на живота и израстването ѝ до най-обещаващото сопрано в света днес. Тя идва в България след успешното си турне в Латинска Америка, където пя в най-големите концертни зали в Мексико и Чили.Документалният филм „Соня Йончева. Sempre Libera” ще има премиера на 26 ноември от 19:00 часа в кино „Люмиер Лидл” и е част от програмата на Киномания 2018.„Това е история за момиче, което мечтаеше за по-добър живот за родителите си. Моята борба, съдбата ми, надеждите ми...“, написа в личния си Instagram профил Соня Йончева. „Много се радвам да присъствам лично на това много важно събитие“, сподели още тя по повод премиерата.Определяна от специалисти и критици за певица от ранга на Мария Калас, Соня Йончева е единственият артист в историята на Метрополитън опера, който в един сезон участва в три спектакъла, всеки един от които предавани на живо в 2000 кинотеатри по целия свят.Филмът показва забързаното ежедневие на съпругата, майката и певицата Соня Йончева и надниква в интимни моменти в дома и семейството ѝ, както същевременно проследява триумфа ѝ на някои от най-големите оперни сцени в света.Освен самата Соня в продукцията участват още: Пласидо Доминго, Антонио Папано, Масимо Дзанети, Майкъл Фабиано, Томъс Хемпсън, Теменуга ЙончеваРежисьор и продуцент на филма е Георги Тошев, оператори са Румен Василев, Иво Стайнов и Николай Барулов, режисьор на монтажа и съсценарист, заедно с Георги Тошев е Ема Константинова.", "date": "2018.11.19", "title": "Оперната прима Соня Йончева се връща в България за премиерата на биографичен филм"}
