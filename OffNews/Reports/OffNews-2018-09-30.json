{"url": "https://offnews.bg/drugi/krasi-georgiev-uspia-da-biaga-v-prodalzhenie-na-55-chasa-689027.html", "text": "Ултрамаратонецът Краси Георгиев успя в своето 55-часово предизвикателство и финишира днес в 17 часа. За това време, повече от 1000 души го подкрепиха и се включиха с бягане, каране на колело, скейтборд и лонгборд, кънки и други активности - част от \"Празник на мотивацията\".Повече подробности за най-интересните моменти, плюс статистика - очаквайте утре.Предизвикателството се проведе на Гребната база в Пловдив.Целта е да бъдат събрани средства, за да могат повече деца, справили се с онкологично заболяване, да имат достъп до повече спортни мероприятия.Краси Георгиев е впечатлявал с постиженията си на едни от най-трудните ултрамаратони в света, сред които определяният за най-тежък в света - Бедуотър 135 в Долината на смъртта в САЩ. Наред с предизвикателствата, Краси подкрепя и значими каузи.С последното си събитие “36 часа” той събра пари за 26 деца, преборили онкологични заболявания, които заминаха за “Игри за победители” в Москва, където спечелиха 27 медала.", "date": "2018.09.30", "title": "Краси Георгиев успя да бяга в продължение на 55 часа"}
{"url": "https://offnews.bg/zvezdi/guinet-poltrou-se-omazhi-689028.html", "text": "Гуинет Полтроу се омъжи за Брад Фалчък в Лонг Айлънд, съобщи БНТ.На брачната церемония между звездата от филма \"Железния човек\" и продуцента Фалчък присъстваха членовете на двете семейства и приятели, сред които Робърт Дауни младши, Джери Зайнфелд, Стивън Спилбърг, Камерън Диас и съпругът ѝ Бенджи Мадън.Двойката е заедно от 2014 г. Срещат се на снимачната площадка на сериала \"Клуб Веселие\".Двамата имат по две деца от предишни бракове.Полтроу беше омъжена за фронтмена на британската група \"Колдплей\" Крис Мартин, с когото сключи брак през 2003 г.Сега тя казва, че е открила мъжа, с когото иска да бъде до края на дните си.", "date": "2018.09.30", "title": "Гуинет Полтроу се омъжи"}
{"url": "https://offnews.bg/sviat/90-kazaha-da-na-novoto-ime-na-makedonia-i-chlenstvoto-v-es-i-nato-689030.html", "text": "Над 90% са гласували \"за\" в референдума днес в Македония, показват предварителните резултати, цитирани от БНТ. Ниската избирателна активност - 34.9% - обаче не позволява той да бъде обявен за успешно проведен. За целта беше необходимо волята си да изразят минимум 50% плюс един от гласоподавателите - общо 1 806 334 души.Според данните към момента 6% са били против.Гражданите на Македония отговаряха на въпроса \"Подкрепяте ли членството в НАТО и ЕС чрез приемане на договора с Гърция?\". Договорът от 12 юни променя името на бившата югославска държава на Република Северна Македония.Премиерът Зоран Заев поздрави сънародниците си и обяви, че \"днес имаме успех за демокрацията\". Опозицията от ВМРО-ДПМНЕ пък обяви референдума за провал за договора с Гърция, защото \"тези, които са се въздържали от гласуване, са изпратили най-важното послание\", по думите на лидера Християн Мицкоски. Посланието им било, че \"това е Македония, тук живеят македонци, идентичността и езикът им са македонски\".\"Това днес е поражение не само за Договора, но и за престъпленията на властта, за разрушената икономика, пропуснатите обещания... Заев е делегитимиран... Хората са за ЕС и НАТО, но те са против съгласието на Заев и Ципрас\", казва Мицкоски.Веднага след края на изборния ден бойкотиращите референдума започнаха да се събират на протест в центъра на Скопие.Референдумът е консултативен и резултатите от него не задължават парламента да се съобрази с вота на гражданите, но допитването беше ключово и има изключително голяма политическа тежест.", "date": "2018.09.30", "title": "90% казаха ДА на новото име на Македония и членството в ЕС и НАТО"}
{"url": "https://offnews.bg/politika/nagradiha-vezhdi-rashidov-s-ikona-za-zaslugite-mu-za-zheliaznata-tcark-689007.html", "text": "\"Председателят на парламентарната Комисия по културата и медиите Вежди Рашидов бе награден днес с юбилеен плакет и икона на Свети Стефан на тържеството по случай 120- годишнината на българската желязна църква \"Свети Стефан\" в Истанбул\", обявиха от пресцентъра на ГЕРБ.Рашидов присъства на тържествената служба в препълнения храм, отслужена от Старозагорския митрополит Киприан.Председателят на българското църковно настоятелство в Истанбул Васил Лязе е връчил наградата на Вежди Рашидов с думите:\"Нашето признание към Вас е голямо, защото и в двата си мандата като министър на културата, и сега като председател на комисията в парламента имате изключителна заслуга Желязната църква да бъде реставрирана в невиждан блясък, екзархийските имоти да бъдат върнати на България, а Метохът да стане музей\".Вежди Рашидов пък е посочил, че \"българската държава в лицето на правителството на Бойко Борисов е положило в последните години много усилия, за да се превърне Желязната църква отново в архитектурната перла край Златния рог.\" Изтъкнал е и голямата роля на турската държава за реставрирането на храма.\"С ръкопляскания в храма бе посрещнато поздравлението на премиера Бойко Борисов, прочетено от Емил Велинов - директор на дирекцията по вероизповеданията към Министерския съвет. От името на Цвета Караянчева, председател на Народното събрание, Вежди Рашидов връчи почетния плакет на парламента на Васил Лязе за дейността му като пазител на българската духовност.\" - пишат още от пресцентъра на ГЕРБ.По-късно в двора на Желязната църква Вежди Рашидов, посланик Надежда Нейнски, Васил Лязе и генералният консул Ангел Ангелов откриха бюст - паметник на дарителя на храма Стефан Богориди.", "date": "2018.09.30", "title": "Наградиха Вежди Рашидов с икона за заслугите му за Желязната църква в Истанбул"}
{"url": "https://offnews.bg/zimni/fis-potvardi-startovete-za-sk-v-bansko-prez-2021-godina-689010.html", "text": "Българската федерация по ски получи потвърждение от ФИС за организирането през 2021 година в Банско на стартове за Световната купа по ски (27-28 февруари) и шампионат на планетата за младежи и девойки (1-10 март).Това стана по време на есенната конференция на техническите комитети на ФИС, която се проведе в Цюрих. Там БФСки получи признание за отличната си работа по организацията на най-големите форуми в алпийските ски и получи потвърждение от Техническия комитет на ФИС отговарящ за Световната купа и за стартовете през сезон 2020/2021 г.Според програмата на 27 февруари ще има супергигантски слалом, а на следващия ден гигантски слалом при мъжете. След ден почивка под Тодорка ще започнат да се състезават най-добрите младежи и девойки до 21 г. България за първи път ще е домакин на шампионат на планетата в ските от такъв ранг. С потвърждаването на стартовете през 2021 г Банско вече има състезания за Световната купа в три поредни сезона.От 22 до 24-и февруари 2019-а под Тодорка идват най-добрите състезатели в алпийските ски при мъжете, за алпийски комбинация, супергигантски слалом и гигантски слалом. Година по-късно в Банско ще се състезават и дамите.Стартовете ще са на 25-26 януари (спускане и супер-г), което автоматично вкарва Банско в клуба на най-големите ски курорти. Това е така защото през първия месец на годината привилегията да са домакини на СК имат само световно известни курорти като Аделбоден (Швейц), Венген (Швейц), Кицбюел (Ав), Гармиш-Партенкирхен (Гер), Кортина д' Ампецо (Ит) и Шладминг (Ав).", "date": "2018.09.30", "title": "ФИС потвърди стартовете за СК в Банско през 2021 година"}
{"url": "https://offnews.bg/politika/dsb-kam-prezidenta-vreme-e-za-nakazatelno-presledvane-na-prestaplenia-689008.html", "text": "Демократи за силна България излязоха с резолюция, в която отговарят на  Румен Радев за национално единение.От ДСБ са категорични, че \"същинското помирение с миналото\" преминава през \"признаване на факта на политическото насилие, неговото безусловно осъждане, в това число осигуряване на възможност за наказателно преследване на извършителите на престъпления\".От дясната партия се обръщат към Радев да призове БСП \"да преустанови честването на датата 09.09.1944 г., която дълбоко разделя обществото ни.\"Тези чествания са тежка и непоносима обида за близките на десетки хиляди убити без съд в дните непосредствено след тази дата и стотици хиляди пострадали в последвалите години, пище още в резолюцията.\"Уважаеми г-н Президент,Ние, от “Демократи за Силна България”, приветстваме Вашия призив за национално единение и преодоляване на раните, които политическото насилие в миналото нанася на обществото ни. Надяваме се, че този призив няма да бъде поредното кухо популистко изявление на тема “национално единство”, а началото на истински процес на помирение.Същинското помирение с миналото обаче преминава през три задължителни етапа. Те са признаване на факта на политическото насилие, неговото безусловно осъждане, в това число осигуряване на възможност за наказателно преследване на извършителите на престъпления, покаяние и прошка от страна на жертвите и техните наследници. Президентът, който по Конституция олицетворява единството на българската нация, може да бъде институцията, която да даде началото на тези процеси.Затова и Ви призоваваме, за да не останат думите Ви за единение без реални последици, да предприемете следните действия:- Да съберете около президентската институция екип от български историци и чуждестранни експерти по история на Източна Европа, които да подготвят цялостен доклад за историята на политическото насилие в близкото ни минало. Този доклад трябва да изследва периода от преврата срещу княз Александър Батенберг, организиран от руските тайни служби и българските им агенти през 1886 г. до края на т.нар. “Възродителен процес” и прогонването на стотици хиляди български граждани от домовете им през 1989 г.- Да проведете консултации с политическите сили и експертните общности в образованието за консенсусен подход към изучаването на насилието в този период и еднозначното му осъждане.- Да поемете инициативата за утвърждаване на официален национален ден в памет на жертвите на политическото насилие.- Да призовете партията, която подкрепи Вашата кандидатура за президент, да преустанови честването на датата 09.09.1944 г., която дълбоко разделя обществото ни. Тези чествания са тежка и непоносима обида за близките на десетки хиляди убити без съд в дните непосредствено след тази дата и стотици хиляди пострадали в последвалите години.- Да поемете инициативата, в т.ч. и конституционна законодателна инициатива, за стабилно и трайно конституционно решение, изключващо погасяването по давност на отговорността за престъпления на властта срещу гражданите, извършени от представители на авторитарни и тоталитарни режими.Ако проявите силата и куража да тръгнете по този труден път към истинско единение и помирение, ще имате подкрепата на всички български демократи.\"", "date": "2018.09.30", "title": "ДСБ към президента: Време е за наказателно преследване на престъпленията на комунизма"}
{"url": "https://offnews.bg/sviat/34-09-glasuvali-na-referenduma-v-makedonia-do-18-30-ch-obnovena-689016.html", "text": "34,09% от имащите право на глас 1 806 336 души в Македония са гласували до 18:30 ч. на референдума за новото име на страната, съобщи Държавната избирателна комисия в страната. Към този час са били обработени 85% от протоколите.Над 50% е била активността в общините с над 90% албанско население Липково и Сарай. В Сарай тя достига 67 на сто.Гражданите на Македония отговарят на въпроса \"Дали сте за членство в ЕС и НАТО с приемане на Договора между Република Македония и Република Гърция?\". Договорът от 12 юни променя името на бившата югославска държава на Република Северна Македония.Референдумът е консултативен, тоест резултатите от него формално не задължават парламента да се съобрази с вота на гражданите, но допитването е ключово за бъдещето на Македония и има изключителна политическа тежест.За да бъде признат за успешно проведен, днешният референдум трябва да изпълни две условия по закон:1) да са гласували поне половината плюс един от всички граждани, имащи право на глас;2) поне половината плюс един от гласувалите на референдума да са избрали отговора ЗА;Активността е по-ниска в сравнение с местните избори през 2017 г. и с парламентарните от 2016-а, показват още данните. През 2017-а към 17 ч. са гласували 883 673-ма избиратели, а през 2016-а (към 13 ч.): 601 230.", "date": "2018.09.30", "title": "34,09% гласували на референдума в Македония до 18:30 ч. (обновена)"}
{"url": "https://offnews.bg/volejbol/volejbolistkite-ni-s-parva-pobeda-na-svetovnoto-689015.html", "text": "Националките ни по волейбол постигнаха първа победа на Световното първенство в Япония. \"Лъвиците“ не оставиха шанс на Куба и се наложиха с 3:0 (10, 20, 14) във втория си мач от Група B.Волейболистките, водени от селекционера Иван Петков, контролираха случващото се на полето от първата до последната точка. В откриващия гейм нашите момичета започнаха ударно и затвориха частта при 25-10, след което продължиха да бъдат по-добрият отбор на полето и се поздравиха с първи три точки в надпреварата.Цели четири състезателки от тима ни завършиха с равен актив от по 11 точки за успеха – Гергана Димитрова, Нася Димитрова, Христина Русева и Мирослава Паскова. 7 Добави Мария Каракашева, а двете разпределителки Лора Китипова и Петя Баракова също се отчетоха с по 1 точка, съобщава официалният сайт на БФВ.В понеделник, 1 октомври, волейболистките ни почиват. Следващият им двубой в японския град Сапоро е на 2 октомври, когато се изправят срещу тима на Турция.", "date": "2018.09.30", "title": "Волейболистките ни с първа победа на Световното"}
{"url": "https://offnews.bg/obshtestvo/zapochva-bezplatno-obuchenie-na-uchenitci-za-prilozhni-programisti-689011.html", "text": "Безплатно обучение на ученици по професията \"Приложен програмист\" ще осигури Министерството на образованието и науката.То ще се провежда пет IT центъра: в София, Бургас, Пловдив, Русе и Правец, и се финансира по националната програма \"Обучение за ИТ кариера\".Могат да се включат всички ученици в X клас през настоящата учебна 2018/2019 г., които НЕ са в паралелка с компютърен профил. Групите се сформират, след като кандидатите се регистрират  до 16 часа на 5 октомври 2018 г.  и попълнят входящ тест на 14 октомври.Обучението е 3-годишно и започва през ноември.Всяка година има по 320 часа - присъствени и онлайн.Лекциите и упражненията са в събота и неделя.Във всеки център могат да кандидатстват не само местни ученици, а и десетокласници от съседните общини и области. На всеки одобрен курсант от по-далечно място ще се поемат разходите за път и храна.Петте центъра за софтуерно обучение са:- в София – към Технологично училище „Електронни системи“ (ТУЕС) и Технически университет - София;- Правец – към Професионална гимназия по компютърни технологии и системи, град Правец и Технически университет – София;- Русе – към Професионална гимназия по електротехника и електроника „Апостол Арнаудов“ - Русе, и Русенски университет „Ангел Кънчев“;- Пловдив – към МГ „Акад. Кирил Попов“ и Пловдивски университет „Паисий Хилендарски“;- Бургас – към Професионална гимназия по електротехника и електроника „Константин Фотинов“ и Университет „Проф. д-р Асен Златаров“ - Бургас.Партньори в националната програма са Българската асоциация на софтуерните компании (БАСКОМ), Българската асоциация за информационни технологии (БАИТ), Българската аутсорсинг асоциация и Фондация „Клъстер информационни и комуникационни технологии (ИКТ Клъстер).", "date": "2018.09.30", "title": "Започва безплатно обучение на ученици за приложни програмисти"}
{"url": "https://offnews.bg/zimni/britanski-medii-obviniha-spartak-moskva-v-seksizam-689019.html", "text": "Хокейният отбор на Спартак Москва беше обвинен в сексизъм от британските издания \"Дейли Мейл\" и \"Мирър\" заради публикация в социалните мрежи.От клуба преди няколко дни публикуваха снимка на водещата на клубната телевизия Юлия Ушакова, на която тя лежи на масажна маса полугола. Целта на публикацията беше да се съобщи, че атрактивната дама е контузена.Самата Ушакова пусна същата снимка в собствения си профил в Инстаграм като уточни, че освен контузията в глезена е успяла да си счупи и два нокътя и всички тези беди са й се струпали на главата в един ден.Британските медии веднага нападнаха Спартак, като обявиха, че много потребители са били обидени от откровено сексистката публикация. Не липсват и положителни отзиви. Не са малко хората, които признават, че занапред ще следят изявите на Ушакова и Спартак Москва.", "date": "2018.09.30", "title": "Британски медии обвиниха Спартак Москва в сексизъм"}
{"url": "https://offnews.bg/gimnastika/iliana-raeva-naj-dobroto-za-gimnastikata-ni-predstoi-689017.html", "text": "Президентът на БФХГ Илиана Раева направи анализ на Световното първенство по художествената гимнастика, което се проведе от 10 до 16 септември в София. Раева е щастлива от начина, по който беше представена България пред света по време на състезанието, но вече е поставила нови задачи пред гимнастичките за следващата година.\"Световното първенство по художествена гимнастика е вече минало. Не стихват поздравленията и прекрасните послания, благодарности от ръководство на ФИГ, на български институции, клубове и деятели в страната, шампионки и треньори, колеги от други федерации, зрители и фенове от цял свят. Благодаря на всички от сърце! Много съм щастлива от всичко, което преживях на това състезание, а и дните след него, та и до днес. Ще обобщя в няколко изречения, какво беше най-важното за мен от тази грандиозна проява\", започва Раева в своя анализ пред Фейсбук страницата на БФХГ.\"Щастлива съм, че представихме страната си България пред света по впечатляващ начин. Световното първенство и галаспектакълът бяха излъчени в страни от 5 континента. Успяхме да покажем на света филм за нашата история, природа, постижения, фолклор и велики световни шампионки, направихме галаспектакъл на българска музика, в който участие взеха най-силните страни в този спорт.Щастлива съм, че българската художествена гимнастика затвърди своята сила и мощ и е сред първите три най-силни страни в този спорт, че имаме новите си световни шампионки в ансамбъла и световни вицешампионки в индивидуалното отборно, че сме първият спорт в страната, спечелил квота за Олимпиадата в Токио 2020, че чухме \"Мила Родино\" в \"Арена Армеец\". Щастлива съм, че доставихме огромно щастие и повод за гордост на толкова много българи в България и по света.Щастлива съм, че колеги от цялата страна ми звънят по телефона, за да ми съобщят, че има огромен наплив на деца в залите по художествена гимнастика. Щастлива съм, че събрах заедно и направих толкова щастливи най-големите имена в историята на българската художествена гимнастика - световните шампионки и техните треньори. За мен това световно първенство не беше само спортно събитие. Моята мечта беше точно тази - да представим цялостно България пред света! Благодаря за пореден път на екипа си, с който днес мога да кажа: Успяхме! Направихме го! Светът се влюби в България! Наградата за тези усилия, които положихме, беше този прекрасен пълен комплект медали - златен, сребърен и бронзов\", казва още Илиана Раева.\"Дотук с прекрасните емоции, които изживяхме всички. От една седмица работим и правим новите планове. Анализираме всичко - организация, състезание, конкуренти. Посочих ясно слабостите. Треньорите направиха същото. Имахме 3-часово съвещание със състезатели, треньори и екипите. Поставих нови, тежки, но напълно изпълними задачи. Всички са готови за предстоящите тежки тренировки. Вътрешната конкуренцията и при ансамбъла, и при индивидуалното ще бъде много голяма и всяка от състезателките е наясно с това. Друг път няма..В този живот има и отговорности. Не може само да сме консуматори, които имат права.Да, животът е любов, щастие и радост, но успоредно с това е труд, отговорност, болка, препятствия, изпитания . . . Бяло и черно, ден и нощ, сладко и горчиво, щастие и болка, успех и провал (в общоприетия смисъл на думата провал, защото провалът е безценен урок).... Така, че ако искаш да си шампион в спорта, ще се научиш да не си само консуматор и да имаш права, а да знаеш и своите отговорности, да се трудиш много, да искаш много и да вярваш в успеха си. Толкова по темата в писане. Останалото в действия.Имаме прекрасни и силни гимнастички. Имаме можещи и знаещи треньори. Вярвам в тяхното бъдеще и винаги ще бъда тяхната сила и опора. Няма да допусна да се слага прът в колелото ни. Най-силните мигове на националния отбор по художествена гимнастика предстоят! Запомнете тези мои думи!\", завършва Раева в своя анализ за Световното първенство.", "date": "2018.09.30", "title": "Илиана Раева: Най-доброто за гимнастиката ни предстои"}
{"url": "https://offnews.bg/futbol/stilian-petrov-v-ludogoretc-napipaha-modela-689012.html", "text": "Бившият капитан на националния отбор Стилиян Петров даде интервю за предаването \"Код Спорт\" по ТВ+. Стенли говори по широк кръг от теми, като признава също така, че е получил обаждане с предложение за пост от български клуб. В момента Стилиян е изключително ангажиран с фондацията си за борба с рака, след като той самият преживя борба с левкемия.\"Ще дадем надежда на всички, които се борят с тази коварна болест. Посещавам често болници. На всички пациенти им е интересно. Някои тепърва започват лечението си. Незнанието ги плаши много. Когато някой, който е преминал през всичко това, физически застане пред тях и им покаже, че е възможно... Ще бъде трудно, но винаги трябва да си силен и да вярваш в това, което искаш да постигнеш. Ако успееш, изглеждаш така, както съм аз в момента. Перфектно е да ме видят, че съм жив, здрав. След такива лечения също има живот и можеш да продължиш с живота, който си имал преди. За съжаление всеки ден някой се разболява от тази болест\", казва Стилиян Петров. В момента той също така набляга на образованието, за да може един ден да се посвети на мениджърската професия.\"Завърших \"А\" лиценза си. Другата година започвам \"Про\" лиценза. Наравно с това започнах и висше образование \"Администрация и бизнес в световния спорт\" чрез УЕФА. Всичко е на английски, което го прави още по-трудно за мен, но аз никога не съм се плашил от такива неща. Тази програма ми дава възможност да уча футбола от другата страна. Когато бях футболист, всичко беше уредено. Отиваш на тренировка и всичко е направено.Никога не се интересувахме как работи техническият, спортният директор или секретарката. Но сега съм от другата страна и е много интересно\", споделя Петров. Той признава, че е отклонил вече няколко предложения, включително от България, за завръщане във футбола, за да си спести стреса, на който ще бъде евентуално подложен. За финал той се спира и на темата за присъствието на много чужденци в отборите, както у нас, така и в големите европейски първенства.\"Това е голям проблем за българския футбол. Собствениците на Лудогорец напипаха един модел, който работи за тях. Футболът се превръща в бизнес. За тях това е един добре разработен бизнес модел. За съжаление това не е добре за българския футбол, защото не играят много българи. А искаме най-добрите българи да играят в този отбор, да постигат победи и да играят в Шампионска лига или в Лига Европа.А в състава са един или двама най-много, което е разочароващо. Но това е моделът на собствениците. Лудогорец е български отбор. Говорих си с Йохан Мялби и той каза, че ги е гледал няколко пъти, много ги харесва и имат много силни футболисти. Така че когато се каже български отбор, те знаят Лудогорец, че играе добре и има добри футболисти. Но за съжаление няма българи\", завършва Петров.", "date": "2018.09.30", "title": "Стилиян Петров: В Лудогорец напипаха модела"}
{"url": "https://offnews.bg/sviat/trima-izcheznali-v-gartcia-v-tciklona-zorbas-689022.html", "text": "Трима души са обявени за изчезнали в Гърция, която е под влиянието на нахлулия вчера с бурни ветрове и проливни дъждове циклон Зорбас, съобщи bTV. Тропическият циклон засегна райони на остров Евбея (източно от континентална Гърция) и южния п-в Пелопонес.Изчезналите на о. Евбея са млад мъж и двойка на средна възраст. Започнала е спасителна акция край град Мантуди.Областната управа на Пелопонес поиска обявяването на извънредно положение. Там много реки са прелели, наводнени са къщи и са изпотрошени магазини, предаде пратеникът на bTV Новините Десислава Ризова. Най-вероятно циклонът ще тръгне към Босфора, но е възможно заради него да има влошаване на времето и в България.Утре в Южна и Източна България е обявен оранжев код за опасно време. Той ще е в сила за пет области: Кърджали, Хасково, Ямбол, Бургас и Варна. Там се очакват валежи от 25-40 л/кв.м, на места до 50-60 л/кв.м., предупреждава Националният институт по метеорология и хидрология. Жълт ще е кодът в 13 области в Централна, Южна и Северна България. Те са: Добрич, Силистра, Шумен, Сливен, Стара Загора, Пловдив, Смолян, Пазарджик, Габрово, Велико Търново, Русе, Разград, Търговище. Там се очакват валежи от 15 до 35 л/кв.м.Корабите днес останаха закотвени на главните пристанища. Пътища са наводнени и движението е затруднено. Вятърът прекъсна електрозахранването и повали дървета.Над 1300 са сигналите за бедстващи хора - заклещени в автомобили или наводнени домове, и за паднали дървета и отломки.Тв кадри показват улици, превърнати в реки в района Коринт в Пелопонес. Температурите паднаха до 10 градуса.", "date": "2018.09.30", "title": "Трима изчезнали в Гърция в циклона Зорбас"}
{"url": "https://offnews.bg/zvezdi/raparat-kanie-uest-se-prekrasti-na-je-689018.html", "text": "Кание Уест промени името си на Йе. Рапърът обяви промяната в Туитър в събота.41-годишният Уест е наричан Йе от известно време и използва прозвището за осмия си албум, който пусна през юни.Промяната дойде преди участието му в Saturday Night Live, където се очаква да представи новия си албум Yandhi. Там той заменя певицата Ариана Гранде, която отмени участието си по \"емоционални причини\".Освен че е досегашният му прякор, Уест вижда в Йе и религиозно значение. \"Вярвам, че ЙЕ е най-често използваната дума в Библията, тя означава \"ти\", казва Уест, цитиран от Би Би Си.Той е един от няколкото известни рапъри, променили имената си. Шон Комбс например използва много сценични псевдоними: Пъф Деди, Пи Диди, Диди и др.Кание Уест и съпругата му Ким Кардашиян имат три деца - две момичета, кръстени Норт \"Нори\" и Чикаго, и син - Сейнт.", "date": "2018.09.30", "title": "Рапърът Кание Уест се прекръсти на Йе"}
{"url": "https://offnews.bg/dw/kak-v-makedonia-se-sblaskaha-chelno-interesite-na-zapada-i-rusia-689005.html", "text": "Референдумът в Македония за бъдещето на страната е и сблъсък на противоположни интереси - на Запада и на Русия. Евентуален неуспех на гласуването в неделя ще бъде добра новина за Москва, макар тя да не си го признава.Никога преди толкова много видни западни политици не са посещавали Скопие както този септември. Всички те идваха, за да подкрепят правителството преди референдума тази неделя. Македонските граждани гласуват за евентуалното членство на страната в ЕС и НАТО, както и за преименуването на държавата.През юли тази година гръцкият премиер Алексис Ципрас и македонският му колега Зоран Заев съобщиха, че са се договорили за новото име на страната - Северна Македония. Спорът за името на страната датира още от 1991 година. След отделянето си от Югославия бившата югорепублика прие името Македония. Гърция се опасяваше от териториални претенции на младата държава върху античното културно наследство в историческия регион Македония и в сегашната гръцка провинция със същото име. Оттогава насам Атина блокира всички стремежи на Македония за членство в ЕС и НАТО. Ако македонските граждани одобрят новото име Северна Македония, пътят ѝ към ЕС и НАТО ще бъде открит.Обвинения срещу МоскваАмериканският министър на отбраната Джеймс Матис, който също посети Скопие този месец, обвинява Москва, че се опитва да повлияе на изхода от референдума. Той говори дори за \"широка кампания за оказване на влияние\" върху македонските граждани. Москва, която няма никакъв интерес от сближаването на балканската държава с ЕС и НАТО, отхвърля тези обвинения. Външният министър Сергей Лавров заяви от своя страна, че представители на западните държави се месят във вътрешните работи на Македония, застъпвайки се за споразумението от Преспанското езеро.През лятото Гърция и Македония също отправиха обвинения срещу Москва. Премиерът Зоран Заев обвини гръцко-руския бизнесмен Иван Савидис, че финансира политически движения в Македония, които трябва да подклаждат напрежение и недоволство в страната преди референдума и така да повлияят на резултата от гласуването. По същия повод Гърция отзова двама руски дипломати през юли 2018 година.Факторът избирателна активностПоследните социологически допитвания сочат, че поддръжниците на пълноправното членство на страната в ЕС и НАТО съставляват 57 процента от избирателите. Но седмица преди вота президентът Георге Иванов се обяви против референдума, а политици от опозиционните партии също призоваха за бойкот. По данни на западни дипломати, всеки ден във Фейсбук излизат до 40 страници с призиви към македонските граждани да не участват в референдума. Тази информация беше публикувана от Ню Йорк Таймс. Дипломати подозират Кремъл, че финансира тази кампания, пише изданието.Експертът от берлинската фондация \"Наука и политика\" Душан Релич е загрижен преди всичко за избирателната активност по време на референдума. \"В референдума трябва да участват 50 процента от имащите право на глас. А това са 900 000 души. Населението на Македония е два милиона, част от които живеят в чужбина. Най-голямото препятствие пред Заев е да събере необходимия брой гласове в референдума\", казва той.Какъв е проблемът на Москва?Душан Релич припомня, че ЕС - и на първо място Германия - има 80-процентен дял в македонската външна търговия. Германски фирми са инвестирали значителни суми предимно във фирми доставчици за автомобилната индустрия. Повечето петролни рафинерии и стоманодобивни заводи в Македония са собственост на гръцки и британски компании. \"Регионът е тясно свързан икономически и политически с ЕС и няма почти нищо общо с Русия в икономическо отношение\", казва експертът. Същинският проблем за Москва е евентуалното членство на Македония в НАТО: ако Македония бъде приета в пакта, Русия ще бъде изтласкана политически от региона.Директорът на Руския институт за регионални проблеми Дмитрий Журавльов също смята, че евентуалното членство на Македония представлява сериозен проблем за Русия, защото \"Москва няма да има собствен алианс\": \"Разширяването на НАТО и с Македония ще бъде сметнато от Москва като опит за нарушаване на равновесието\", казва той.Душан Релич обаче смята, че членството в НАТО и перспективата за пълноправно членство в ЕС са от съществено значение за Запада. \"Македония е етнически разделена на голямо албанско малцинство и славянско-македонско мнозинство\". Албанското малцинство живее по границата с Косово и Албания - две държави, където също живеят албанци. \"Създаването на една голяма албанска държава ще доведе до дестабилизирането не само на Македония, но и на целия регион. И Западът се надява, че членството на Македония в НАТО окончателно ще стабилизира тази част на Европа\", допълва Релич.", "date": "2018.09.30", "title": "Как в Македония се сблъскаха челно интересите на Запада и Русия"}
{"url": "https://offnews.bg/sviat/makedontcite-glasuvat-na-referendum-za-novoto-ime-na-stranata-688918.html", "text": "Македонците гласуват днес на референдум за новото име на Македония. На 12 юни Гърция и Македония подписаха в Преспа споразумение, според което новото име на бившата югославска държава ще е Република Северна Македония. Споразумението беше подписано в присъствието на премиерите на двете страни Алексис Ципрас и Зоран Заев. Въпросът, на който ще отговарят гражданите на съседката ни, е: \"Дали сте за членство в ЕС и НАТО с приемане на Договора между Република Македония и Република Гърция?\".Референдумът е консултативен, тоест резултатите от него формално не задължават парламента да се съобрази с вота на гражданите, но допитването е ключово за бъдещето на Македония и има изключителна политическа тежест.За да бъде признат за успешно проведен, днешният референдум трябва да изпълни две условия по закон:1) в допитването да са гласували  от всички граждани, имащи право на глас; 2) поне от гласувалите на референдума да са избрали отговора \"ЗА\" или \"ПРОТИВ\";Разделението на мненията се вижда и на държавно ниво. Сред подкрепящите смяната на името са управляващите. Те са категорични, че това е референдум за бъдещето на страната, като ще определи дали гражданите искат Македония да се присъедини към НАТО и ЕС. Постигане на споразумение за името е и едно от задължителните условия за евроинтеграцията на държавата.Противниците на референдума призоваха той да бъде бойкотиран.Според бившите управляващи от ВМРО-ДПМНЕ договорът между Скопие и Атина за името на страната е \"капитулация\" пред интереса на Гърция.Президентът Георге Иванов определи референдума като \"историческо самоубийство\" и заяви, че няма да гласува.По време на среща с генералния секретар на НАТО Йенс Столтенберг Иванов каза: \"Вярвам, че истинското място на Република Македония е в Европейския съюз и в НАТО и аз ще продължа да защитавам нашите стратегически цели. Но ЕС и НАТО в никакъв случай не трябва да бъдат алиби за един лош договор\".Иванов отказа и да подпише договора с Гърция, като обоснова решението си с това, че според него договорът поставя \"Македония в положение на подчиненост и зависимост от друга държава, т.е. Република Гърция\".Македонският премиер Зоран Заев обяви, че ще подаде оставка, ако договорът не бъде приет на референдума. В същото време той посочи, че ако гражданите гласуват за споразумението, но Иванов откаже да го подпише, парламентарното мнозинство ще поиска импийчмънт на държавния глава.Договорът не беше приет безпроблемно и в Гърция, където хиляди протестираха срещу решението и поискаха оставката на Ципрас. ", "date": "2018.09.30", "title": "Македонците гласуват на референдум за новото име на страната"}
{"url": "https://offnews.bg/tehnologii/twitter-promenia-pravilata-si-shte-sanktcionira-za-ezik-kojto-dehum-689014.html", "text": "Социалната мрежа Twitter обяви, че ще промени в правилата си по отношение използваната реч.Компанията вече ще санкционира речта, която \"дехуманизира\".\"Част от това съдържание и досега е попадало в обсега на правилата за речта на омразата, които забраняват насърчаването на насилие или заплахи срещу други хора въз основа на раса, етническа принадлежност, национален произход, сексуална ориентация, пол, полова идентичност, религиозна принадлежност, възраст, инвалидност или сериозно заболяване\", пише Нели Огнянова в  си.Но все още има съобщения, които не нарушават правилата на мрежата, а, в същото време, третират зле категории хора или отделни лица, поставяйки ги по-ниско в сравнение с останалите. Ето това вече ще се следи от Туитър.От компанията провеждат , в което всеки може да се включи до 9 октомври. След това предстои да разберем какви ще са промените в политиката.", "date": "2018.09.30", "title": "Twitter променя правилата си: ще санкционира за език, който 'дехуманизира'"}
{"url": "https://offnews.bg/kultura/prikazka-za-nedelia-baba-gaba-i-naj-miro-si-namirat-vnutci-688944.html", "text": "Тя се казваше Габриела, но съседските деца й викаха Баба Габа и на нея това започна да й харесва, а с времето май забрави другото, официалното име. Мъжът й беше Миролюб и това също й подхождаше, понеже Баба Габа беше махнаджийка, с остър език и твърде нетърпелива, станеше ли дума за недовършена или сгрешена работа. Но в такива моменти бай Миро се усмихваше благо, отстъпваше пред желанията на свадливата си съпруга и понякога даже обясняваше сговорчивостта си с думите „Хайде, само мир да е...”. Така мирът не напускаше техния дом, а бай Миро първо на шега, после съвсем сериозно се сдоби с прякора Най Миро, в селото май нямаше по-мирен мъж от него.Тази пролет беше много студена и Баба Габа беше пратила мъжа си да докара още дърва от гората, а той се бавеше. На печката къкреше манджа, масата за обяд – сложена, домакинята намислила още сто задачи за Най Миро, обаче него никакъв го нямаше. Баба Габа не се тревожеше, че нещо лошо може да му се е случило, Най Миро знаеше как да се справя с всякакви ситуации. Но жената се ядосваше, че не държи на точността, не уважава старанието й да го посрещне в топла стая, с вкусно ядене и предвидливо приготвени сухи дрехи, ако е измръзнал из снeга и мъглата. По едно време старецът се върна, ала за ужас на Баба Габа мъкнеше и четири почти вледенени птици. Не гълъбчета, не врабчета. Щъркели.И бабичката започна караницата от вратата – какви са тия пилци в къщата, какво смята дядото да ги прави, не стават нито за супа, нито за яхния. Да ги тури в курника, ще й плашат кокошките и току виж останат без яйца за Великден. Да ги отнесе в плевнята, козичката няма да ги трае ден. В стаята с печката само щъркели липсват, пък може зарази да имат, сигурно и боклук ще правят, освен че ще им се мотаят из краката.Люто се сърдеше Баба Габа, сякаш фъртуната навън се беше извила отново, ала Най Миро мълчеше. Накрая жената разбра, че няма да отстъпи от това, което беше намислил, както обикновено правеше в името на семейното спокойствие. Планът му беше от прост по-прост – да запази птиците на топло, навън уж беше пролет, но мразовита и пернатите нямаше да оцелеят на жестокия студ. Той така ги беше намерил по пътя си, подгизнали от сняг и лед, примрели на пронизващия вятър. След виковете на Баба Габа – и доста уплашени в топлата стая, където не ги искаха на никаква цена.Най Миро изчака бабичката му да притихне, па се разтърси из къщата за храна, обаче птиците не обичаха ни прясно, ни кисело мляко, не искаха супа, компот или пълнени чушки. Като не намери нищо подходящо да нагости пернатите, пак тури шапката и шубата и тръгна да иска риба, съседът му беше страстен рибар и сигурно къташе някакъв улов във фризера.Като се прибра отново, бавно и търпеливо подаде от най-дребните рибки на щъркелите, а за да ги успокои им говореше като на бебенца. Баба Габа го гледаше, сякаш го виждаше за пръв път, после реши да му помогне, все пак четири гърла бяха, а след неканените гости щяха да хапнат и те. И не спираше да нарежда на дядото, макар и по-кротко, и много тъжно. Какво иска той, да ги гледат вкъщи ли? И защо да ги приютяват, колко години тя срещаше напролет идващите щъркелови ята, колко години ги молеше да й донесат рожба, та и в техния дом да се чуе детски плач? Ами колко години връзваше след пристигането им мартеничката си, а и дядото караше, за да са здрави и късметлии. И ето - кретаха и двамата с бастуни, с по една торба лекарства за закуска и вечеря, а което е най-важно – без деца и внуци, на които да се опрат в нужда или заради които да се зарадват малко. Та сега на щъркели да слугува...Най Миро я слушаше и не отговаряше на горчивите й думи, бабичката казваше истината и бодеше в сърцето. Но и птиците не можеха да се справят сами със студа, премръзнали тракаха клюновете си, краката им аха да се пречупят, крилата опърпани от снега, който ги бе засипал тук след дългия път от топлите страни. Старецът не можеше да ги остави навън, в калта, преспите и ледената мъгла.Като се разчу, че Най Миро е взел от съседа си замразена риба за щъркели, на вратата на Баба Габа се нареди цялото село. Какви са тия птици, как ще ги гледат, искат ли с нещо да им помогнат?... Най-любопитни бяха децата, смятаха да черпят пернатите с бонбони и банички. От възрастните имаше повече полза – един доведе ветеринарния лекар да ги прегледа, втори се обади на кмета да организират група и да обходят нивите за други измръзнали птици, трети звъннаха на най-близкия зоопарк. Все пак това бяха щъркели, не приличаха на пуйки, патки и гъски. Иначе казано, нещата бяха под контрол.Най-сетне и пролетта потропа на вратата на Баба Габа и Най Миро. Цветята напъпиха в двора, овошките взеха да се поразлистват, стана време старците да пуснат щъркелите си на воля. И те го направиха, макар че им беше тъжно и тревожно за ненадейните питомци. Изнесоха ги до оградата, приказваха им нещо тихо и тайничко, галеха гръбчетата им, крилете. Никое сбогуване не е весело, та двамата май гледаха да приключат с раздялата колкото може по-бързо. Само че щъркелите не искаха да си тръгнат. После два по два литнаха, направиха няколко кръга над къщата на старците, сякаш да я огледат, и се издигнаха високо в небето. Прошетаха се из облаците, загубиха се за известно време и гледай ти, пак се върнаха. Клонче по клонче и сламка по сламка започнаха да вият две гнезда – на комина на къщата и на близката тополка. Ден след ден си изкусуриха птичите домове и се настаниха в тях като най-добри съседи. Покаже се от гнездото едното семейство и хоп, веднага скочи и другото, все едно са се наговорили да се видят за вечеря, да играят шах или карти, да поклюкарстват за времето, за реколтата...Това беше огромно утешение за Баба Габа и Най Миро – излязат ли в двора, очите им все в гнездата. Старците винаги имаха да им кажат нещо, а птиците бързаха да им отвърнат на своя език. Така се изтърколи лятото, а с него и няколко големи яйца, от които се излюпиха смешни мъничета. Старците им измислиха имена, приказваха си и с тях, докато работят из лехите, наглеждаха ги, когато родителите не бяха наблизо. Щъркелите обикаляха по цял ден да им намерят храна, да ги поглезят. После ги учиха да се изправят на крака, после – да летят, после – да се ориентират. Когато дойде времето да тръгнат на юг, Баба Габа и Най Миро ги изпратиха до края на селото, махаха, триеха сълзи и тихичко им обещаваха, че ще ги чакат до пролет. Защото щъркелите си знаеха дома и домашните, една свадлива бабичка и един отстъпчив дядо, които ги бяха стоплили с ръце и сърце. Докато дойде истинската пролет.", "date": "2018.09.30", "title": "Приказка за неделя: Баба Габа и Най Миро си намират внуци"}
{"url": "https://offnews.bg/futbol/11-dushi-zadarzhani-pokraj-vechnoto-derbi-688997.html", "text": "Общо 11 души бяха задържани във връзка с дербито на България между ЦСКА и Левски, завършило 0:1, съобщават от СДВР. Преди, по време и след футболната среща между двата тима не бяха допуснати нарушения на обществения ред в София.С оглед засилен контрол, ръководството на СДВР създаде необходимата организация и предприе превантивни действия. В района на Националния стадион \"Васил Левски\" бяха изградени контролно-пропускателни пунктове.При извършените от служителите на СДВР проверки преди началото на мача, бяха задържани общо 11 души. Трима от тях са заловени с наркотици, двама носели забранени предмети и вещи (пиротехника, нож и маска), трима - без документи за самоличност и един, опитал се да влезе въпреки наложена забрана. Последните двама са задържани след края на футболната среща, защото са възпламенили пиротехнически изделия при придвижването си към стадиона.На всички задържани ще бъдат наложени глоби и забрани по Закона за опазване на обществения ред при провеждане на спортни мероприятия. На стадиона не са допуснати да влязат и 19 зрители във видимо нетрезво състояние. Феновете напуснаха стадиона без инциденти. Към момента няма нарушения на обществения ред по улиците в района и в посоките на изтегляне на привържениците на двата отбора.", "date": "2018.09.30", "title": "11 души задържани покрай Вечното дерби"}
{"url": "https://offnews.bg/nashite-avtori/dotc-krasen-stanchev-teoremata-na-kouz-i-zashto-svetat-ne-varvi-kam-688996.html", "text": "Бих искал – още в самото начало - да поставим този диалог в контекста на икономиката през призмата на политиката. Може ли да обясниш накратко какви са твоите основни политически възгледи и как политиката, с която ти се идентифицираш, формира икономиката и въобще твоите икономически възгледи?Не обичам да използвам етикети, но бих се самоопределил като класически либерал. Иначе казано, вярвам, че всеки трябва да е свободен да живее живота си както смята за добре, без политическа и правителствена намеса, доколкото това не наранява другите и и не им отнема онова, което им принадлежи. Понеже съм бил в т.нар. политика, както сам знаеш, съм се отъждествявал с онова, което съм вършил и съм се опитвал да убеждавам другите в онова, което съм смятам за правилно. Сега остана само второто (смях).Т.е. политиката (или начинът, по който хората решават проблеми, които не могат да решат със свободно договаряне между тях самите) би трябвало да създава условия да се осъществява свободата на отделния човек?Точно така, но днес на практика се получава друго: чрез политиката и държавата всеки се опитва да живее за сметка на някой друг. Когато тази черта на политиката е доведена до крайност, опитът е плачевен. Два примера. Германия през 1933 започва да разглежда това „за сметка на някой друг“ като „местообитание“, биологическо жизнено пространство. В Русия през 1917 пък се налага разбирането, че сметката трябва да бъде платена от заможните и имащите. Политиката осцилира между тези два случая. Припомням положението в най-свободните в стопанско отношение страни като Хонг Конг (на първо място в света) или Грузия (на девето място в света, най-свободна от всички бивши комунистически страни) през 2018. (Русия, която, изглежда, е модел за подражание на партиите, сега представени в парламента, е на 93-то място – точно два пъти по-зле от България. Но тя пък е два пъти по-зле от Румъния и повече четири пъти по-зле от Грузия и Естония.).Колебанието между тези крайности е естествено. Политиката може да съдейства на икономиката само по един начин – като поевтинява разходите по сделки. Това са разходите за информация, договаряне и решаване на спорове. За тази ясна формулировка един от великите икономисти на ХХ-и век, Роналд Коуз, получава Нобелова награда.Добре, но кое политическо решение през последните 30 години има най-голямо влияние върху икономиката на България днес и къде сбъркахме най-сериозно? Защо не станахме Унгария или Словения, а продължаваме да съществуваме като хиперактивното джудже, което се опитва да задоволи апетита на двама (или трима) противоположни икономически гиганта?Не бих използвал първо лице, множествено число: извън тесния кръг на близки и приятели, „ние“ съществува в някакви точни очертания само в парламента, във вид на политически фракции. Нито една от тях, нито пък парламентът са тъждествени на „България“. Изобщо учрежденията на представителната демокрация (включително президент, премиер, правителство и пр.) са само временно и уж тъждествени на онова, което е дадена страна.Твоята най-голяма грешка?Въпреки че подписах конституцията през 1991 с особено мнение по много от разпоредбите, аз се отказах да събирам подписи “срещу” и да изразя несъгласие с чл. 126 - за прокуратурата и главния прокурор. Мога да обясня защо бе постигнато съгласие по тази формула и защо си замълчах, но това вече няма особено значение.Важен е резултатът: обикновено главният прокурор е част от изпълнителната власт, а при нас е обратното. Така стана заради дългия мандат, засилването на прокуратурата с промените от 2006, чрез фактическото й обрастване с нови органи. И поради амбицията на хората на тази длъжност.Положението в Унгария и Словения далеч не е пример за подражание, впрочем - по стопанска свобода те са далеч след България. Но исторически има особености – икономически и политически, - които обясняват възприятието на тези страни като „успешни“, макар някои от тях да са нежелателен пример.Обясни по-подробно.Унгария, както България и Полша, бе в състояние на фалит през 1989. Но тя, първо, бе член на МВФ от май 1982 (за тези, които не знаят: фондът е организация, която гарантира отношенията между кредитори и длъжници, включително избягването на фалити) и, второ, от около същата година има съгласие, че там икономиката трябва да се приватизира. Между другото, Унгария прави постъпки за членство в МВФ още през 1967, но намесата на СССР спира процеса. Тогава тя търгуваше със Съветския съюз само около 50-60% от своите стоки и услуги. (България – 86%, преориентирането на българската търговия от изток за запад отне много повече време.)А защо това преориентиране бе необходимо?Защото, като търгуваш с по-богати, ставаш по-бързо богат, отколкото ако търгуваш с по-бедни. Пък и с Русия търговията никога не е била равноправна.Но да се върнем на Унгария. Три споразумения с МВФ от 1990-1993 и ангажиментът за приватизация я спасяват от фалит. Но Унгария не възстановява отнетата собственост и едно от споразуменията на тяхната кръгла маса бе да не се отварят досиетата на тяхната „Служба за защита на държавата”. Политиката на предшественика на Орбан от 2004 до 2009 – социалистът Ференц Дюрчани, - отново доведе страната до фалит, и пак бе спасена от МВФ и ЕС. Тук е мястото да кажа, че онова, което днес се пропагандира у нас като унгарски почин на стопанска политика (включително връзките с Русия), е по-скоро „откритие“ на Дюрчани, не на Орбан.А безусловните успехи на Словения?В бивша Югославия политическите промени много приличаха на тези в бившия СССР: републиканските комунистически водачи преименуваха своите партии и поеха съответните страни. И де факто, и де юре Словения предизвика войната в бивша Югославия, но на десетия ден фактически излезе от нея. Комунистите на практика управляват страната чак до края на 2004. Те запазват югославската собственост на предприятията и повечето банки са държавни – допреди пет години. Това дава на бившите комунисти много по-голям контрол върху икономиката и политиката от този в други страни. Политическите нрави там са доста по-неприятни, а комунистите – по-деспотични от където и да било другаде. Може би най-важните причини това положение на нещата да се удържа са следните: през 1990 Словения (все още част от Югославия) търгува с Европа 60% от своите стоки и услуги, страната излиза от войната навреме, това е все пак страна да дребни собственици, които имат уважение към закона.Кое правителство през “прехода” беше най-добро за икономиката на България и защо?Първото служебно правителство на г-жа Ренета Инджова. То е правителството с най-малко министри след 1990 – 15. Между другото, до 1934 кабинетите на България са действително „кабинети“ – с не повече от шест министри (смее се). Почти всички министри на г-жа Инджова обаче са безпартийни. Бързо са съкратени разходи, спряно е изтичането на служебна информация към паралелни на правителството структури (особено в МВР), и по подобни мотиви е сменен УС на Агенцията по приватизация (а също и директора на Центъра за масова приватизация и председателя на Комитета по енергетика). Предишните министри на икономиката и труда са „загубили“ фирмената информация на 960 предприятия, дадени са на прокурор. Веднага след изборите на 18 декември 1994 Ренета Инджова споделя, че „законодателството насърчава престъпността и всеки опит да се докосне организираната престъпност опира до добре скроени договори и чисти правни форми“; че то „толерира, протежира и усъвършенства“ развитието на престъпността. Като премиер тя приватизира за три месеца повече, отколкото като шеф на Агенцията по приватизация. Служебното правителство на г-н Стефан Софиянски продължава традицията за стабилизиране на държавните финанси, успокоява политическата обстановка и успява (заедно с БНБ) да овладее инфлацията и да договори мостови заем за покриване на предстоящите плащания по външния дълг. В тази работа му помагат много хора – от президента Стоянов и неговия икономически съвет (съставен от доброволци) до българската диаспора (особено Лондонската) – плюс местни неправителствени организации. Следващите две служебни правителства продължават да са фискални стабилизатори, съкращават бюджетни разходи, успокояват политически напрежения и подготвят нормални избори. Не съм сигурен обаче, че това бе постигнато при правителството на проф. Герджиков наскоро; но по всичко изглежда, че той удържа на натиска да прави неразумни неща.Т.е. служебните правителства са най-добрите?Най-общо, да. Защото нямат време и възможност да правят големи поразии в икономиката.Как трябва да се управлява икономиката в България на политическо ниво? Изобщо, как трябва да се формира икономическа политика?Първият урок в учебниците на икономистите е, че ресурсите са ограничени, а желанията – безгранични. Същото важи и стопанската политика на правителствата. Но първият урок на политиците е да забравят първия урок на икономистите. Това е така, защото те харчат чужди пари за купуването на гласовете на избирателите. За да ти дадат те право да събираш и преразпределяш данъци, ти трябва да обещаеш да им дадеш. Естествено, тук важи политическата шега, че никой не може да им даде онова, което аз мога да им обещая. Изобщо, правото да събираш и преразпределяш данъци се основава на обещанието да дадеш. Т.е. получава се, че правителствата харчат чужди пари за чужди хора и слабо се интересуват от количеството похарчени средства и от качеството на предоставените „услуги“.Затова има няколко прости принципа на преодоляването на този проблем: освобождаване на пазарите, намаляване на публичните задължения и разходи, освобождаване на търговията и цените (освобождаване на договори), намаляване на данъците, намаляване на бюджетните дефицити и намаляване на правителствените разходи. У нас (за да бъде като навсякъде по света), след 16 години опити, икономистите най-накрая вкарахме в закон изискване преди да харчи, правителството да смята. Но точно този урок политиците най-често се стараят да забравят и преди всичко изчисляват как да привилегироват свои приятели.И това не може да се преодолее никъде по-света.Да. Но, като практика, може съществено да бъде ограничена. И където няма равенство пред закона, постигането на такава реформа е абсолютно невъзможно.Все по-често се чуват аргументи, че като секнат еврофондовете, ще стане наистина страшно. Това е сякаш досущ киселия Парменид в друго време (смях). Каква е твоята прогноза и може ли да се направи нещо сега, за да се коригира привидно неизбежното?Те вече секнаха. Нищо страшно не се случи. Изобщо трансферите от чужди данъкоплатци към страни от ЕС са винаги между неефективни и вредни. Първо, налице е т. нар. „ефект на изтласкването“: онова, което е по-евтино, кара хората да се наредят на опашка, за да го получат, вместо да инвестират, за до го създадат. Времето за чакане наготово на пари от, примерно, немските данъкоплатци, е загуба за икономиката – и на средства, и на конкурентност. Второ, те карат политиците да планират, а „колкото повече правителствата планират, толкова по-малко правят това хората“, ако ми е позволено да цитирам Фридрих фон Хайек. Тези фондове хем засилват желанието да усвоиш нещо чуждо, хем карат хората да се подмазват на правителството да им помогне да направят това с негова помощ.Коя е най-спешната реформа, която трябва да се направи у нас и кой би могъл да я направи?Това е чудесен, но твърде обширен въпрос, затова накратко: трябва да се премахне публично-частното партньорство, при което публичният интерес се представлява от премиера (президента), а частният – от техните приятели. Затова у нас най-важното е да се промени ролята на главния прокурор, дадена му от конституцията. Както и да се премахнат органите и техните права, с които тази икономически вредна роля се размножава (например КОНПИ, прокарваното в момента право за шпиониране на частни фирми и пр.). Затова в Полша и Унгария (и донякъде в Словакия, Чехия и Румъния) се опитват – вече донякъде успешно – да демонтират управлението на закона. Чудя се дали да им предложа курсове по „напредничавия“ български опит.Следващото КТБ и/или “Олимпик\" вече изглеждат по-скоро неизбежни. Твърде много или твърде малко “държава” има намесена в регулацията, управлението и реформите във финансовите институции? С какъв политически механизъм може да се предпази България - и едновременно да се регистрира икономически растеж при всички прослойки?„Олимпик“ е нормален пазарен риск, разгърнал се по невнимание на застрахователя и донякъде на неговите клиенти. Понеже тези последните, по-точно 80% от тях, са купували тримесечни застраховки, загубата им ще е за всеки от тях на стойност около 11 пластмасови бутилки „Пиринско“ от по 1,5 литра (смях). БСП се опита да направи въпрос от тази работа… Другите 20% ще отидат при друг застраховател.КТБ обаче е ПЧП от рода на това, за което говорим. Едно „политбюро“ капитализира и ограби банката. Това не можеше да се случи в повече от една банка по чисто микроикономически причини: когато всички банки се капитализират с пари на държавни предприятия, никой няма привилегия. Съответно – няма стимул да бъде ограбена. Плюс това е и логистично сложно (много е скъпо да се организира) да се извърши такова деяние спрямо повече от една банка. Тогава и организаторите ще загубят.Т.е. случаят „КТБ“ е следствие на “недоприватизираните” предприятия, ако въобще може да се каже така?В известен смисъл да. Техните сметки се мотаха няколко години безпризорни, докато “политбюрото” не реши да ги концентрира в една банка, да раздаде кредити на някои от тях и да затвори банката, за да не върне взетото назаем. Новите „КТБ“ могат да бъдат във всяка една такава област на ПЧП. В момента тече подготовка за други банки. Но не вярвам това да се случи отново по този начин. Иначе опитите да се изземват частни печеливши бизнеси текат непрекъснато, от случаите „Белведере“ и „Глориент“, през минералните води, концесии и лекарствата, до ТЕЦ „Варна“ и т. нар. „американски централи“. Понякога те са успешни. Например ТЕЦ „Варна“ може да се окаже успешна инвестиция не само защото е малка по размер (бившият министър и бившият депутат са платили горе-долу толкова, колкото е металът за скрап от централата), но и защото „възраждането“ на ТЕЦ-а е за сметка на държавната Марица Изток 2 и Мини Марица Изток (и на хората, които работят там).Какво би казал на онези, които смятат, че “неолибералният капитализъм” е голямото световно зло?Мисля, че от това, което казах досега, следва точно обратното. Трикратното увеличение на благосъстоянието на населението от 1998 насам у нас е следствие на онези, макар и полу-либерални реформи, които започнаха (за втори път след 1991-1992) тогава, при членството в НАТО и ЕС. Ако се върна към предишния ти въпрос, то не е за всички по равно, но е неоспорим факт. Даже не ви трябва статистика да го проверите. Същото е навсякъде по света. За последните 30 години крайната бедност (1,9 USD на човек на ден) в света спада от 50% до под 10% от населението. У нас делът на тези хора се свива от 37-40% (при 9-10 в края на 1995) до от 2 до 4% от население – зависи как се смята.А как гледаш на социално-отговорния капитализъм, който напоследък привидно привлича внимание? Например онова с “The Giving Pledge” може ли да има реален ефект върху която и да е икономика и има ли смисъл от грандиозни ходове, чийто бенефициент е само определена прослойка от обществото?Никой не измислил начин да яде риба, която не е уловена или я няма. Когато в Библията се казва „дай втората риза на ближния“, Христос има предвид, че а) ризата трябва да ушита и купена и б) че това става доброволно. (Е, има и морална награда, но тя е в отвъдното.) Giving Pledge може да се случи, ако бизнесът е печеливш. Когато той „печели“ чрез привилегии, както при нашите ПЧП-та, той всъщност изземва, а не създава доход.Привидно ти си много дистанциран от политиката, поне в публичните си изяви, освен през погледа на анализатор. Не смяташ ли обаче, че именно хора като теб трябва да са в политиката? И че чрез ИПИ това всъщност би довело до много повече “реалполитик” в сравнение с българския краткосрочен политически живот?Аз бях за малко, знаеш. Но не се срамувам, а се гордея с това, което съм правил. За едно нещо, което съжалявам, разказах преди малко. Не е само то, но другото са дреболии.За да влязат хората, за които казваш, в политиката, първо, те трябва да поискат, второ, някой трябва да ги издигне, трето, някой трябва да ги избере. Аз не виждам търсене на такива хора. На изборите през 2005 трима мои колеги участваха в изборите и се представиха блестящо. Двама дори бяха избрани, един влезе в законодателното събрание. Резултатът от това им упражнение бе от изключителна обществена полза. Тяхното медийно предизборно време бе повече от общото време на министрите от отиващия си кабинет. Те говореха по интересен начин за важни неща - показаха несъстоятелността на програмата на БСП, повтаряща тази на Ференц Дюрчани и вече провалила се в Унгария. Освен това обединиха мнозинство за прокарване на равния данък. Така на македонски по-правилно се нарича „плоския данък“ (смях).Добре, да излезем за малко от нашите граници. Ще почувстваме ли реален ефект от “големите” световни катаклизми, както пищят всякакви алармисти, а именно “Брексит”, политическо-финансовата криза в ЕС и търговската война на Тръмп?Не. Защото катаклизъм няма. Световната търговия е с 3,2 пъти по-голям дял в глобалния БВП през 2018 в сравнение с 1947, когато се създава СТО и средната стойност на митата е 45% от цените на стоките и услугите. Ако сегашните „търговски войни“ се осъществяват продължително време, както са замислени (аз не вярвам, че те могат да продължат повече от две години), свиването на дела на търговията в световния БВП ще бъде 2-3%. Ако обаче се случи световна рецесия като през 2008-2009, спадът на търговията ще е 5-6%. Спадът на доходите – по-малко. За България той ще е по-поносим от 2009, защото няма чужди спестявания (това е по-точният термин от „чуждестранни инвестиции“), които да напуснат страната в такъв обем, като през онази година. И ще е неизмеримо по-поносим от обедняването от периода март 1995 – февруари 1997. Относно „Брексит“, както попита: независимо от формата, в която ще се случи, едва ли ще има кой знае какви отрицателни последици. От една страна е добре, че Комисията ще има по-малко пари за еврофондове. От друга, голяма драма дори за чужденците, живеещи там, няма да се разрази. От трета, бавно се прокрадват признаци на отрезвяване в ЕС… Принципът „централизирай“ ще отстъпи на принципа „либерализирай“.Добре, но икономическият дискурс като цяло е изключително сложна материя, а познанията на обикновения избирател граничат с абсолютната нула. Ние с теб, да речем, знаем в детайли кой е Хайек и т.н., но как можем да обясним на този обикновен избирател изобщо за какво става дума и защо определен политико-икономически модел му е важен?Аз не мисля, че хората са глупави икономически. Оставени сами на себе си, те мислят доста рационално – спестяват, за да отидат да живеят някъде, където им се струва по-добре (и изборът им е логичен – никой не емигрира в Африка или Русия, бившия СССР), намират начини да помагат на себе си, близките си или на онези, които обичат или пък дори съжаляват. В момента има вълна на политическо съревнование с използване на фолклорно-икономическа реторика. И избирателите повтарят обясненията за света, разпространявани от политиците.Образованието ли е ключът към доброто управление?От образование, включително по икономика, никому не е станало по-лошо. Има и много естествени стимули да се учиш. Образованите имат повече работа и по-високи доходи. Основното е да се разбира теоремата на Коуз в управлението и да се използва по предназначение - за намаляване на разходите за свободно договаряне на въжделения и инвестиционни намерения.Усещаш ли колко много хора вече “разбират” от икономика, финанси и финансови институции?! Хора, които не биха могли да направят обикновен баланс на депозитната си сметка сами, но крещят навред какво трябва да се направи. Иначе казано, бай Ганьо вече има компютър и фейсбук страница, и иска да му се чува мнението и по икономически въпроси (смях).Вредните идеи на икономистите могат да бъдат по-лоши тези на неграмотните в икономическа теория хора. „Регулираният пазарен преход“ от 1995 в България, например, бе разписан от икономисти. Фоклоризираният „Кейнс“ е основа на немалко рецесии през ХХ-и в. Ако се опитате да правите политика по Пикети, монументалните икономически нещастия са гарантирани. Да не говорим за такива “велики” икономисти като Ленин и Хитлер, Бухарин и Свердлов, или Гьоринг и Химлер. Всички те, впрочем, са си правили личните баланси много добре. В стопанството и стопанската политика е важна икономиката на здравия смисъл, например да формираш поведение със знанието, че от въздух боя не става (както гласи една шопска поговорка), и че човек предполага, а Господ разполага. Това всъщност не е фолклор, а опит. Фолклорната иконимика е вярата в обратното, в чудеса.Последно: как виждаш България през, да кажем, 2028 – политически и икономически?България и сега е по-богата от 80 на сто от страните в света. Ако не се случи нещо от рода на това през 1994 или 1995, или ако ЕС не се разпадне след 10 години, доходите в България ще са около 70% от средните за ЕС и страната ще е все още сред първите 1/5 богати страни в света. За да се случи това, е нужно едно условие - да се премахне публично-частното партньорство, за което говорих. То даже в Русия не работи. Но глупостта е непредвидима и разрушителна обществена сила.Още на ", "date": "2018.09.30", "title": "Доц. Красен Станчев: Теоремата на Коуз и защо светът не върви към провал"}
{"url": "https://offnews.bg/obshtestvo/oblachna-dazhdovna-i-vetrovita-nedelia-688995.html", "text": "Днес ще преобладава облачно време. В югоизточната половина от страната ще има валежи от дъжд, значителни в централните и източните части на Южна България.Максималните температури ще са от 16 - 18 градуса на места в Северна България до 10 - 12 градуса в южните райони от страната.По Черноморието ще бъде предимно облачно, ветровито и с валежи от дъжд, значителни - по южното крайбрежие.  Максималните температури ще са 16-18 градуса.Вълнението на морето ще бъде 3-4 бала. Температурата на морската вода е 21 - 23 градуса.В планините няма да е подходящо за туризъм. Ще бъде облачно, дъждовно и ветровито. Значителни ще са валежите в Родопите, Странджа и Сакар. Ще духа силен и бурен вятър.Максималната температура на височина 1200 метра ще е около 11 градуса, на 2000 метра – около 5.", "date": "2018.09.30", "title": "Oблачнa, дъждовнa и ветровитa неделя"}
{"url": "https://offnews.bg/temida/shefat-na-antikoruptcionnata-komisia-za-peevski-niama-nito-edin-red-z-689001.html", "text": "За нас Делян Пеевски е просто едно проверявано лице. За това проверявано лице - мога да изляза и с лицето си и да кажа - че няма нито един ред за нищо незаконно, което има при него. Видно е от всички документи, които са огромен обем: за това лице няма нищо незаконно. Това проверявано лице е един от най-големите данъкоплатци, заяви пред bTV председателят на Комисията за противодействие на корупцията и за отнемане на незаконно придобитото имущество Пламен Георгиев.Имахме сигнал срещу Делян Пеевски и извършихме една изключително обстойна проверка. Събрахме огромен обем доказателства и установихме, че всъщност няма нищо незаконно, коментира Георгиев.Той е категоричен, че антикорупционната комисия не изпълнява политически поръчки:\"Това е един пълен абсурд. Ние няма как да изпълняваме поръчки, дори и да искаме. Просто защото това са пари. Парите винаги оставят следа. Приходи. Разходи. Ние това правиме - смятаме приходите и разходите. Как можеш да изпълниш поръчка? Какво да направиш? Да измислиш приход, който го няма? Или пък разход, който го няма? Няма как да стане!\"В интервюто Пламен Георгиев съобщи, че ако бившият министър на енергетиката Трайчо Трайков \"предостави декларация с доказателства достатъчно време преди изтичане на тримесечния срок за внасяне на иск за отнемане в комисията, всичко ще бъде взето предвид\".Ако г-н Трайков в следващите 1-2 седмици предостави декларация с доказателства, ние ще я разгледаме. И ако той успее да докаже от къде е произходът на тези средства, тогава няма да има производство за отнемане, каза председателят на КПКОНПИ.През седмицата стана ясно, че по иск на КПКОНПИ Софийският градски съд е\"Цената на бъдещия иск е 2 375 664,55 лв. и включва ½ от няколко недвижими имота, акции в търговски дружества, банкови сметки, както и 1 366 795,73 лв., представляващи наличност по сметки при инвестиционен посредник\" - съобщиха от пресцентъра на антикорупционната комисия.В днешното си телевизионно интервю Пламен Георгиев коментира и разследването срещу отстранения кмет на район „Младост\" Десислава Иванчева.Ние имаме изключително голям обем доказателства. Повече от 10 тома разговори са записани, каза Георгиев.Като прокурор бих бил много щастлив да работя по един за мен такъв лесен случай, защото доказателствата много ясно и категорично показват, че г-жа Иванчева е поискала и е приела дар, който не ѝ се следва, коментира председателят на КПКОНПИ.", "date": "2018.09.30", "title": "Шефът на антикорупционната комисия: За Пеевски няма нито един ред за нещо незаконно"}
{"url": "https://offnews.bg/izvan-terena/bekam-chakat-peto-dete-688999.html", "text": "Бившият английски футболист Дейвид Бекъм и съпругата му Виктория чакат пето дете, съобщават местните медии.Един от най-популярните представители на играта с топка и бившата вокалистка на момичешката група \"Спайс Гърлс\" вече има трима синове - Бруклин на 19 години, Ромео на 16 и Крус на 13.Преди четири години те станаха за първи път родители на дъщеря - Харпър. Според публикациите двойката отново чака дъщеря, а името вече е избрано - Керълайн.Дейвид и Виктория са съобщили новината на децата, като всички освен най-големия им син били във възторг. Британските медии припомнят, че Бекъм обикновено стават родители в моменти на криза в брака им. И наистина в последно време се спекулираше за развод, но явно проблемите са преодолени по най-добрия начин.", "date": "2018.09.30", "title": "Бекъм чакат пето дете"}
{"url": "https://offnews.bg/obshtestvo/vlastta-se-pohvali-che-za-liato-2018-niamame-masov-hranitelen-intcide-689002.html", "text": "\"Въпреки увеличения брой туристи и високите температури, туристическият сезон по нашето Черноморие завърши без нито един масов хранителен инцидент\", обявиха днес от Българската агенция по безопасност на храните.За изминалия летен период агенцията е извършила 4 552 извънредни проверки извън текущия официален контрол. За установените нарушения са издадени 463 предписания и са връчени 82 акта за административни нарушения.За унищожаване са насочени 655 кг храни от животински произход с изтекъл срок на годност, без етикетировка и без маркировка; 33 кг храни от неживотински произход с изтекъл срок на годност; 12 кг живи миди без етикет и документи за произход; 71 кг готова за консумация кулинарна продукция поради липса на документи за произход и срок на годност. Временно е спряна дейността на 6 обекта.Най-честите констатирани несъответствия са по сградов фонд и оборудване; липса на регистрация по чл. 12 от ЗХ; търговия с храни без идентификационна маркировка за произход и годност; по поддържане на Системите за управление на безопасността на храните (неактулизирани по отношение на нормативната уредба, нередовно водене на записи за входящ контрол, неизпълнение на мониторингови програми за контрол на хигиена и готов продукт).Отчетени са също несъответствия на дейностите и предлагания асортимент спрямо разрешените в издаденото удостоверение за регистрация по ЗХ; неправилно етикетиране на храните; съвместно съхранение на различните групи храни, изискващи различен температурен режим на съхранение; незадоволителна/лоша хигиена на обекта.", "date": "2018.09.30", "title": "Властта се похвали, че за лято 2018 нямаме масов хранителен инцидент"}
{"url": "https://offnews.bg/sviat/tela-lezhat-po-ulitcite-v-indonezia-spasitelite-roviat-pod-otlomkite-689013.html", "text": "Тела лежат по улиците в Индонезия, ранените са в палатки, защото болниците са разрушени. Комуникациите са прекъснати, мародери плячкосват магазините, силни вторични земетресения люлеят страната от петък, когато остров Сулавеси бе ударен от земетресение с магнитуд 7.5 и шестметрова вълна цунами.За ден броят на потвърдените жертви се увеличи повече от два пъти. Днес властите обявиха, че загиналите са най-малко 832-ма при 405 потвърдени вчера. Окончателният брой може да наброява хиляди, предупреди вицепрезидентът Юсуф Кала.Засегнатите са милион и шестстотин хиляди души, обяви Червеният кръст.На фона на трагичните новини обаче дойде и една щастлива: жена бе открита жива между развалините на хотел в Палу. Предпазил я матракът в стая на седеметажния хотел.Мнозина остават заклещени под отломки на срутени сгради. Спасители ги разчистват с голи ръце с надеждата да открият живи хора в град Палу. Голяма част от 335-те хил. му жители са изчезнали, успешно бяха извадени 24, затиснати под остатъците от хотел.\"Отчаяно се нуждаем от машини, с които са разчистим отломките. Хората ми са на терен, но е невъзможно да разчитаме само на физическата им сила\", сподели ръководителят на спасителната операция Мохамад Сяуги пред AFP. Има опасения и за град Донгала, където пораженията все още не са ясни.Оцелелите в Палу спят под открито небе, предупредени от властите да не се връщат в домовете си, които могат да ги погребат.\"Усеща се много голямо напрежение, всяка минута линейка пристига с още тела\", казва Риса Кусума пред AFP - оцеляла жена, приютена с бебето си в евакуационен център.Защо има толкова много убити?Земетресението от 7.5 стана на дълбочина 10 км., точно до централния остров Сулавеси, в 18:03 ч. и предизвика цунами. Много хора бяха на плажа в Палу и се подготвяха за фестивал, когато вълната ги помете.", "date": "2018.09.30", "title": "Тела лежат по улиците в Индонезия, спасителите ровят под отломките с голи ръце с надеждата за оцелели"}
{"url": "https://offnews.bg/ikonomika/ilon-mask-se-otteglia-ot-predsedatelskia-post-v-tesla-689024.html", "text": "Илон Мъск ще се оттегли от поста председател на Съвета на директорите в Tesla и ще плати глоба, предвижда споразумение, което той сключи с Комисията за ценни книжа и фондови борси на САЩ след съобщението му в Туитър, че обмисля извеждането на компанията от фондовата борса при цена на акциите ѝ от 420 долара и че финансирането за тази операция е осигурено.Споразумението следва решението на комисията да съди Мъск за предполагаеми измами с цените с искане той да бъде отстранен от поста главен изпълнителен директор. Комисията смята, че със съобщението си в Туитър Мъск е извършил борсова манипулация, в резултат на която акциите на компанията поскъпнаха с 6%.Съгласно договореното, Мъск ще остане главен изпълнителен директор на Tesla, но ще се оттегли от поста председател на Съвета на директорите до 45 дни за три години. Той и Tesla ще платят $20 милиона глоба.В компанията ще бъдат назначени двама независими директори, които да осъществяват вътрешен контрол.През август Мъск обяви, че възнамерява да изкупи всички акции на \"Тесла\" от борсата, да свали от финансовия пазар, тъй като вече преговарял със суверенния фонд на Саудитска Арабия (PIF) да влезе в компанията. Седмица по-късно обаче заяви, че дружеството ще остане публично. Така се стигна до заплахата предприемачът да бъде отстранен от прякото ръководство на компанията си, а в петък акциите на \"Тесла\" на Нюйорсктата борса паднаха с 12 на сто.", "date": "2018.09.30", "title": "Илон Мъск се оттегля от председателския пост в Tesla"}
{"url": "https://offnews.bg/nashite-avtori/zad-visokoparnite-prizivi-na-prezidenta-radev-stoiat-lichni-ambitcii-z-688998.html", "text": "„Обръщението на държавния глава Румен Радев към народа”, както го определя администрацията на президента на Републиката, постави отново въпроса за смисъла, който влагаме в понятието за единение. Няма съмнение в това, че българското общество е дълбоко разделено и противопоставено. Нямаме общ хоризонт, който да позволи постигането на съгласие по приоритетите на националното ни развитие. Липсва гражданска енергия, последователност и упоритост при постигането на националните ни цели. Дори изглежда, че нямаме такива. Но може би именно заради това призивите за единство или дори за единение (каквото и да означава това в съвременния свят) звучат все по-кухо и неискрено.Поредната „група от интелектуалци” призова президента да застане начело „на похода за единение на българите”. Всяка дума в този призив има значение. Самото послание за „поход” (определено не туристически!) създава представата за масово, организирано движение, навяващо асоциации за военна маневра. Извън пропагандното клише, походът предполага необходимостта да се достигне, отвоюва или да се завоюва определено нещо. Вярваме ли наистина, че единството може да бъде постигнато в поход? Ако приемаме, че единството се намира „някъде там” и очаква ние да го завоюваме, това може да означава само, че не разбираме смисъла на понятието за единство. Ако целта на похода е да произведе единение между участващите в него, то тогава става дума за съвсем друго нещо, което не може да има никакво отношение към понятието за нация.Обръщението на президента има една единствена положителна черта, която трябва да бъде отбелязана – той направи опит да се възползва от конституционно предоставените му правомощия и поне този път се опита да не отправя посланията си към българските граждани от кулоарите на конференции и от градинките, в които обичайно отговаря на въпроси на журналисти. Всичко друго в това обръщение има нужда от внимателно вглеждане и оценка.Владайското въстание е дълбоко драматичен и болезнен момент в българската история. Отбелязването на стогодишнината от разстрела на български офицери и войници от български войници и кадети трябва да бъде правено с подобаваща за събитието почит. Войнишкото въстание е тема, с която се спекулираше в стилистиката на тоталитарната държава, но очевидно това не е било последната епоха, в която не сме били в състояние да отдадем заслуженото на драматичните събития от септември 1918 година.Президентът използва тази годишнина по начин, по който изглежда, че призовава да не се използват подобни исторически събития. Самият той казал при срещата с поредната „група от интелектуалци”: „Светотатство е костите на жертвите да бъдат употребявани в злободневната политика”. Но го направи. Направи го, заявявайки, че това било моментът на разлом в българското общество, който продължавал и до днес, през противопоставяне между „републиканци и монархисти, граждани и селяни, леви и десни”.Всъщност историческите факти и свидетелствата на участниците и съвременниците на войнишкото въстание ясно показват, че болшевишката идеология е оказала по-малко влияние върху решението на войниците да тръгнат към София, отколкото дълбокото възмущение от спекулата с военните доставки, от липсата на отговорност в действията на управляващите и нечовешките условия, в които е трябвало да продължат да воюват. Всеки опит това въстание да бъде определено като символ на разлома, който и до днес разделял българското общество, звучи несериозно.Въпросът с „единението” стои още по-сложно. През изминалите години, по различни поводи, но със сходна цел, върху тази тема бяха конструирани различни политически платформи. Сред първите цялостни конструкции в тази насока бе „заедността”, лансирана от Ахмед Доган. По-късно върху същата тема бе конструирана платформата за „ново българско Възраждане” на Георги Първанов. Скандирането на призиви за „единство” винаги е задълбочавало разделението и взаимното недоверие. Именно затова няма никакво значение дали президентът ще подкрепи или ще се ангажира с поредния нов политически субект, който ще призовава за „поход за единение на българите”. Поредното политическо инженерство няма да промени нищо, независимо от това какви усилия и средства ще бъдат инвестирани.Дори не си струва да се питаме какво би трябвало да означава „единение на българите”. Всеки, който все още не е разбрал, че съвременната нация трябва да се изгражда върху правата на човека и равенството на гражданите пред закона, а не според болните амбиции на всевъзможни псевдо-патриоти, продължава да работи срещу България. Моделът на „етнически чиста нация” бе наложен на българското общество от Тодор Живков и доведе до тежкото разделение и противопоставяне, върху което продължава да паразитира псевдо-патриотизмът.Единението или единството, или сплотеността, наричана кохезия, могат да бъдат само резултат от процес на развитие, който няма нужда от „патрон” или водач, а от усилена работа. Ние не можем да постигнем съгласие по отношение на установяването и поддържането на норми и правила, защото ни липсва доверие – както помежду ни, така и към институциите, които би трябвало да гарантират равенството ни като граждани и правото ни на различие. Истинският смисъл на политиката е в разширяването на подкрепата за определен политически проект. Но това не може да бъде правено от група „интелектуалци”, която си търси „лице”, което да оглави „похода за единение”.Истинската роля на елита е да формулира цели и да изгражда хоризонт за споделени усилия. Това не може да се прави чрез възвания или призиви за „поход”, ако самите елити не са готови да направят нещо конкретно. Лошото е в това, че всеки пореден призив обезсмисля все повече говоренето за единството, което трябва да постигнем. Важно е да разберем, че това единство не може да бъде постоянно, масово и по всички въпроси. Ако някой вярва, че подобно „единение” е възможно, то той си представя по-скоро концентрационен лагер, отколкото демократично устройство на обществените отношения. Ако някой си представя, че президентът може да наложи единението в ролята си на „морален коректив”, това означава само че не познава конституцията и истинските отговорности на президента в една парламентарна република.Няма „единение”, което може да бъде произведено чрез разделяне и противопоставяне на вече „единилите се” спрямо всички останали. Ако подобно намерение не е резултат от незнание и неграмотност, то би могло да бъде много по-опасно отколкото изглежда. В свои изявления президентът неведнъж е потвърждавал, че си представя Европа като „Европа на нациите”, а амбициите му да налага политически дневен ред очевидно няма да се ограничат до непрекъснатата, превърнала се в кух рефрен критика към правителството.Политическото инженерство на тема „единство” винаги е водило до нови разделения. Спекулирането с историята в името на лични властови амбиции не е ново, но винаги е насърчавало противопоставянето. Имаме нужда от това да постигаме съгласие по повече въпроси от общ интерес. Трябва да се научим да спорим, но и да приемаме аргументите на другите. Трябва да приемем, че дори и по темите, по които мнозинството е постигнало съгласие, винаги ще има групи, които ще останат на своята позиция. Нямаме нужда от униформено общество, в което всички са съгласни за това, че някой друг трябва да направи нещо. Живяхме в такова общество и ако на някого то му липсва, добре би било да го търси извън България.Навлизаме в период, в който повече от всичко ни е необходима способността да водим дебат и да постигаме съгласие. През следващите месеци ще се решава съдбата на Европа, а с нея и на България. Трябва да разберем различията си и да постигнем съгласие по онова, което ни обединява. Необходимо ни е не дирижирано от някого „единение”, а гражданска воля за развитие, основано на върховенството на закона и правата на човека.Нужен ни е дебат, а не високопарни призиви, прикриващи лични амбиции за власт.", "date": "2018.09.30", "title": "Зад високопарните призиви на президента Радев стоят лични амбиции за власт"}
{"url": "https://offnews.bg/sviat/vulkanat-popokatepetal-izrigna-689003.html", "text": "Вулканът Попокатепетъл в южната част на Мексико изригна вчера, изпращайки дим и пепел на над три километра в небето, съобщи ДПА.Мексиканските власти предупреждават хората да покриват носа и устата си, когато излизат навън, да държат домашните си любимци вкъщи и да ограничат физическите дейности.Разположен на около 60 км югоизточно от град Мексико, високият 5426 метра Попокатепетъл е един от най-активните вулкани в страната.Най-мощното му изригване бе през 2000 г., когато хиляди души бяха евакуирани.", "date": "2018.09.30", "title": "Вулканът Попокатепетъл изригна"}
{"url": "https://offnews.bg/politika/nad-5000-dushi-v-tciala-balgaria-sa-otishli-na-sreshta-s-bsp-689004.html", "text": "\"Проведохме над 150 срещи в страната с над 5000 души за \"Визия за България\". Така даваме възможност на всеки наш член, на всеки български гражданин, да участва като съавтор при създаването на нашето предложение за бъдещето на България. Целта ни е чрез възможно най-много мнения, предложения и критики да се подготви един стойностен и адекватен документ, който да бъде основа на една бъдеща платформа за управление\". Това обяви на заседание на НС на БСП зам.-председателят на партията Кирил Добрев. По думите му целта на проекта е да препозиционира БСП от опозиция към алтернатива на сегашното управление.Добрев отчете, че през август и септември са проведени срещи с 36 организации, сред които: Съюз \"Произведено в България\", Национален съюз на Трудово-производителните кооперации, ЦКС, Отечествен съюз, Съюз на военноинвалидите, Общобългарски комитет \"Васил Левски\", Конфедерация на обществени организации от сигурността и отбраната, Български съюз на частните предприемачи \"Възраждане\", Българска земеделска партия.Кирил Добрев допълни, че освен срещите с организации, ПГ на \"БСП за България\" е взела решение част от народните представители да излязат от НС и на ротационен принцип да обикалят страната за срещи с хората и обсъждане на проекта на левицата.Той отбеляза, че в област Благоевград в рамките на 2 дни са проведени 14 срещи, в които са се включили над 850 участника и 51 народни представители. \"Освен това бяха проведени срещи с представители на малкия и средния бизнес в Банско, с юридическата гилдия в Благоевград и с читалищни дейци в Гърмен\", каза още Добрев.Зам.-председателят на БСП обясни, че в област Велико Търново в рамките на два дни 48 народни представители и един представител в ЕП са провели 12 срещи, с над 1000 участника. Той подчерта, че на срещите са присъствали и представители на местната власт и на други политически партии.В област Варна са проведени 21 срещи в рамките на два дни - от тях 6 с браншови организации в града - Морската камара и морския клъстър, Съюза на пенсионерите, Съюз на синдикалистите ветерани, СОСЗР, две срещи с представители на академичните среди и пациентските организации. По думите му в тях са се включили 45 народни представители и над 900 участника.В област Габрово са проведени 5 срещи в един ден, по време на които 23 народни представители са се срещнали с близо 500 души.В Добрич 26 народни представители са се срещнали с над 1000 души в 12 срещи, от които 7 в общински центрове и 4 в най-големите села в областта. В област Търговище са проведени 15 срещи с 16 народни представители. На тях са присъствали над 540 души.", "date": "2018.09.30", "title": "Над 5000 души в цяла България са отишли на среща с БСП"}
{"url": "https://offnews.bg/112/tezhka-katastrofa-v-italia-sas-zaginal-balgarin-obnovena-689023.html", "text": "Тежка катастрофа със загинал българин е станала тази сутрин в Италия, край град Козенца, съобщи bTV.Сблъскали са се два автомобила. В единия са пътували четирима италианци. BTV съобщи, че в другия са пътували петима българи и че двама от тях са загинали. По информация на БНТ в него са били българин, трима румънски гражданин и момиче с неустановена самоличност.От челния сблъсък и двете коли са смачкани. Наложило се е пътниците да бъдат извадени от противопожарни екипи.Трима души са ранени, по информация на bTV. Предполага се, че загиналият е 25-годишен баща на четири деца.Четиримата италианци са ранени. Двама от тях са момиче на 16 и млада жена на 21 г.", "date": "2018.09.30", "title": "Тежка катастрофа в Италия със загинал българин (обновена)"}
