{"url": "https://offnews.bg/futbol/sar-aleks-fargiusan-pretarpia-speshna-mozachna-operatcia-680047.html", "text": "Легендарният бивш мениджър на Манчестър Юнайтед сър Алекс Фъргюсън е бил приет по спешност в болница, съобщиха медиите на Острова.76-годишният шотландец е бил хоспитализиран тази сутрин с мозъчен кръвоизлив и вече е бил опериран по спешност. Информацията беше потвърдена от самия клуб.Фъргюсън се е почувствал зле още вчера, а тази сутрин в дома му е била повикана линейка, която го е откарала в Salford Royal Hospital.Операцията е преминала успешно и моментното състояние на сър Алекс е стабилно, но той се нуждае от период на интензивни грижи, за да се възстанови напълно, се казва в официалното съобщение на Юнайтед.", "date": "2018.05.05", "title": "Сър Алекс Фъргюсън претърпя спешна мозъчна операция"}
{"url": "https://offnews.bg/politika/dps-otbeliaza-godishninata-ot-vazroditelnia-protces-kraj-selo-karamant-680032.html", "text": "ДПС отбеляза с митинг-концерт годишнината от т. нар. Десетомайски събития в село Караманци в община Минерални бани - насилствената смяна на имената през 1984 г. и съпротивата срещу репресиите на тогавашната власт.На митинга присъстваха председателят на партията Мустафа Карадайъ, депутати, кметове, лидери на Движението от различни структури и нива, гости от региона и чужбина, съобщи БТА.\"ДПС започва своята майска възпоменателна кампания от Караманци, защото оттук тръгва организираната съпротива срещу опита на тоталитарния режим да извърши насилствена асимилация на мюсюлманите в България\", каза от трибуната депутатът Йордан Цонев.В онези години потъпкването по най-безобразния начин на изконните човешки права е преминало всякакви човешки граници, подчерта той, като определи \"възродителния процес\" като една от най-позорните страници в българската история.\"Платихме висока цена, но си научихме урока от платената висока цена\", посочи в приветствието си лидерът Мустафа Карадайъ.\"Знаем и никога няма да забравим колко сме силни, когато сме заедно и единни\", добави той.Карадайъ изтъкна още, че ДПС получава голямо признание в международен и европейски план. По негови думи Движението е заслужило много висока оценка за балансиращата си роля на Балканите на форума на Съвета на Алианса на либералите и демократите в Европа в столицата миналата седмица.", "date": "2018.05.05", "title": "ДПС отбеляза годишнината от възродителния процес край село Караманци"}
{"url": "https://offnews.bg/obshtestvo/mazh-napadna-medik-ot-speshna-pomosht-v-kardzhali-680034.html", "text": "35-годишен мъж нападна медик от Спешна помощ в Кърджали. Сигнал за инцидента е получен към 11.00 часа днес, съобщиха от МВР.По първоначални данни минути преди това медицински екип се е отзовал на повикване за спешен случай с възрастна жена на ул. „Юмер Лютви“.При пристигането си медиците били посрещнати от 35-годишния мъж. След вербална агресия той ударил с юмрук в лицето 51-годишния медицински служител, който от удара паднал назад по стълбите.Медикът е настанен в болница.Агресивният мъж е задържан. По случая е уведомен прокурор, образувано е бързо производство. Работата по документирането му продължава.", "date": "2018.05.05", "title": "Мъж нападна медик от Спешна помощ в Кърджали"}
{"url": "https://offnews.bg/futbol/papata-treperi-livarpul-e-na-final-v-shampionskata-liga-680023.html", "text": "Класирането на Ливърпул на финал в Шампионската лига вещае лоша орисия за папа Франциск, показва интересна статистика на \"24 часа\".През 1981 година английският гранд печели КЕШ, английският принц Чарлз се жени за Даяна, а турският терорист Ахмед Али Агджа стреля по папа Йоан Павел II.24 години по-късно Ливърпул триумфира в Шампионската лига след легендарния финал в Истанбул срещу Милан, принц Чарлз се жени за Камила, а Йоан Павел II умира.На 19 май предстои да се ожени принц Хари. Ливърпул играе на 26 май финал с Реал Мадрид. Франциск е папа от 2013 година...", "date": "2018.05.05", "title": "Папата трепери, Ливърпул е на финал в Шампионската лига"}
{"url": "https://offnews.bg/zvezdi/bratat-na-megan-markal-ne-e-pokanen-na-svatbata-na-sestra-si-680028.html", "text": "В отворено писмо до принц Хари братът на Меган Маркъл заяви, че нито той, нито родителите му са поканени на кралската сватба, която ще се състои на 19 май.От кралския двор веднага опровергаха твърдението и заявиха, че майката и бащата на Маркъл са поканени и младоженците чакат с нетърпение да съберат родителите си заедно. В опровержението обаче не се казва нищо за това, че братът на Меган също ще присъства на срещата и на самата сватба.„Принц Хари от Уелс и госпожица Меган Маркъл нямат търпение да поканят родителите си в замъка Уиндзор. Томас Маркъл и Дория Рагланд ще дойдат малко преди сватбата, за да могат да се опознаят със семейството на бъдещия си зет и включително и да се срещнат с кралица Елизабет II“, пише в прессъобщението, в което очевидно е пропуснат братът на бъдещата булка.В деня на сватбата кралското семейство ще пристигне в 11:30 часа, като принц Хари и неговия брат и кум принц Уилям ще се придвижат пеша, както повелява традицията.Меган Маркъл ще пренощува на тайно място, заедно с майка си и ще пристигне на церемонията, заедно със своите бъдещи племенници принц Джордж и принцеса Шарлот.", "date": "2018.05.05", "title": "Братът на Меган Маркъл не е поканен на сватбата на сестра си"}
{"url": "https://offnews.bg/sviat/protesti-v-90-ruski-grada-nad-1000-sa-arestuvani-obnovena-snimki-i-680030.html", "text": "Хиляди излязоха на протести в 90 руски града два дни преди президентът Владимир Путин да започне официално новия си мандат. Акцията под надслов „Путин не ни е цар” беше започната от движението на опозиционера Алексей Навални. Той прикани привържениците си да се присъединят към демонстрациите, въпреки забраните на места, с призива: \"Страхливият старец Путин мисли, че е цар. Той не е цар и затова трябва да излезем на улицата на 5 май\", съобщи Франс прес, цитирана от БТА.Арестувани са 1029 души, 470 от които в Москва.В Москва и Петербург много хора се събраха много преди началото на демонстрациите. Малко след започването им започнаха и арести.Навални не получи разрешение за провеждане на акцията в столицата с мотива, че днешният ден е много близо до 9 май и в центъра на Москва вече тече подготовка за парада.В сибирския град Красноярск бяха арестувани 15 души, сред които един журналист, съобщава О Ве Де - Инфо, независима организация, следяща за арестите в страната. Според организацията арестите са извършени по брутален начин и задържаните са били с охлузвания и одрасквания.В Челябинск в Урал полицията задържа трима души още преди началото на протеста, съобщава във Фейсбук активистът Борис Золотаревски. Най-малко 10 души са арестувани в Барнаул в Сибир, съобщава пък екипът на Алексей Навални, който призова за протести днес.Много поддръжници на Навални бяха арестувани още вчера, в навечерието на демонстрациите. Самият Навални беше арестуван по време на днешната демонстрация.Путин спечели изборите на 18 март с 76 процента от гласовете. Опозицията и независими наблюдатели казаха, че е имало нарушения на изборите като тъпчене на урните с бюлетини и други изборни измами.Сега наблюдатели се притесняват протестите днес да не се изродят в сблъсъци с полицията, последвани от масови арести както се случи преди шест години след преизбирането на Путин за трети президентски мандат.Снимки: twitter.com/teamnavalny", "date": "2018.05.05", "title": "Протести в 90 руски града, над 1000 са арестувани (обновена, снимки и видео)"}
{"url": "https://offnews.bg/sviat/makron-izlizane-na-sasht-ot-iranskata-iadrena-programa-shte-otvori-ku-680035.html", "text": "Евентуално излизане на САЩ от споразумението за иранската ядрена програма може да доведе до най-негативния сценарий, а във Вашингтон едва ли желаят такова развитие на нещата.Това заяви френският президент Еманюел Макрон пред германското сп. \"Шпигел\", цитиран от БТА.\"Това значи, че бихме отворили кутията на Пандора, това би могло да означава война. Не мисля, че президентът Доналд Тръмп иска война\", каза Макрон.Не знам какво ще реши президентът, но според мен той ще се отърве от тази сделка сам, по домашни причини. Подобна стъпка може да проработи в краткосрочен план, но е особено безумна в средносрочен и дългосрочен план, отбеляза френският държавен глава пред изданието.", "date": "2018.05.05", "title": "Макрон: Излизане на САЩ от иранската ядрена програма ще отвори кутията на Пандора"}
{"url": "https://offnews.bg/politika/borisov-za-stroezha-na-struma-ot-1973-g-se-znae-che-ima-razkopki-680036.html", "text": "Премиерът Бойко Борисов обяви, че очаква от археолози и инженери да получи решение за строежа на магистрала \"Струма\" и бъдещето на древното селище, което беше открито по трасето на магистралата.”Искам археолозите и инженерите да ми дадат решение. В пожарната едно време не сме учили как да местим магистрали\", коментира Борисов.„Те казват, че знаят от 70-те години, че тук има селище. Трактористите са си орали нивите и комунистите изобщо не ги интересувало за такова нещо. Не са правили магистрала“, допълни още той.Борисов се срещна с протестиращи, които настояват за съхраняване на археологическите обекти, които го попитаха какво ще се случи сега.\"Спираме магистралата и отиваме да строим нагоре, на север. Какво да направим друго? Искаме да направим магистрала. От 1973 г. знаят, че има разкопки тук. Защо не протестирахте тогава? Защо не е направено? Знаете ли колко археология сме направили по страната? Искам да го направим като хората, затова търсим решение как да го направим\", отговори Борисов.„Вариант е да вържем магистралата с въжета, да виси, но не може. Ще търсим вариант или отдолу да обикаля някъде, но ако и там попаднем на същото, какво правим?“, посочи Борисов, цитиран от \"Фокус\".„Ако минем отдолу – ново отчуждаване. Тук сме дали вече над 20 млн. лева за отчуждителни процедури. Ако можех да я нарисувам с флумастер, ще седна и ще нарисувам, но когато се строи, се пуши. Карат се камиони. Ще търсим решение, с което да запазим археологията, както направихме навсякъде в България. Един месец съм дал срок на археолози и инженери. Ако трябва да местим магистралата ще видим колко струва, ако трябва наново да отчуждаваме“, каза той.", "date": "2018.05.05", "title": "Борисов за строежа на 'Струма': От 1973 г. се знае, че има разкопки тук, защо не протестирахте тогава"}
{"url": "https://offnews.bg/sviat/desetki-hiliadi-na-protest-sreshtu-reformite-na-makron-680038.html", "text": "Десетки хиляди протестираха в Париж срещу реформите, подети от френския президент Еманюел Макрон, предаде Франс прес, цитирана от БТА.Политическото движение \"Непокорна Франция\" от радикалната левица, чийто депутат Франсоа Руфен е инициатор на шествието, обяви участието на 160 000 демонстранти, дошли да кажат \"Стоп, Макрон\".На платформи сред кортежа се издигаха фигури на Еманюел Макрон в облика на Дракула, на Юпитер или на банкер-цар с въже на врата.Парижката префектура е мобилизирала 2000 полицаи и жандармеристи в Париж, за да се предотврати присъединяването към акцията на групи, предизвикващи безредици, както стана на 1 май.Трима участници в демонстрацията са задържани, защото са носили оръжие.От избирането си преди година държавният глава се ангажира \"да трансформира\" Франция много бързо. Миналата есен се зае с реформата на Кодекса на труда, а от пролетта е изправен пред множество протести и стачки, сред които и срещу железопътната реформа.", "date": "2018.05.05", "title": "Десетки хиляди на протест срещу реформите на Макрон"}
{"url": "https://offnews.bg/interviu/vasko-krapkata-za-muzikata-s-kauza-i-kontcerta-mu-v-chest-na-transkia-680037.html", "text": "Вече 30 г. музиката ти е вдъхновена от човешкия копнеж за свобода и правда. Първоначално тя бе бунт срещу тоталитаризма. Той формално си отиде. Но…стари другари и нови печалбари градят живота нов. По-свободен и справедлив ли е животът на българина днес?По-свободен, разбира се, но справедливостта куца! Ченгесарската ни демокрация се случи, защото не достигнаха свестни и чисти хора. Повечето морални и духовни изхабявания от времето на комунизма, както и близостта ни с Русия, и сега си дават поле за изява у нас. Корумпирани, откровени крадци и измамници се възкачиха на власт благодарение на медийната и повсеместна атака от началото на 90-те. Когато се опитаха свободни медии и свободни предприемачи да завземат пространството, бяха спрени с бухалки. Кой знае какъв отпор на мутрите не виждам. До ден днешен не им се противостои както трябва. С малки изключения, масово страхът победи.Защо според теб изключителна рядкост в наше време станаха творци и песни, олицетворяващи обществена кауза? Гражданското общество се пробужда и търси правата си, а като че ли, с изключение на теб и още малцина, липсва музика, която да го вдъхнови и поведе?Послания като „45 години стигат”....”Времето е наше” , бяха подменени в най-гледаното време на телевизията с рефрените „шат на патката главата”.... „за крадец не ставаш, ти си будала”.... „ръгай чушки в боба”... „дънките ш’ти цепна, само да те гепна”. По весникарските сергии вместо свободна преса се напълни с порно водевилчета (издания на ченгета като Кеворкян и др.) и пр. Така байганьовщината в българите избуя за сметка на алековщината. Благодарение на шепа меркантилни, добре спонсорирани, промазани типове, у нас се напомпа една посттекезесарска, силиконова суб-халтура, която проми мозъците и създаде поколение нови меркантили... Пък ти им пей „Нека бъде светлина”....Но въпросът не е в това! Въпросът е какво ще остане? През последните 29 години злите сили у нас само забавиха процесите и извъртяха некви пари, но няма да останат вечно, защото по широкия свят отдавна са ги минали тия упражнения. Така че вярвам, че най-важно е да сме „като свето”, както се казва по трънски. Всичко си върви, бавно, но славно!Възможно ли е в 2018 г. - и с помощта на изпълнители като теб - българското общество да си върне типичния за зората на демокрацията ентусиазъм и вяра в собствените сили, за да противостои по-успешно срещу прегрешенията на властта и олигархията?Този ентусиазъм живее в душите на хората, колкото и постоянно да бъде потискан отвсякъде. Ето пример. Не беше толкова отдавна, когато по улиците на София и България протестирахме месеци наред против Орешарски и неговите кукловоди. Махнахме ги. Факт! Можеха още да стоят там горе. Е, фалираха една банка, но има и други банки. Така че видях тази същата еуфория в очите на ново поколение. Млади, мислещи и работещи хора бяха на улицата. На тях се крепи прогресът на България според мен.Този ентусиазъм те го използват и в работата си. Креативността им дава плодове. Виждаме, че у нас има хора, които работят, измислят, внедряват, продават, и така вдигат стандарта си. Никога в нашата история българинът не е пътувал толкова интензивно по широкия свят - въпреки олигарсите и втренчените във власт и раболепие лакеи на новите времена.Мисля, че от другата страна на музикалната помия се родиха независими, хубави песни, които ще останат, и те зареждат хората със силата да борят живота с усмивка. От началото на 90-те Георги Минчев издаде 7 албума, БТР, Милена и аз - 17 албума. Същото важи и за много, много други музиканти и артисти от поп, рок, блус, джаз гилдията ни. Времето ще ги отсее. Ще има какво да слушат внуците... А пошлостта винаги ще я има, но минава и заминава... Сменя се постоянно с нова.Трънско е един от последните девствени краища на България. Плановете на \"Асарел-Медет\" да открие рудници за златодобив създадоха неочаквана опасност за природата и здравето на хората там. На миналогодишния си референдум 93% от трънчани казаха „не“ на мините. На 19.05., събота, от 18:00 ч. събираш на площада в Трън на благотворителен концерт с вход свободен трънчани и техни поддръжници от цялата страна. Защо избра да ги подкрепиш?Майка ми е от село Дълга Лука, махала Здравковци. Обичам тоя край. Това е един от най-запазените, крайгранични райони на България. Грехота е да не се опази от нашествие на модерни разрушители! Девствената природа на Трънско е национално богатство и всяко посегателство срещу й е престъпление! Нещата са прости. От едната страна са дивотията, гостоприемството, примитивният и здравословен начин на живот, местният хумор и човещината по тия места. Срещу тях са застанали злото и жаждата за злато! Изберете сами! Радвам се, че хората избраха да са здрави и спокойни. Златотърсачите с големи машини и меркантилни мераци да търсят изява другаде… Нека предадем Трънско чисто на поколенията!Може ли да разкажеш повече за конкретния повод на концерта?Поводът е първата годишнинина от провелия се на 11.06.2017 г. местен референдум, с която трънчани отхвърлиха плановете за златодобив в общината. Ето - нали за това иде реч, да имаме право на мнение и да бъдем чути! Едно време си правеха мини където си поискат и никой не ни питаше. Сега имаме право на мнение. Да кажем „не“ на нещо, което вреди на девствената трънска природа и на здравето на малкото останали обитатели. Някой ще каже, че такива като мен нямат право на мнение, защото не живеят там. Не е така, защото аз често скитам из Трънско. Имам и приятели, които се заселват из тези места. Кой знае - може и аз някой ден да се върна по родните места на моите деди. Така че искрено и много дълбоко в сърцето ми има място за трънския край и ме боли.Мотото на концерта ти в Трън ще бъде „Суверен сме, господа! Имаме права!“. Кой очакваш да Ви чуе?Ами така си е! Нека чуят всички институции, от които зависи вотът на трънчани да не бъде подменен! Суверен сме, господа, имаме мнение и сили да го отстояваме! Трънчанин не се предава лесно! Както викаше баба, „Въртоглавец мирно не седи!!!”Ангажиран ли си пряко със защитата и на други каузи в държавата?О да, разбира се. Нашата музика освен за забавление е мисловна и помага. Постоянно свирим по благотворителни концерти. Много каузи имаме още да изглаждаме... Май че сме на вечна мисия...Кой всъщност е Васко Кръпката в настоящия момент? От какво, освен от борбите на трънчани, най-силно се вълнува?Значи, занимавам се с кво‘ ли не. Дъщеря ми се върна от Америка с американския си мъж. Работим по отварянето на нов музикален клуб в София. Ще се казва „Patches” („Кръпките“). Дърводелствам, нарекъл съм се „Чвор-кютук дизайнер”, ремонтирам и възстановявам стари музикални инструменти, най-вече барабани, стари коли и мотори. Гаражът ми е пълен. Най-много обичам обаче нощно време, когато всички заспят да остана сам с китарата и да измислям песни. Най- ми е хубаво и там ми е силата, да свиря, да пея, да виждам как музиката ми дава надежда на хората, как очите им греят по концертите.Сподели нещо за новите си творчески проекти?След като обиколих Европа и Америка, подготвям нов албум с 10 песни, скоро предстои и 30 годишнината на Подуене Блус Бенд и съм затрупан с работа... Един живот не стига за хилядите проекти и пориви на неспокойната ми душа!Как ще честваш 30-годишния си юбилей на сцена?Голям концерт в София, турне из Татковината, Европа и Америка. Голямо пътуване ще пада догодина. Ще го отпразнуваме както подобава, с много музика и пътешествия.Изпълнителите на рок-музика обичат да пеят, че рокът винаги бил млад. Такова ли е твоето усещане в момента - имам предвид най-вече ситуацията в България? Какво ново се случва в твоя жанр - блус-рока?Ами ей ги Ролинг Стоунс. На над 70 години пълнят стадиони и билетите им се разпродават за минути по интернет. Говорим за супер скъпи билети, но народът масово ги купува. И не само те. Виждаме какво става със световните имена - пълни зали и стадиони. У нас е различно, както и в други по-малки страни. Например в Дания рокаджиите, които нямат световна известност, също си налягат парцалите и свирят пред малка публика. У нас обаче има една нова вълна на припознаване на нашата музика. Виждам и как повече общини се обръщат към тази музика и организират събития, фестивали, бирфестове, мото събори и пр. веселби за народа с по-стойностна музика и по-културни забавления. Тефтерът ми е пълен с всевъзможни участия и концерти, така че нещата вървят в добра посока. А Рокендролът, разбира се, че ще ни крепи вечно млади!Виждаш ли на хоризонта млад талант, който би могъл да наследи Васко Кръпката?О, нищо в живота не се повтаря. И в музиката също. Моите герои в музиката Георги Минчев, Бъндараци, Златни Струни и др. ми дадоха импулс за отстояване на Блуса и Рокендрола у нас, без обаче да повтарям нищо от това, което те са сътворили. Не може да се родят втори Лед Цепелин, втори Пинк Флойд и пр. Всяко време, обаче си има своите герои. Вярвам, че има млади банди, които вървят по свой път, и Рокът винаги ще се преражда. Чуйте българската група ODD CREW и ще видите, колко заряд има в тях.Искаш ли да посъветваш нещо младите музиканти?Винаги им казвам да бъдат себе си и да не се превръщат в златотърсачи...", "date": "2018.05.05", "title": "Васко Кръпката за музиката с кауза и концерта му в чест на трънския референдум"}
{"url": "https://offnews.bg/ikonomika/katar-pridobi-19-ot-rosneft-680033.html", "text": "Катар придоби дял от близо 19 процента в Роснефт, спасявайки руския петролен гигант от неуспешна сделка с китайския конгломерат Си И Еф Си (CEFC), предаде Ройтерс, цитирана от БТА.Постигнатото споразумение заздравява връзките между Москва и Доха в момент, когато Катар е бойкотиран от съседите си в Залива.Държавният Катарски инвестиционен фонд (QIA) първоначално бе купил заедно с швейцарския консорциум Гленкор (Glencore) 19,5 процента в Роснефт за 10,2 милиарда евро (12,2 милиарда долара) при частичната приватизация на руската компания през 2016 година.Миналата година обаче консорциумът се съгласи да продаде дял от 14,16 процента в Роснефт на Си И Еф Си за 9,1 милиарда долара.Смяташе се, че сделката е ключова в разширяването на отношенията между Русия и Китай - най-големия енергиен износител и съответно потребител.Сделката обаче се натъкна на проблеми, тъй като китайските власти започнаха разследване на основателя и председател на управителния съвет на китайската компания Е Цзянмин за предполагаеми икономически престъпления.Гленкор съобщи снощи, че консорциумът, който продаваше дела си в Роснефт, се разпуска и допълни, че Катар и Гленкор сега ще притежават пряко дялове. Катарският инвестиционен фонд ще контролира 18,93 процента от акциите на компанията, а Гленкор ще държи около 0,57 процента.Роснефт бе сериозно засегнат от американските санкции срещу Русия, наложени заради анексирането на Крим и заради ролята на Москва в кризата в Източна Украйна.Източници, близки до Катарския инвестиционен фонд, посочиха, че Роснефт може да се окаже изгодна дългосрочна инвестиция, като се има предвид, че огромната компания струва 65 милиарда долара, въпреки че произвежда повече петрол от американската ЕксънМобил (ExxonMobil), чиято стойност е 324 милиарда долара.", "date": "2018.05.05", "title": "Катар придоби 19% от Роснефт"}
{"url": "https://offnews.bg/obshtestvo/radev-vrachi-pagonite-na-11-voenni-udostoeni-s-visshe-ofitcersko-zvan-680041.html", "text": "В навечерието на Деня на храбростта и празника на Българската армия – 6 май, държавният глава и върховен главнокомандващ Въоръжените сили Румен Радев връчи пагоните на военнослужещи, удостоени с висше офицерско звание. На церемония в Гербовата зала на „Дондуков“ 2 президентът удостои генерал-лейтенант Андрей Боцев с висше офицерско звание „генерал“.Президентът освободи генерал-майор Димитър Илиев от длъжността заместник-командир на Корпус за бързо развръщане на НАТО в Солун, Република Гърция и го назначи на длъжността заместник-началник на отбраната. Държавният глава удостои Димитър Илиев с висше офицерско звание „генерал-лейтенант“.Досегашният командир на 3-та авиационна база бригаден генерал Иван Лалов пое длъжността заместник-командващ на Съвместното командване на силите. На церемонията той беше удостоен с висше офицерско звание „генерал-майор“.С друг свой указ държавният глава освободи бригаден генерал Иван Ортомаров от длъжността директор на дирекция „Операции и подготовка“ на Министерството на отбраната, назначи го на длъжността заместник-командир на Корпус за бързо развръщане на НАТО в Солун, Република Гърция и го удостои с висше офицерско звание „генерал-майор“.Президентът назначи полковник Васил Лазаров на длъжността съветник на Върховния главнокомандващ на въоръжените сили по военната сигурност, като го удостои с висше офицерско звание „бригаден генерал“.Румен Радев назначи полковник Пламен Ангелов на длъжността директор на служба „Военна информация“, като го удостои с висше офицерско звание „бригаден генерал“.С указ на държавния глава полковник Маргарит Михайлов е назначен на длъжността директор на дирекция „Операции и подготовка“ на Министерството на отбраната. В Гербова зала той беше удостоен с висше офицерско звание „бригаден генерал“.Държавният глава удостои полковник Митко Григоров с висше офицерско звание „бригаден генерал“ и назначи капитан I ранг Георги Пенев на длъжността заместник-командир на Военноморските сили, като го удостои с висше офицерско звание „флотилен адмирал“. С друг свой указ Румен Радев назначи полковник Димитър Петров на длъжността командир на 3-та авиационна база и го удостои с висше офицерско звание „бригаден генерал“.В Гербова зала на „Дондуков“2 държавният глава удостои и полковник Веселин Стоев – административен ръководител – военно-апелативен прокурор на Военно-апелативната прокуратура с висше офицерско звание „бригаден генерал“.„Използвам приятния повод - навечерието на големия християнски празник Гергьовден - Ден на храбростта и празник на Българската армия, за да изразя своето уважение към вас и да ви приветствам за усилията, които полагате във вашата високоотговорна дейност“, каза Румен Радев и подчерта, че очакванията на българския народ за сигурност в този все по-тревожен свят са огромни.Държавният глава подчерта, че обществото ни очаква законност, прозрачност и ефективност при модернизацията на Въоръжените ни сили.„Като президент и върховен главнокомандващ очаквам от вас да се водите изцяло от интересите на народа и да отстоявате офицерската си чест. Убеден съм, че с вашия висок професионализъм, компетентност и умения, с изразените лидерски качества и висока мотивация ще отговорите на тези очаквания и ще продължите да работите все така последователно и решително за развитието на Българската армия и за издигането на нейния авторитет“, посочи президентът Радев.„Нашите съюзници от НАТО и Европейския съюз очакват не декларирани, а реални способности и съвместимост. Министърът на отбраната и неговия екип очакват от вас висок професионализъм, активност и отговорност при ръководството на Българската армия, както и при вземането на важни решения за приоритетите и бъдещето на Въоръжените ни сили. Вашите подчинени очакват лидерство и грижа за тяхното професионално и кариерно развитие за повишаване на техния социален статус и мотивация“, каза още в словото си държавният глава.От името на удостоените с висше офицерско звание началникът на отбраната генерал Андрей Боцев изказа благодарност на държавния глава за оказаната чест, доверие и дадената висока оценка. „Искам да ви уверя, че във времевия отрязък, който ни давате ние ще имаме възможност като екип и ръководители на Българската армия да постигнем своите стратегически виждания и набелязани цели. Обещавам с достойнство и чест да защитаваме авторитета на Българската армия, да го издигаме и да работим в направленията, в които сме поели преди една година“, заяви генерал Боцев.В навечерието на празника на Българската армия генерал Боцев увери, че българските воини ще работят с решителност и желание за постигането на основните цели – мотивиран и подготвен личен състав на Българската армия, възстановяване и надграждане на отбранителните способности и модернизация на армията, съвместима с нашите партньори от НАТО.", "date": "2018.05.05", "title": "Радев връчи пагоните на 11 военни, удостоени с висше офицерско звание"}
{"url": "https://offnews.bg/futbol/bivsh-trenior-na-iuventus-e-favorit-za-napoli-680025.html", "text": "Бившият треньор на Ювентус Антонио Конте е фаворит за наставник на основния конкурент на \"бианконерите\" през този сезон Наполи.Това заяви в прав текст президентът на неаполитанци Аурелио де Лаурентис. В момента треньор на Наполи е Маурицио Сари, докато Конте все още е мениджър на Челси. Очакванията са Сари да напусне, тъй като интересът към него е огромен. Конте пък е пред уволнение след слабия сезон на лондончани.\"Говорих със Сари, помоли да почакаме с новия договор. Или продължаваме напред с него, или без него. Във всеки случаи разглеждаме и потенциални кандидатури. Има добри треньори в Португалия, Франция, Германия, Русия и Италия. Ако искаме да продължим по стария път, то Марко Джампаоло би бил подходящ вариант.Антонио Конте обаче бил идеален треньор за Наполи. Той умее да поддържа дисциплината в отбора, следи за спазването на правилата и не позволява ва играчите да се отпуснат\", коментира Де Лаурентис пред \"Кориере дела Сера\".", "date": "2018.05.05", "title": "Бивш треньор на Ювентус е фаворит за Наполи"}
{"url": "https://offnews.bg/sviat/petima-miniori-v-neizvestnost-sled-trus-vav-vagledobivna-mina-v-polsha-680042.html", "text": "Петима миньори са в неизвестност след трус във въгледобивна мина в Южна Полша. Трусът е бил с магнитуд 3,4 по Рихтер. Четирима миньори са били изведени на повърхността, но със седем е изгубена връзката. След започналата спасителна акция двама миньори са открити живи, съобщи ТАСС. За момента не е ясно какво е тяхното състояние.Спасителната операция продължава. Високото съдържание на метан на мястото на срутването затруднява спасителните операции.Полският премиер Матеуш Моравецки обяви, че е тръгнал към мястото на инцидента. ", "date": "2018.05.05", "title": "Петима миньори в неизвестност след трус във въгледобивна мина в Полша"}
{"url": "https://offnews.bg/politika/borisov-obeshta-100-000-lv-za-dovarshvane-na-razkopkite-na-herakleia-680040.html", "text": "Премиерът Бойко Борисов пое ангажимент правителството да отпусне необходимите средства за довършване на разкопките на Хераклея Синтика - Градът на македонските царе. Според археолозите, работещи на обекта, са нужни 100 000 лв. Борисов възложи на министрите Горанов, Банов и Нанков, които го придружаваха при посещението на обекта, да създадат организация за приемане на решението от Министерския съвет в най-скоро време.Смята се, че Хераклея Синтика, разположена в местността „Рупите“, е била столица на Средна Струма.Разкопките започват през 2007 г. Откритите до този момент находки са превърнали античния град в привлекателна туристическа дестинация. Реставрирането на обекта ще спомогне за разширяване на интереса към региона, в който традиционната дейност е свързана със селското стопанство.Премиерът Борисов посети и кооперативния пазар, изграждан със средства, отпуснати от правителството. ", "date": "2018.05.05", "title": "Борисов обеща 100 000 лв. за довършване на разкопките на Хераклея Синтика"}
{"url": "https://offnews.bg/sviat/novi-trusove-razliuliaha-havaj-sled-izrigvaneto-na-vulkana-kilauea-680045.html", "text": "Поредица земетресения, включително с магнитуд 6,9 по скалата на Рихтер, разлюляха остров Хавай, където изригването на вулкана Килауеа принуди стотици жители да се евакуират, предаде Ройтерс, цитирана от БТА.Американският геофизичен институт отбеляза, че трус с такава сила е в състояние да нанесе значителни щети, но Тихоокеанският център за предупреждение за цунами успокои, че въпреки повишеното равнище на водите край острова с до 40 см, опасност от силна приливна вълна няма.Земетресението е разлюляло сградите в Обществения дом в град Паоа - един от двата центъра за евакуация, създадени набързо, след като лавата започна да блика от пукнатини в земята близо до населени райони.Нова, четвърта пукнатина се появила точно преди най-новия трус в един такъв район, на около 20 км от вулкана.Килауеа, един от най-активните вулкани в света и един от петте на острова, е постоянно действащ от 35 години. Сегашното изригването започна в четвъртък и продължи и вчера, принуждавайки два района с общо около 1700 жители да се евакуират. По-рано геофизичният институт каза, че изригването е било предшествано през изминалата седмица от поредица земетресения.Според учените е почти невъзможно да се предскаже колко време ще продължи изригването. Няма данни за пострадали или жертви, но губернаторът на Хавай е мобилизирал хавайската национална гвардия да окаже спешна помощ при необходимост.", "date": "2018.05.05", "title": "Нови трусове разлюляха Хавай след изригването на вулкана Килауеа"}
{"url": "https://offnews.bg/obshtestvo/polovin-milion-balgari-tragnaha-na-pat-dnes-680026.html", "text": "Близо половин милион са хората, избрали да пътуват днес за почивните дни около Гергьовден.70 000 души са избрали да прекарат празника зад граница в съседките ни Сърбия, Македония и Румъния и Гърция, твърди Института за анализ и оценка на туризма, цитиран от БНТ.По традиция най-предпочитана е Гърция, очаква се трафикът по главен път Е-79 и магистрала \"Струма\" в посока южната ни съседка да бъде интензивен.Към момента движението е натоварено по автомагистрала „Хемус“. На места там са се образували леки тапи. Интензивно е и движението по автомагистрала „Тракия“.През целия ден мобилен екип ще следи за спазването на правилата за движение по пътищата по един от най-опасните участъци в страната - Кресненското дефиле.На Кулата - Промахон ще работят достатъчно гишета, за да няма струпване на коли. Очаква се у нас да пристигнат повече близо 1 млн. чуждестранни туристи.", "date": "2018.05.05", "title": "Половин милион българи тръгнаха на път днес"}
{"url": "https://offnews.bg/futbol/gatuzo-kam-talant-shte-ti-izbia-zabite-680014.html", "text": "Треньорът на Милан Дженаро Гатузо сподели в интервю методите си на възпитание, които прилага спрямо 19-годишния халф на клуба Хашим Мастур.Младокът се прослави в социалните мрежи с техническите си умения, а негови видеа с жонглиране и дриблиране са голям хит.Той попадна в Милан, но не успява да направи същото впечатление в сериозния футбол. През този сезон Хашим има само два мача за \"примаверата\", но Гатузо го харесва и иска да промени нещо в характера му, за да пробие.\"Разговаряхме много в последно време. Даже го постреснах, като му казах, че ще му избия зъбите, ако видя още едно от онези видеа. Той вече не ги прави. В последно време не се стараеше много в тренировките и го пратих при младежите. Имаше ефект.Трябва му повече игрова практика, защото позагуби остротата, но има прогрес\", коментира Гатузо.", "date": "2018.05.05", "title": "Гатузо към талант: Ще ти избия зъбите!"}
{"url": "https://offnews.bg/politika/ne-triabva-da-se-kupuvat-orazhia-na-kilogram-obiavi-borisov-680044.html", "text": "Не смятам, че е нужно всяка държава да купува оръжия от \"щанда на килограм\", може и колегите от НАТО, а и колегите в ПЕСКО да направят много по-точен разчет за коя държава какво би било приоритет. Това заяви премиерът Бойко Борисов по време на неформалната среща на министрите на отбраната в ЕС. Ние сме на Черно море, с Гърция сме на южната граница, за всяка една държава какъв да бъде акцентът, какво да й се даде да произвежда, за да може да запази своя отбранителен капацитет, учените и инженерите си, които работят в тази промишленост. И, разбира се, да ни гарантират общата сигурност, продължи той.Борисов посочи общата европейска отбрана, заделяните фондове, усилията, които се влагат, като положителна стъпка напред, но не и всичко, което може да се постигне.По думите му изискването на НАТО страните членки да отделят по 2% от БВП му изглежда много.Във военната индустрия, в кооперирането между отделните държави, в кооперирането по отделните видове и родове войски и съответно техниката, която е необходима за тях. Два процента от БВП са много пари и годишно сигурно, ако погледнем бюджета като БВП на всички държави, ще излязат трилиони за въоръжение, коментира премиерът. Той подчерта, че в Европа се произвежда една от най-добрите военни техники в сферата на сухопътните войски, на бронираните машини, авиацията, ракетите, и ако нещо може да развива нашия потенциал, да открива работни места, парите да остават в европейската икономика, това би било добре за всички. Борисов призова да се положат усилия за нормализиране на отношенията с Турция. По думите му, ако това не се случи, ще има рискове. \"Ако Турция е толкова неприемлива - това е най-силната военна машина в южният фланг на НАТО, така че трябва да положим усилия и в политически план да се нормализират отношенията, защото иначе рисковете в тази част на Европа, Балканите, включително Гърция и Кипър, стават много сериозни\", заяви Борисов. ", "date": "2018.05.05", "title": "Не трябва да се купуват оръжия на килограм, обяви Борисов"}
{"url": "https://offnews.bg/tenis/predstoiat-strahotni-sblasatci-oshte-v-nachaloto-na-turnira-v-madrid-680012.html", "text": "Най-добрият ни тенисист Григор Димитров ще стартира срещу Милош Раонич или квалификант във втория кръг на турнира от сериите Мастърс 1000 в Мадрид на червено.Българинът е поставен под №3 в основната схема и почива в първия кръг на надпреварата. Димитров се намира в третата четвърт, заедно с Давид Гофен и Новак Джокович, като един от двамата би могъл да бъде негов противник на четвъртфинал.Близо до Григор е и французинът Лука Пуй, а евентуалният опонент в полуфиналната фаза е вторият поставен Александър Зверев. Още в първи кръг зрителите ще станат свидетели на интересен сблъсък между Джокович и Кей Нишикори.В най-горната четвърт на схемата Рафаел Надал започва с Гаел Монфис или квалификант. Възможно е повторение на миналогодишния мач за титлата с Доминик Тийм още на четвъртфинал. В тази секция любопитен ще бъде и двубоя между Пабло Кареньо Буста и Борна Чорич от първи кръг.Водач във втората четвърт е Хуан Мартин Дел Потро, който не е играл от турнира в Маями насам. Аржентинецът също почива в първи кръг, а във втори очаква победителя от двойката Жулиен Бенето – Дамир Джумхур.Най-близо до Дел Потро от поставените са Томаш Бердих, Кевин Андерсън и Роберто Баутиста Агут. Бердих обаче има тежка задача срещу Ришар Гаске още в първи кръг.Най-долу в схемата се намира Александър Зверев, а ако всичко върви според поставянето, на четвъртфинал го чака среща с Джон Иснър – повторение на финала в Маями по-рано през сезона. Още във втори кръг обаче германецът може да се изправи срещу намиращия се в супер форма Стефанос Циципас.", "date": "2018.05.05", "title": "Предстоят страхотни сблъсъци още в началото на турнира в Мадрид"}
{"url": "https://offnews.bg/futbol/tcska-praznuva-70-godishen-iubilej-680011.html", "text": "Най-успешният ни футболен клуб ЦСКА празнува днес 65 години от основаването си.\"Червените\" са 31 пъти шампиони на България, носители на 19 Купи на на страната и 4 Суперкупи, двукратен полуфиналист за КЕШ, 1 път полуфиналист за КНК.В историята си отборът детронира три актуални европейски шампиона - Аякс (1974 година), Нотинтам Форест (1981 година) и Ливърпул (1982 година). Отборът играе мачовете си на стадион \"Българска армия\".ЦСКА заема 60-то място, най-предно от българските представители, в класацията за най-добър отбор на Европа за 20-ти век на Международната федерация за футболна история и статистика.Днес, със специално изготвена програмата, която стартира в 09:00 часа, отборът от \"Армията\" ще почете празника на клуба.Около 18 часа пък ще е кулминацията, когато ще бъдат отличени около 400 спортисти, постигнали значими успехи на национално и международно ниво.От 20:00 часа ще се изиграе и двубоят с новия-стар шампион на България - Лудогорец. На събитието ще присъстват много футболни легенди, сред които и легендарният Христо Стоичков.Носителят на Златната топка се прибра специално за случая. От клуба очакват на трибуните да има поне 35 000 зрители, за които от месеци подготвят грандиозно тържество с много изненади.", "date": "2018.05.05", "title": "ЦСКА празнува 70-годишен юбилей"}
{"url": "https://offnews.bg/obshtestvo/operiraha-dve-ot-postradalite-pri-vzriv-v-dobrich-detca-680043.html", "text": "Две от децата, пострадали при взрив по време на игра в Добрич, претърпяха операции на очите. Интервенциите са преминали успешно и децата се възстановяват, съобщават от болницата във Варна, цитирани от bTV.За едното от тях има риск от минимално намаление на зрението на окото. Другите три деца са в стабилно състояние в болницата в Добрич.Причината за взрива все още не е ясна. Според родител на едно от децата те са намерили буркана с бяло вещество на поляната, където стана взрива.Разследването по случая продължава.", "date": "2018.05.05", "title": "Оперираха две от пострадалите при взрив в Добрич деца"}
{"url": "https://offnews.bg/sviat/tramp-shte-zashtitavam-pritezhatelite-na-ognestrelno-orazhie-dokato-680008.html", "text": "Президентът на САЩ Доналд Тръмп ще защитава правата на притежателите на огнестрелно оръжие, докато е на поста си. Това заяви самият той в Далас, Тексас, пред членове на Националната асоциация на притежателите на огнестрелни оръжия.Въпреки множеството протести на стотици хиляди американци, които искат по-строг контрол върху продажбата на оръжия, Тръмп все пак ще подкрепи асоциацията и настоя в училищата да има въоръжен персонал, който да защитава учениците от масовите стрелби, с които се сблъска САЩ в последните няколко месеца.През февруари стрелец уби 17 души във Флорида по време на масова стрелба в училище.След това в страната започнаха масови протести с искане да се спре свободната продажба на оръжия в страната. Именно Тръмп представи идеята си за въоръжен персонал.Той призова членовете на асоциацията да гласуват за републиканците по време на междинните избори през ноември тази година. ", "date": "2018.05.05", "title": "Тръмп: Ще защитавам притежателите на огнестрелно оръжие, докато съм президент"}
{"url": "https://offnews.bg/futbol/levski-shte-igrae-s-boka-huniors-na-19-avgust-680013.html", "text": "Левски със сигурност ще играе срещу Бока Хуниорс на 19 август на \"Герена\" в двубой, посветен на 75-годишнината на Георги Аспарухов-Гунди.Срещата ще е гвоздеят на година, в която \"сините\" честват юбилея на най-великия си играч. Събитието \"75 години Георги Аспарухов\" е на 19 август 2018 г. на националния стадион \"Васил Левски\". Началото ще е от 19:43 часа.Билети за звездния футболен мач могат да се намерят в мрежата на Eventim в цялата страна и онлайн.Цена на билетите: от 19,14 до 194,30 лева. За първи път се предвижда и специален семеен пакет: 2 билета за възрастни и 1 билет за дете (до 16 год) за Сектор Г", "date": "2018.05.05", "title": "Левски ще играе с Бока Хуниорс на 19 август"}
{"url": "https://offnews.bg/futbol/brazilski-svetoven-shampion-pristiga-za-finala-za-kupata-na-balgaria-680009.html", "text": "Нападателят на Левски Ривалдиньо обяви, че баща му - легендарният бразилски футболист от близкото минало Ривалдо, ще присъства на финала за Купата на България между \"сините\" и Славия на 9 май на националния стадион \"Васил Левски\".Световният шампион с Бразилия ще пристигне за пръв път в България, а допълнителен повод за гордост за него ще бъде и фактът, че синът му се намира в добра форма преди най-важния мач за сезона.Ривалдиньо реализира от дузпа за 2:2 срещу Ботев Пловдив снощи, което бе и неговият първи гол със синия екип след трансфера му от Динамо Букурещ през зимата.Гордият му татко пък не пропусна да се похвали в официалния си профил в социалната мрежа Инстаграм, публикувайки снимка на нападателя на Левски от мача на \"Герена\" вчера. Само за няколко часа фотото събра над 8000 харесвания.", "date": "2018.05.05", "title": "Бразилски световен шампион пристига за финала за Купата на България"}
{"url": "https://offnews.bg/obshtestvo/zapochva-otriad-hiks-po-epic-drama-video-679873.html", "text": "Първи и втори епизод от премиерния сезон на вълнуващата поредица \"Отряд Хикс\" можете да гледате днес от 20:30 по новия драматичен канал .Годината е 1940-та. Завладяващата военна драма \"Отряд Хикс\" ще ви покаже историята на пет нови попълнения от Канада, Америка и Обединеното кралство, които захвърлят обикновения си живот, за да се обучават за агенти в \"Отряд Хикс\" - свръхсекретна база на брега на езерото Онтарио. ", "date": "2018.05.05", "title": "Започва 'Отряд Хикс' по Epic Drama (видео)"}
{"url": "https://offnews.bg/obshtestvo/irina-ima-imen-den-cherpi-i-miroslav-679890.html", "text": "Православните християни почитат днес паметта на Св. мъченица Ирина. Заедно със съименниците й днес празнуват и Ирена, Ириней, Мира, Мирослав и Мирослава. Името е от гръцки произход и означава \"мир\".Ирина имала много богати родители, които били езичници. Един от наетите за нея възпитатели обаче бил таен християнин. Според преданието Ирина навлизала все по-дълбоко в християнството и поискала да посвети живота си на Бога, затова отказала да се омъжи. Света Ирина отказала на своите родители да встъпи в брак.Нейният баща Ликиний заповядал да вържат дъщеря му и да я хвърлят сред буйни коне, за да бъде стъпкана. Животните обаче наранили бащата, който, след като бил излекуван, повярвал в Христа.След това света Ирина започнала смело да проповядва за Христа сред жителите на Македония, заради което много пъти била унижавана и измъчвана.Когато Господ известил Св. Ирина за деня на нейната смърт, тя се отдалечила в една пещера край град Ефес, чийто вход, по нейна молба, бил затрупан с камъни. Така пещерата станала нейна гробница. Света Ирина починала в началото на II в.", "date": "2018.05.05", "title": "Ирина има имен ден, черпи и Мирослав"}
{"url": "https://offnews.bg/turizam/budapeshta-plenitelnata-dunavska-krasavitca-679801.html", "text": "Когато си представяме красива европейска столица, обикновено правим асоциации с Париж, Берлин, Лондон или Виена. Но почти никога не правим асоциация с унгарската чаровница Будапеща, чиято прелест по нищо не отстъпва на тази на популярните сред туристите европейски градове. Дори напротив - градът в много отношения е много по-пленителен, отколкото Париж или Виена.Един от най-красивите европейски градове се намира на по-малко от 1000 километра от София. Във въздуха на града се носи очарователна атмосфера, каквато вероятно не може да се срещне никъде другаде по света.Будапеща е наистина красив градПървото, което ще ви впечатли в Будапеща, е река Дунав и красивите мостове, които се вият като дъги над нея. Висящият мост „Сечени“ свързва източната и западната части на града – Буда и Пеща. Той е първият мост в унгарската столица, открит в среда на 19-и век и възприеман и до днес като символ на прогреса.Рибарският бастион също е един от основните символи на града. Гледката от там към Пеща, тоест към източната част на града, е наистина изумително красива. Бастионът има 7 кули, които символизират седемте маджарски племена, заселили се край Дунав през средните векове.Вечер или денем, гледките към Парламента и Двореца на принцеса Сиси са най-внушителните сгради по поречието на Дунав. Те са впечатляващи както по размерите си, така и по красотата си. Дворецът, разположен на хълм в близост до реката, може да бъде достигнат както пеша, така и с кабинков лифт. Днес той се използва като галерия.Друга сграда, която ще ви впечатли със сигурност, е базиликата „Свети Стефан“. Завършена е в началото на 20-и век, след 54-годишен строеж. Църквата „Матиас“, която се намира в близост до замъка на принцеса Сиси, пък е другият интересен християнски храм в града.Сградата на парламента е издигната в края на 19-и век, като строежът ѝ е отнел около 40 години. Днес тя представлява наистина внушителна забележителност, която се е превърнала в основният символ на града.Сравнително евтино място еВ Будапеща определено е по-скъпо, отколкото в София. Но в сравнение с тези в повечето европейски столици, Будапеща е сравнително евтин град. Цените на храната в Будапеща не са високи, като вечерята в приличен ресторант в центъра може да ви излезе малко по-скъпа, отколкото в София. Освен популярните унгарски салами, горещо препоръчителни са и унгарските традиционни топли и студени супи.Цените на разходките с лодка по Дунав варират от 8 до 28 евро на човек, в зависимост от фирмата, на която е корабчето. Най-скъпи са пътешествията с автобусите, които могат хем да ти покажат прелестите в сърцето на града, хем и да се спуснат в реката.Билетът за градския транспорт в Будапеща за еднократно пътуване струва около 2,30 лева. Съветваме ви да закупите своя билет от автоматите за билети, които обикновено са разположени на самите спирки, защото цената на закупения от водача билет струва над 3,10 лева.Цените на нощувките в Будапещаса само малко по-ниски, отколкото в повечето популярни европейски градове. Двойна стая за една нощ в центъра обикновено възлиза на около 200 лева.Зеленина и романтика в сърцето на градаОстров Маргарет, заобиколен от водите на река Дунав, е вероятно най-големият и красив парк в града. До него се достига по красив мост.Жълтата линия на метрото е най-романтичната подземна железница в Европа. Тя има сравнително кратък мрашрут, но е интересна туристическа атракция. Движи се под една от най-красивите улици на града - улица Андраси, като свързва същинския център с Площада на героите.Историята е навсякъдеГрадът и неговите жители са преживели наистина много. Ако посетите Будапеща със сигурност ще останете с впечатление, че това е град, на който по нищо не му личи, че е бил неведнъж в руини. Освен, разбира се, по паметниците в чест на загиналите в резултат от нацисткия и комунистическия терор.В непосредствена близост до парламента може да видите един от най-трогателните мемориали в града – обувките по брега на Дунав, открит през 2005 г. Този мемориал представлява 60 чифта чугунени обувки, наредени край брега на Дунав. Той увековечава паметта на евреите, убити по време на Втората световна война, като се свърза с конкретно събитие от зимата на 1944 г., когато група евреи е била разстреляна на това място от милицията на нацистката партия, като преди разстрела жертвите са били накарани на свалят обувките си.В града има още няколко мемориала на загиналите по време на войната евреи. Причината за това е фактът, че градът е пострадал много силно от войната, като еврейското малцинство, представлявало 23 процента от населението му, е почти изцяло избито в Аушвиц. За сравнение, днес еврейското малцинство в града прдставлява едва 0,11 процента от него. В Будапеща също така е разположен и вторият по големина юдейски храм в света – т. нар. „Голяма Синагога“, която се намира в стария еврейски квартал. По време на войната около 20 000 евреи се крият вътре в синагогага в продължение на месеци, за да не бъдат отведени в Аушвиц. Но около 1/3 от тях не оцеляват през зимата на 1944-1945 г., като загиналите са погребани в двора на музейния комплекс.Ако обичате музеите, в никакъв случай не пропускайте Музея на терора, тези на изящните и приложните изкуства, Унгарския национален музей, както и зоологическата и ботаническата градина. Двете градини са изключително добре поддържани и красиви.Площадът на героите пък е един от символите на града. На него са изградени статуи на седемте лидери на племената, заселили се през средните векове край Дунав.ЗаведениятаВ Будапеща има много интересни ресторанти и алтернативни заведения, подобни на тези в Капана в Пловдив. В тях може да се потопите в най-различни епохи – в тази на диското, на Куийн и дори в пещерната ера.Каквито и забавления да предпочите, в Будапеща със сигурност ще ги намерите. И със сигурност ще ви се прииска да се завърнете отново там.", "date": "2018.05.05", "title": "Будапеща – пленителната дунавска красавица"}
{"url": "https://offnews.bg/kultura/preporachvame-vi-grandioznia-solar-easter-trinity-680007.html", "text": "Solar Easter Trinity е един от най-успешните фестивали на клуб \"Ялта\", който всяка година събира хиляди фенове на електронната музика.Еднодневното събитие се завръща за седмото си поредно издание с line-up, който не е за изпускане. Днес, в две парти зали в Inter Expo Center, ще посрещнем Jamie Jones, Loco Dice, Bjarki, Gaiser, Marco Faraone, Markantonio, Roberto Capuano и wAFF.Началото на вечерта ще бъде в ръцете на резидентите на клуба – DIASS и Liubo Ursiny.През годините концепцията, добрата организация и брилянтната селекция от артисти създадоха на Solar Easter неповторима идентичност. И тази година организаторите на фестивала са се погрижили за цялостното му високо ниво, а десетте внимателно подбрани артисти ще забавляват феновете на качествения саунд до ранната сутрин на 6 Май.Не е случайно, че именно Jamie Jones оглавява листата с хедлайнери. Създателят на Hot Creations е един от най-желаните артисти, заради емблематичната му музика, която проправи пътя на едно по-меко и мелодично техно в световен мащаб.Loco Dice е следващият важен гост на събитието и абсолютен фаворит на публиката. Българските фенове не са виждали резидента на DC-10 от почти две години, което прави завръщането му още по-специално. Bjarki е исландецът, който заема челно място в редицата на успелите международни артисти от 2014-а, когато Nina Kravitz започва да издава музиката му чрез лейбъла си трип. Виновникът за хитовото парче I Wanna Go Bang идва в България за пръв път, благодарение на Solar Easter Trinity.Днес ще чуем и live сет, представен от американеца Gaiser – смелият експериментатор с пет студийни албума, последният от които издаден през 2017 г. и изпълнен с емоционално, качествено техно. Програмата за вечерта продължава с италианеца Marco Faraone от Drumcode, който ни представи сета си в \"Ялта\" през ноември. Резидентът на Music On се завръща в София, за да се качи зад пулта на мащабния фестивал. Заедно с него, още един италианец ще се погрижи за високото ниво на партито, а именно Markantonio. Той е неизменна част от неаполитанското техно и европейската денс сцена като цяло. Първокласен DJ, продуцент и собственик на лейбъл, Markantonio е издавал за лейбъли като Drumcode, Sleaze, Alchemy и Tortured.Roberto Capuano е следващият топ артист, който ще обогати тазгодишното издание на фестивала. Той е една от най-ярките звезди на неговото поколение, като заедно с Markantonio представляват едни от най-добрите посланици на автентичните техно звуци от Неапол. Не на последно място, в програмата за вечертаще се включи и wAFF – един от най-търсените и ангажирани клубни артисти в момента. Освен резидент на DC-10 (Ибиза), той е част от влиятелното семейство на Hot Creations/Paradise.", "date": "2018.05.05", "title": "Препоръчваме ви: Грандиозния Solar Easter Trinity"}
{"url": "https://offnews.bg/futbol/stoichkov-dumata-tcska-nikoj-ne-mozhe-da-ia-vzeme-680022.html", "text": "Легендата на ЦСКА - Христо Стоичков коментира в предаването \"Събуди се\" по НОВА днешния 70-годишен юбилей на \"армейския\" клуб, личния си живот, както и първите спомени с екипа на \"червените\".\"\", каза Стоичков.", "date": "2018.05.05", "title": "Стоичков: Думата ЦСКА никой не може да я вземе"}
{"url": "https://offnews.bg/obshtestvo/liatnoto-vreme-prez-maj-prodalzhava-i-dnes-680005.html", "text": "Лятното време през месец май ще се запази и днес, показва справка на сайта на НИМХ към БАН.През деня ще бъде предимно слънчево, а сутринта на места в източните райони ще е с мъгла или ниска облачност.Около обяд до полунощ над Югозападна България ще се образуват облаци, на меса ще превали и прегърми.Температурите отново ще доближат 30 градуса - в София - 26, Пловдив - 28, Велико Търново - 30. По морето ще бъде по-хладно. Във Варна и Бургас температурите няма да покажат повече от 19 градуса.", "date": "2018.05.05", "title": "Лятното време през май продължава и днес"}
{"url": "https://offnews.bg/sviat/severna-i-iuzhna-koreia-veche-v-edna-chasova-zona-680021.html", "text": "Точно в 00.00 часа тази нощ часовниците в Пхенян се преместиха с 30 минути напред и така уеднаквиха часовата си зона с тази на Южна Корея, съобщи Би Би Си.Промяната е част от мирното споразумение между Северна и Южна Корея, което бе подписано в края на април от Мун Дже-ин и Ким Чен-ун.През 2015 година Северна Корея промени часовата си зона в чест на 70-годишнината от освобождението на Корея от японското управление и в знак на явно противопоставяне срещу \"японските империалисти\".", "date": "2018.05.05", "title": "Северна и Южна Корея вече в една часова зона"}
{"url": "https://offnews.bg/obshtestvo/balgaria-treta-v-es-po-rast-na-vredni-emisii-680006.html", "text": "България е на трето място в Европейския съюз по ръст на производство на вредни емисии, показват данни на Евростат, цитирани от БГНЕС.През 2017 г. производството на вредни емисии в България е нараснало с 8,3%, което ни е отредило почетното трето място отзад напред.Преди нас са само Малта /+12,8%/ и Естония /+11,3%/.В първата петица влизат още две южноевропейски държави - Испания /+7,4%/ и Португалия /+7,3%/.Скандинавските държави Финландия и Дания са отличници в класацията, където вредните емисии намаляват с близо 6%.Намаление отчитат и Великобритания, Германия и Белгия.Евростат изчислява, че през 2017 г. емисиите на въглероден диоксид (CO2) от изгарянето на изкопаеми горива са се увеличили с 1,8% в Европейския съюз (ЕС) в сравнение с предходната година.Емисиите на CO2 са основен фактор за глобалното затопляне и представляват около 80% от всички емисии на парникови газове в ЕС. ", "date": "2018.05.05", "title": "България трета в ЕС по ръст на вредни емисии"}
{"url": "https://offnews.bg/politika/borisov-kam-es-da-polozhim-usilia-za-normalizirane-na-otnosheniata-s-680018.html", "text": "Премиерът Бойко Борисов призова за нормализиране на отношенията между страните от Запада и Турция по време на Неформалната среща на министрите на отбраната на страните от ЕС.„Толкова тежка риторика се води между големите държави в ЕС, като не казвам, че е без право, а точно обратното. Винаги сме говорили за свободата на словото и за проблемите, които има в Турция“, посочи той, цитиран от \"Фокус\".„Но в същото време това е най-силната военна машина в южния фланг на НАТО. Трябва да положим усилия и в политически план да се нормализират отношенията“, заяви Бойко Борисов. „Иначе рисковете в тази част на Европа, на Балканите, включително Гърция и Кипър стават много сериозни“, допълни премиерът.„Гарантирането на общата сигурност в сферата на миграцията България го изпълни в пълен обем. Година и половина през България имаме нула миграционен натиск“, подчерта Борисов.„Това, което правим на Западните Балкани, цели мир, но за да има мир трябва да имаме силни Въоръжени сили и да кооперираме държавите отЗападните Балкани към нас“, коментира премиерът. „Винаги съм избягвал да давам, каквито и да е съвети, защото на Балканите сме страшно чувствителни на тема кой е най-велик. Би било много добре между колегите от Атина и Скопие да се намери решение“, посочи той.", "date": "2018.05.05", "title": "Борисов към ЕС: Да положим усилия за нормализиране на отношенията с Турция"}
{"url": "https://offnews.bg/obshtestvo/dvama-sa-postradali-pri-pozhara-v-sklad-v-krasna-poliana-sobstvenichk-680016.html", "text": "Складът в столичния квартал \"Красна поляна\" е изгорял напълно. В него е имало стока за 3,9 милиона лева.Това съобщава собственичката Татяна Павлова, цитирана от \"Нова\".Тя се съмнява, че пожарът е умишлен, тъй като \"стояли добре на пазара\". Тя допълва, че сградата е подпалена от всички страни.\"Стоим добре на пазара и, може би, е конкурента фирма. Абсолютно всичко изгоря\", каза тя.Стоката е била застрахована на 2,2 млн. лв.Днес по време на брифинг старши комисар Веселин Гетов заяви, че при пожара са ранени двама души. Пострадалите са охранител от съседна фирма в близост до склада и пожарникар, част от 16-те екипа, които се бореха с огнената стихия. И на двамата е оказана медицинска помощ в \"Пирогов\".Първият сигнал за палежа е подаден към 20.00 часа, а пожарникарите са потушили огъня в 3.00 часа тази сутрин. Гетов заяви, че няма опасност от превишаване на нормите за замърсен въздух.Причините за пожара още не са изяснени.", "date": "2018.05.05", "title": "Двама са пострадали при пожара в склад в Красна поляна, собственичката подозира умишлен палеж"}
{"url": "https://offnews.bg/obshtestvo/bez-sinia-zona-dnes-v-sofia-679968.html", "text": "Синя зона няма да работи днес в столицата, съобщи Центърът за градска мобилност. Зоните за почасово платено паркиране \"синя\" и \"зелена\" няма да действат и в понеделник, който е почивен заради Гергьовден. НДК ще бъде с ограничен достъп на 5 май, мярката се налага от съображения за сигурност, заради събитие от висок клас в календара на Българското председателство на Съвета на ЕС.До приключване на мероприятието се забраняват престоят и паркирането на пътни превозни средства на ул. „Доспат“ между бул. „Витоша“ и ул. „Баба Неделя“ , на ул. „Баба Неделя“ и на ул. „Д-р Христо Стамболски“. От 7 часа до приключване на мероприятието на 5 май ще се забранява влизането на пътни превозни средства само при необходимост и по преценка на отдел „Пътна полиция“ при СДВР по същите улици. ", "date": "2018.05.05", "title": "Без синя зона днес в София"}
{"url": "https://offnews.bg/drugi/tajbe-iusein-titlata-e-naj-golemiat-mi-podarak-za-rozhdenia-den-680027.html", "text": "Титлата е най-големият ми подарък за рождения ден - заяви Тайбе Юсеин след спечелването на златото на европейското по борба в Каспийск.\"През 2017-а останах на една секунда от триумфа, завърших със сребро на първенството в Нови Сад. Имах цяла година да преосмисля всичко, да видя грешките си.И се радвам, че се върнах в най-добрата си форма именно на рождения ми ден. Да, мачът с Тражукова беше дълъг, прекъсван поради ред причини. Но аз останах изцяло фокусирана върху спечелването на срещата\", казва Тайбе Юсеин пред официалния сайт на федерацията ни по борба.Юсеин се наложи с 11:8 над Тражукова в категория до 62 кг, която е шампионка на Русия и пета от олимпиадата Рио 2016. А двубоят бе прекъсван на няколко пъти.Веднъж заради кръвотечение от ухото на рускинята, после заради проблеми с електронното табло за времето, както и оспорвания на съдийски отсъждания.Златото е първо при жените в кариерата на Юсеин, която вече има общо 8 медала.", "date": "2018.05.05", "title": "Тайбе Юсеин: Титлата е най големият ми подарък за рождения ден"}
{"url": "https://offnews.bg/horoskop/horoskop-za-5-11-maj-ot-antonia-mechkova-679137.html", "text": "Очертават се по-динамични дни, но това не е причина да подминете празника на близките си с име Ирина и Георги. Овните са си набелязали интересен план за изява и печалби, а развоят в деловата сфера е изненадващ, да не бързат с реализация. Доста мечтаят за кратък отпуск, идеята е ОК. Ако оставате на своя работен пост, действайте предпазливо – в понеделник има да уреждате важни парични и административни въпроси, във вторник с такт ще отстраните куп пречки. После избягвайте спорове и с обичани, някои се мислят за неотразими.За вас периодът не е лек, но ако анализирате фактите точно, не е момент да търсите помощ, а да се стегнете и да се справите сами. Телците ще намерят нови съмишленици чак в петък, до тогава се грижат за доходи, съюзяват се с колеги и познати около техни идеи, търсят покровители за реализация на свои. В сряда не се изтъквайте на преден план, без друго ще оценят деловите умения и коректността ви, браните твърдо принципи. Е, има и интриганти, някои се бъркат и в личните ви неща. Не го допускайте, не гоните изгоди на чужд гръб.Пред вас задачите са доста и тежки, та това 7-дневие ви кара да преоцените делови и лични партньорства. Близнаците да се пазят от колегиални интриги, а и от намеса в личния живот. По-упоритите в работата ще повишават уменията си, ще се справят с тежки отговорности и ще спечелят авторитет, пари. Но има и други, които ламтят за постове, а после не издържат на напрежението. До понеделник избирате сътрудници, във вторник и сряда избягвайте разправии, сетне довършвайте започнатото. Мнозина са щастливи от избора си в любовта.Влизате в 7-дневие, в което поводите за спор изобилстват. Раците са прави да бъдат толкова взискателни към близки и познати, все пак сега да загърбят едни разправии, в други да отстъпят малко. Имате доста работа, има и празници за отбелязване, така че мислете за купона и се дръжте настрана от клюкари и завистници. В понеделник сдържаността ви ще помага много в работата, в сряда отклонете предизвикателствата да се обяснявате. Имате хубави идеи и в петък ще привлечете съюзници, с които ще постигнете цели и да не сте шефът.Празничният уикенд ви среща с близки и познати, дано да си знаете мярата и да не обсъждате твърде плановете и проблемите си. Наистина сега Лъвовете не бива да му отпускат края по купони, във вторник и сряда следва с такт да прокарат нови идеи, а и да приключат започнати дела, в някои има пропуски. Подбирайте внимателно сътрудниците, в петък част от хората не държат на думата си или вие не устоявате на своята. Други от знака се отпускат, склонни са към любовни авантюри, но те вредят на интереса им, авторитетът им пада...Тези празнични дни предполагат повече общуване с близки и познати, но пък вашето настроение е камерно. Доста Деви ще се съобразяват и с желанието на домашни, имат спешна работа, трябва им спокойствие. И в понеделник ще се съобразявате с техни ангажименти, вашите си ги вършите стриктно. Те не са леки, ако няма яснота по някои – от вторник правите допълнително проучване, в сряда търсите съмишленици, помощници. В работата има интриги, но вие ще ги парирате с такт, важно е да разчитате на добри партньори. Лични промени.От събота до четвъртък е редно да не споделяте нашироко свои идеи, радости, тревоги, по-често ще попадате сред малко познати хора. Сега група Везни ще пътуват, вероятно до понеделник ще спечелят симпатии и съмишленици. От сряда обаче назряват делови конфликти, настоявате за изясняване и нерядко нажежавате страстите. Бъдете по-тактични, да не отблъснете колеги и познати с желанието по-бързо да променяте нещата. Така само увеличавате пречките. Мнозина имат късмет за интересна връзка, да не се хвърлят в хитроумни игри.По Гергьовден не сте в настроение за шумни купони, в службата си едни се чувстват подценени, втори помагат на близки, които имат ядове, трети май се разочароват от обичан човек. От понеделник до петък намалете темпо, ако ви харесва, дайте си кратък отдих, не е време за реализация на деловите ви идеи. Скорпионите с такт и с връзки ще уредят финансови въпроси, ако се натъкват на неясноти – да не бързат с решенията. Вероятно не можете да излезете от ситуация, която не ви се нрави, с труд и принципност обаче ще се защитите.Този период е белязан от спорове с близки, не помагат много за отстраняване на пречките. За Гергьовден Стрелците да не прекаляват с разпивките и други удоволствия, в работните дни е важно да действат по точен план и с повече дисциплина. От вторник до четвъртък имате шанс да спечелите доста, даже да има пречки пред идеите ви или да направите пропуски, можете да наваксате. Отпуснете ли му края, проблемите ще се задълбочават или ще огорчите хора от по-тесния си кръг. Ако лични неща не вървят, обмислете как да постъпите.Именяци бол, но през уикенда вие се настройвате критично към околните, уж говорят да задействат делови проекти, а не мислят за организация на работата. Козирозите да не се карат и да не се нагърбват с цялата отговорност. В сряда ще си начертаете стратегия на екипа, ще се справите и с пречките пред свои изяви, и общите начинания ще вървят. В четвъртък напомняте на близки и колеги, че ще им помагате, но с мяра, не може да я карат все на заеми... Бъдете тактични, по-остри думи ще късат отношения, а не на всички искате да сложите точката.По Гергьовден мените плановете си за купони и работа, условията не са най-благотворни за замислите ви. Водолеите няма да пропуснат шансове за изява и печалби, в понеделник и вторник преодоляват куп обективни пречки спокойно, търпеливо. Можете да укрепите важни партньорства, да създадете нови. От сряда възникват още поводи за спор в по-тясното ви обкръжение, изяснявайте ги тактично, другите имат нужда от подкрепата ви. Иначе петък ще изненада и вас вместо с високи успехи, с обтегнати отношения. Не бързайте с нова любов.За вас динамично 7-дневие, то ви кара да анализирате по-сериозно проблемите в работата си. Рибите да следят внимателно развоя в деловата сфера, задават се промени и стари грешки не бива да повтарят. В понеделник и вторник слагате ударение на точно планираните дейности и общуването, в което да привлечете подкрепа, симпатии. В сряда упорствате по идеи на колеги и познати, а в четвъртък ще поемете повече натоварване в екипа. И да сте доволни от нещата, не залитайте на купона в петък, особено ако сега търсите истинската си любов.", "date": "2018.05.05", "title": "Хороскоп за 5 – 11 май от Антония Мечкова"}
{"url": "https://offnews.bg/izvan-terena/shakira-v-opasna-blizost-do-zashtitnik-na-barsa-680015.html", "text": "Защитникът на Барселона Йери Мина бе забелязан да си говори с Шакира по време на вечерята, по повод спечеления дубъл на каталунците в Испания.Половинката на Жерард Пике видимо се забавляваше в компанията на сънародника си, който пък изобщо не крие, че е голям неин фен.Мина минава и за голям танцьор, а както е известно, грациозните и еротични движения са характерни в клиповете на колумбийката.Самата Шакира поиска от снажния бранител да си направят обща снимка, която тя публикува със задоволство в социалните мрежи.", "date": "2018.05.05", "title": "Шакира в опасна близост до защитник на Барса"}
