{"url": "https://offnews.bg/sviat/ruskoto-vanshno-reagira-kontceptciata-na-sasht-sreshtu-kremal-e-zlobn-706792.html", "text": "Като глас от миналото определи руското външно министерство подготвената от Агенцията за международно развитие USAID концепция за противодействие срещу враждебното влияние на Кремъл. В документа се подчертава, че Русия се стреми да отслаби влиянието на САЩ по света и да отдели Вашингтон от съюзниците и партньорите му.Според МВнР на Русия съдържанието на концепцията „предизвиква размисъл за адекватността на авторите й“. От руското дипломатическо ведомство заявяват, че USAID представлява „инструмент за идеологическа борба и пропагандна обработка“. Така пише на страницата на министерството във Фейсбук. И още – че въпросната концепция е „откровено насочена към насаждане на русофобия по света“, особено в съседните на Русия страни, както и че под термина „противодействие се маскира агресивен настъпателен подход“.„Зад стремежа да се сее страх от нашата страна, заплахите от мнима руска намеса отчетливо прозира желанието те да бъдат подчинени на влиянието на САЩ, да се настроят против Русия, в това число Европа да бъде принудена да купува скъпия американски втечнен газ“, смятат в дипломатическото ведомство. Освен това представената в Париж концепция е наречена съкрушаваща.В руското МВнР са уверени, че „влиятелните вашингтонски функционери с всички сили се стараят да не допуснат нормализиране на руско-американските отношения и да ги разрушат още повече“. „От своя страна, ние не веднъж сме заявявали откритост за изграждането на конструктивно взаимодействие със САЩ на основата на равноправието и зачитането на взаимните интереси. Но злобната антируска пропаганда от Вашингтон, който се стреми да доминира глобално, води тези намерения до провал“, се посочва в съобщението.На 5 юли пред Г-7 в Париж ръководителят на USAID Марк Грийн представи концепцията, като посочи, че Русия влияе на другите страни чрез пропаганда в медиите и социалните мрежи, чрез икономически манипулации в енергийния сектор, както и с финансова подкрепа за прокремълските политически партии или антидемократичните кандидати по избори.", "date": "2019.07.06", "title": "Руското Външно реагира: Концепцията на САЩ срещу Кремъл е злобна пропаганда"}
{"url": "https://offnews.bg/sviat/turtcia-izprashta-vtori-sondazhen-korab-kraj-kipar-706791.html", "text": "До седмица вторият турски сондажен кораб ще започне проучванията си в Източното Средиземноморие край Кипър, заяви министърът на енергетиката Фатих Дьонмез, цитиран от Анадолската агенция.Първият кораб „Фатих“ е на котва западно от Кипър от месец, миналата година през юни той навлезе в морето, докато американската компания Exxon Mobile се подготвяше за старта на проучванията си. Още тогава в. „Алитхея“, излизащ в гръцката част на Кипър, съобщи че гръцката кипърска администрация е приложила всички възможни дипломатически и политически механизми, за да не ескалира напрежение. А то е налице между Анкара и Атина, като в основата му са проучванията за природен газ в изключителната икономическа зона на Кипър и това е най-големият енергиен и геополитически конфликт в Източното Средиземноморие.На 18 юни т.г. Съветът по общи въпроси на ЕС поиска от Еврокомисията и Европейската служба за външни работи да внесат варианти за мерки спрямо Турция заради незаконните сондажи в изключителната икономическа зона на Кипър.Въпреки всичко, турският енергиен министър Дьонмез заяви категоричното намерение да бъде изпратен и вторият кораб „Явуз“, макар да предстои евентуален арест на първия, след като Кипър издаде международни заповеди за арест на екипажа му. „Миналата седмица „Явуз“ е потеглил от Гебзе и в момента се намира при Мерсин за последни огледи и контрол. С помощта на Аллах в рамките на седмица корабът ще започне първите си сондажи в зоната край Северно-кипърската турска република“, посочва Дьонмез.Министърът уточнява, че става дума за програма със срок от 2,5-3 месеца и изразява надежда, че проучванията и сондажите ще приключат с очакваните от Анкара положителни анализи.", "date": "2019.07.06", "title": "Турция изпраща втори сондажен кораб край Кипър"}
{"url": "https://offnews.bg/112/psiholozi-rabotiat-s-detcata-izgubili-priatelia-si-na-moreto-706796.html", "text": "Държавната агенция за закрила на детето организира кризисна интервенция и изпрати екип незабавно на място в Слънчев бряг, след като вчера 16-годишно момче се удави в морето, съобщиха днес от ведомството.Екип от опитни психолози своевременно са се отзовали и помагат на 19 деца да преодолеят травмата. Двама експерти в областта на психологията оказват навременна помощ на децата, част от групата, в която е било загиналото в курортния комплекс дете. Психологическата подкрепа е с цел децата да се справят с преживяването на загубата на техния приятел.Загиналото момче е било в курорта заедно с другите деца за участие във фолклорен фестивал, видяно е последно към 11 ч. преди обед в базата. Половин час по-късно то е било извадено безжизнено от спасителите на плажа.Към Държавната агенция от години е създаден кризисен екип за работа в страната. Той се състои от 40 психолози и психиатри, специалисти, които са компетентни да реагират и провеждат кризисни интервенции при настъпване на критични събития, в които има пострадали деца, смъртни случаи или деца са свидетели на такива събития, уточняват от агенцията.В съобщение до редакцията ни екипът на ДАЗД изразява своите съболезнования и съчувствие към мъката на близките на загиналото дете.", "date": "2019.07.06", "title": "Психолози работят с децата, изгубили приятеля си на морето"}
{"url": "https://offnews.bg/sviat/i-gartcite-vdignaha-tcenite-po-plazhovete-706790.html", "text": "Високите цени по българските морски курорти се оказаха заразни – вече и по гръцките плажове няма да може да се лежи срещу чаша фрапе или бира. Един от плажовете в северната част – Амолофи, е въвел такса от 10 евро за шезлонги и чадъри на първа линия непосредствено до водата, и 5 евро на втората линия, пише сайтът trafficnews.bg.С 10 евро се заплаща използването на три големи шезлонга, един малък и един барбарон. Въпросният плаж се намира на 2 километра от Неа Перамос по пътя преди Кавала.Оскъпяването е въведено съвсем отскоро, тъй като през изминалата седмица всичко е било по старому, съобщили читатели на медията. Напливът на нашенци към южната ни съседка е скочил с 25% спрямо миналата година по същото време.По-малко боклуци и по-слабо застрояване, доста по-ниските цени по курортите в сравнение с тези на Слънчев бряг, Свети Власт, Лозенец и др. – това са причините, поради които 51% от участниците в анкета предпочитат да ходят на почивка в Гърция, а не у нас.", "date": "2019.07.06", "title": "И гърците вдигнаха цените по плажовете"}
{"url": "https://offnews.bg/sviat/kralska-krashtenka-v-london-bez-kralitcata-i-bez-publika-706794.html", "text": "Кентърбърийският архиепископ кръсти днес сина на британския принц Хари и съпругата му Мегън, но церемонията премина без присъствието на публика, кралица Елизабет също липсваше поради плътния си график, предаде Би Би Си.Кръстниците на бебето Арчи не се споменават. Съобщава се само, че церемонията в Уиндзор е била посетена от бащата на Хари принц Чарлз и съпругата му херцогиня Камила, по-големият му брат принц Уилям и жена му Кейт, майката на Мегън Дория Рагланд, както и сестрите на покойната принцеса Даяна. Всички те са заснети на официална фотография, разпространена от кралската фамилия.Британският таблоид Daily Mail отбелязва, че желанието на принца Хари и Меган да проведат церемония без наличието на телевизионни камери и фотографи е предизвикало недоволството на поклонниците на кралската фамилия.Разочарованите фенове негодуват, че неотдавна херцогът и херцогинята на Съсекс са похарчили около 2, 4 млн.фунта за ремонта на новата си резиденция във Фрогмор., а средствата са от фонда на кралското семейство, финансиран от данъкоплатците. Изданието отбелязва, че британците са възмутени от използваните от младите родители пари за ремонта, но в същото време не са допуснали те да присъстват на публична церемония по кръщаването на Арчи.", "date": "2019.07.06", "title": "Кралска кръщенка в Лондон без кралицата и без публика"}
{"url": "https://offnews.bg/obshtestvo/sled-bedstvieto-vav-vetren-api-obeshta-barza-reaktcia-za-remonti-na-p-706797.html", "text": "Управителният съвет на Агенция „Пътна инфраструктура“ е изискал от община Септември финансова обосновка за необходимите средства за ремонт на републиканската пътна мрежа на територията на град Ветрен преди поройните дъждове през изминалото денонощие, съобщиха днес от ведомството.След прецизиране на предстоящите разходи и дейности АПИ и община Септември са готови да предприемат съвместно незабавни действия по преодоляване на пораженията от бедствието. Това съобщи инж. Иван Досев, член на УС на АПИ, който днес посети града, за да се запознае на място със ситуацията във Ветрен.Очаква се до понеделник да стане ясна стойността на щетите, нанесени по републиканските пътища в града, след което АПИ и община Септември ще подпишат споразумителен протокол за съвместно финансиране на ремонтните дейности по републиканските участъци на територията на град Ветрен.На база подписания протокол Агенция „Пътна инфраструктура“ и общината ще предприемат необходимите строително – ремонтни работи за възстановяване на пътните настилки във възможно най-кратък срок.Щети за стотици хиляди лева е причинил вчерашният порой във Ветрен, настилката на централната улица в града е изровена от дъжда, стихията е наводнила десетки дворове и градини. Кметът от години сигнализира държавните институции за проблемите на града, но резултат няма, предаде Нова тв.Пътят е част от републиканската мрежа и е собственост на АПИ. От общината първо искали държавата да асфалтира, после решили да го направят с пари на община Септември за 150 000 лв., но и за това продължават още да чакат разрешение. „Това е асфалтова основа - биндер, която е положена през 2015 г. от частна фирма на доброволни начала. Фирмата взе разрешение от София да може да се положи биндера за нейна сметка”, разказа кметът на Ветрен Радослав Лютаков пред камерата на Нова тв.И така до вчера, когато и тази основа, която уж щяла да крепи истинския асфалт, се нагънала под напора на водата. Това обаче не е единственият проблем там – пълзящо от години свлачище заплашва да отнесе къщите на улица 14. И за него местната власт води кореспонденция с държавата, но резултат така и няма. Свлачището е на няколко километра от язовир Ветрен. Надеждите на местните са язовирът никога да не прелива, за да не се окажат под водата.Късно вечерта в събота в пазарджишкия онлайн всекидневник \"Виделина\" се появи остър редакционен коментар, гарниран със снимки от времето, когато асфалтът се е полагал директно върху пясъка, а на места поради бързането и направо върху паветата. \"Безобразието не е сега, то беше преди 4 години, когато Рачев без договор с никого започна да асфалтира част от републикански път във Ветрен месец–два преди местния вот, за който той беше обявил кандидатурата си. От АПИ кротко си мълчаха и сега заслужават да му сърбат попарата. Още повече, че ако малко от малко разбират от пътища, са били съвсем наясно, че случилото се вчера с асфалта във Ветрен е било неминуемо и само въпрос на време\", се посочва в текста. Марин Рачев е кметът на община Септември. Изданието припомня предизборния септември от 2015 г., когато \"без внесен проект в АПИ и без издадено му разрешително за строеж от същата държавна пътна агенция небезизвестната най-вече със сериозните си задължения към НАП фирма от кръга на Рачев „Чепинска кариера” подхваща ударно да асфалтира пътната отсечка\". На сигнал от тогавашното ръководство на община Септември до пътната агенция последвал писмен отговор, че тя нямала нищо против. \"Ами като няма нищо против, защо не го е направила по законовия ред??? – да изиска внасяне на проект и да издаде разрешително за строеж??? Ами Областна администрация – защо не е сезирала компетентните институции, че във Ветрен се извършва незаконно строителство?\", поставя въпроси изданието. Публикацията завършва със заключението, че \"с дружни усилия Марин Рачев, АПИ и други удобно бездействащи държавни институции са истинската причина за случилото се във Ветрен\", както и с прогнозата, че ако държавата отново финансира общината, \"много е вероятно след време отново да се окаже пред обявено бедствено положение\".", "date": "2019.07.06", "title": "След бедствието във Ветрен: АПИ обеща бърза реакция за ремонти на пътищата /обновена/"}
{"url": "https://offnews.bg/dw/kak-v-germania-zashtitavat-zhertvite-na-domashno-nasilie-706781.html", "text": "Всяка четвърта жена в Германия е насилвана от своя партньор, по данни на Министерството на семейството, възрастните хора, жените и младежта. В действителност обаче домашното насилие е много по-разпространено явление, тъй като далеч не всички жертви се обръщат към полицията или съответните служби. На каква защита срещу такива посегателства могат да разчитат жените в Германия  ръководителката на Социалната служба на католическите жени от Кьолн Каролин Балцар.Много ли жени в Германия стават жертва на домашно насилие?Проведено неотдавна проучване показва, че всяка четвърта жена в Германия е насилвана. Но то обхваща само онези жени, които са потърсили помощ. Реалните числа са много по-високи от официалните. Що се отнася до възрастта, при нас в Кьолн идват и 18- годишни момичета. Повечето от жалбите, които получаваме, са от жени на възраст между 30 и 50 години.А как Вашата организация помага на жертвите на домашно насилие?Кризисният център за борба с домашното насилие предлага консултации, придружители и психолози, които оказват помощ на жертвите. Същото важи и за деца, станали жертви или свидетели на такива конфликти. Всеки засегнат може да се обади на безплатен телефон на доверието (08000 116 016) или да се включи в анонимен чат в интернет. Това е много важно за живеещите извън големите градове, които не винаги могат да посетят кризисния център. Или пък за онези от жертвите, които държат на своята анонимност и просто искат да се информират. В градовете освен кризисни центрове има изградени също и специализирани домове за жени, жертви на домашно насилие (Frauenhäuser).Разкажете ни повече за тези домове.В тях жени, избягали от домовете си, могат да намерят сигурно и безопасно убежище за себе си и децата си. Новият им адрес се пази в тайна. Там жените получават помощта, от която се нуждаят, включително информация за това към кой кризисен център могат да се обърнат. Или обратното - кризисният център насочва жертвите на домашно насилие към съответния специализиран дом за жени. В тях те могат да останат докато опасността премине. Нашият проект, наречен Step 2, е създаден за жертвите на домашно насилие, които не могат да се върнат у дома и имат нужда от ново жилище.А защо жертвите на домашно насилие не винаги се обръщат към полицията или кризисния център?Домашното насилие може да продължи и години. Обикновено то започва с по-дребни неща и накрая се стига до истински побой. Не бива да забравяме, че психическото насилие е също толкова опасно, колкото и физическото. То също може да причини болести, не само психически. Често жените се срамуват или се страхуват да говорят за това. Опитват се да запазят отношенията си - заради децата. Много от жертвите пък смятат, че насилието ще спре, ако променят поведението си. От една страна те разбират, че това нещо не е нормално, но от друга претеглят всички \"за\" и \"против\" и в крайна сметка не се решават да потърсят помощ. Страхуват се да потърсят помощ от полицията, защото се опасяват, че може да стане по-лошо. Но в действителност точно това е най-лошото - ако жените не търсят никаква помощ.Как може да се промени отношението към домашното насилие в едно общество, в което мнозина казват: \"Щом те бият, значи те обичат\"В Германия беше направено много за затягането на закона. Битовото насилие в страната вече се смята за престъпление. На обществото му трябваше време, за да разбере, че личното престава да бъде лично, когато съществува реална заплаха. Най-важното в случая е да бъде защитена жертвата.Делото със сестрите Хачатурян показа как целият механизъм не е сработил: съседите не са обръщали внимание, полицията не се е намесила, училището и детските служби са бездействали. За да не се повтаря това, е необходимо да се промени цялата система. Още в детската градина или в училище педагози могат да усетят, че нещо в семейството не е наред. Да се вслушваме по-добре в децата и да правим правилните изводи - това е задачата, която сме си поставили в Германия. ", "date": "2019.07.06", "title": "Как в Германия защитават жертвите на домашно насилие"}
{"url": "https://offnews.bg/sviat/parizh-bori-rekordnite-zhegi-s-udarno-ozeleniavane-na-grada-706782.html", "text": "Необичайно високите температури във Франция - и особено Париж - през изминалите дни накараха общинарите да се замислят по какъв начин биха могли бързо да разхладят града. Във френската столица по принцип е с около 3 градуса по-топло от селските райони, а по време на летните месеци разликата става дори 10 градуса, пише в. \"Фигаро\", цитиран от БТА.Основната идея е проста: ударно озеленяване на града и намаляване на асфалта, който привлича и задържа топлина повече. Така до март 2020 парижките власти са си поставили за цел да открият 30 нови хектара със зеленина, 100 хектара с озеленени стени и фасади, както и 30 хектара за градско земеделие.Плановете предвиждат обособяването на т.нар. градски гори като допълнение на парковете и градинките. Горите ще бъдат посадени на първите етажи на слабо използвани паркинги.Същото ще бъде сторено и с дворовете на училищата, в които да могат да ходят не само ученици, ами всички граждани, живеещи в радиус от 200 метра от учебните заведения. Експеримент в тази насока ще се извърши в 10 училища през 2020 г.В града ще бъдат открити и 41 охладени зали, които да подслонят в жегите възрастни и бездомни хора на и над 75 години, които в Париж са около 175 000.Властите на столицата са в процес на оценяване на три нови типа пътни настилки, които са по-светли и промокаеми и при които покачването на температурите на пътното платно при големи горещини ще бъде ограничено.Кметството разчита и на ангажимента на гражданите посредством разрешително за озеленяване, което ще се издава на всеки доброволец, който иска да озелени място в столицата по свой избор.", "date": "2019.07.06", "title": "Париж бори рекордните жеги с ударно озеленяване на града"}
{"url": "https://offnews.bg/futbol/sad-v-rumania-otne-kesh-i-45-natcionalni-trofeia-ot-stiaua-i-gi-dade-n-706785.html", "text": "Страхотен скандал зрее в Румъния, след като местен съд излезе с решение по делото за правоприемственост на гранда Стяуа.Отбор с такова име съществува, като започна от аматьорите и играе в четвъртото ниво на румънския футбол. В същото време собственикът на Стяуа Джиджи Бекали през 2017 година прекръсти отбора на ФКСБ заради конфликт с военните за името.Собственикът на четвъртодивизионния клуб е спечелил в съда спора с Бекали. Темида е отсъдила, че клубът от четвърта дивизия е правоприемник на стария клуб.Така ФКСБ официално е лишен от победата в Купата на европейските шампиони, Суперкупата на УЕФА и 45 национални трофея, включително всички спечелени под управлението на Бекали.Стяуа е основан през 1947 година под името Спортна асоциация на армията. През 1961 година приема името Стяуа. През 1998 година къса връзките с армията и става независима частна структура.Същата година обаче с участието на военното ведомство е основан нов клуб Стяуа. Започват спорове за името, които завършват с преименуването на ФКСБ, а кулминацията е отнемането на титлите от съда. Със сигурност това решение няма да е окончателно.", "date": "2019.07.06", "title": "Съд в Румъния отне КЕШ и 45 национални трофея от Стяуа и ги даде на тим от 4-а дивизия"}
{"url": "https://offnews.bg/koloezdene/holandetc-shokira-sagan-v-parvia-etap-na-tura-s-fotofinish-706795.html", "text": "Холандецът Майк Тюнисен от Jumbo-Visma спечели първия етап от 106-ото издание на Тур дьо Франс, който стартира днес в Брюксел.Тюнисен беше най-бърз по 194-километровото трасе във Фландрия около Брюксел и финишира за 4:22:47 часа, като изпревари само със сантиметри във финалния спринт фаворита Петер Саган от Словакия и Кейлъб Юън от Австралия, представители съответно на BORA-Hangsrohe и Lotto Soudal.Миналогодишният победител Герант Томас (Великобритания, INEOS) участва в падане малко преди финала, но не пострада и успя да завърши. Утре предстои бягане по часовник 27,6 км в Брюксел.106-ото издание на Тур дьо Франс стартира днес следобед от белгийската столица за първи път от 61 години.Местната легенда на колоезденето Еди Меркс заедно с Крал Филип дадоха церемониален старт пред хиляди запалянковци, които се стекоха по улиците на Брюксел.В тазгодишното издание на надпреварата, която включва 21 етапа, участват 176 състезатели. Преди половин век роденият в Брюксел Меркс, който сега е на 74 години, спечели първата от петте си титли в Тура.", "date": "2019.07.06", "title": "Холандец шокира Саган в първия етап на Тура с фотофиниш"}
{"url": "https://offnews.bg/sviat/tunis-zabrani-noseneto-na-nikabi-i-zakrivaneto-na-litceto-706780.html", "text": "Премиерът на Тунис Юсеф Шахед е забранил носенето на никаб - пълното покриване на лицето при жените - във всички публични институции поради рискове за сигурността, предава \"Ал Джазира\".Решението идва, след като на 27 юни в столицата се взривиха двама атентатори-самоубийци, които убиха двама и раниха още седем души.Според свидетели, един от нападателите е носил никаб. Атаките бяха третите за общо седмица в страната и то в разгара на туристическия сезон. ИДИЛ пое отговорност и за трите. Наесен в Тунис ще има парламентарни избори и твърдите действия срещу тероризма и ислямизацията ще бъдат важни за резултатите.През 2011 година на жените им беше позволено отново да носят никаб и хиджаб, след като светският диктатор Зин ал Абидин бен Али беше забранил носенето им преди десетилетия. Той отхвърляше всякакви форми на ислямско облекло, но след изгонването му от страната ислямистките движения и партии се изкачиха на власт.През 2014 г. вътрешният министър на страната заръча на полицаите да проверяват по-често носещите никаб жени като част от анти-терористичните мерки, в случай че под никаба се крие мъж.Тунис е една от малкото страни в Близкия изток и Северна Африка, където светски и ислямистки партии поделят управлението. Смята се, че тя е единствената държава, за която Арабската пролет донесе демократичен успех, въпреки че оттогава се бори с икономическо забавяне и социално недоволство.", "date": "2019.07.06", "title": "Тунис забрани носенето на никаби и закриването на лицето"}
{"url": "https://offnews.bg/futbol/nov-v-levski-se-nadiaval-da-igrae-v-tcska-706783.html", "text": "Новото попълнение на Левски Здравко Димитров едва ли е попаднал на точното място. Привлеченият от Септември футболист заяви през март пред Дарик, че мечтата му е да играе в ЦСКА.Тогава упорито се говореше, че \"червените\" имат интерес към него, но в крайна сметка до трансфер не се стигна.\"Имаше интерес от ЦСКА, както и от други отбори, но засега съм футболист на Септември. Надявам се някой ден да заиграя за ЦСКА, защото съм фен от малък на \"червените\", казва тогава Здравко.Крилото се прочу и преди гостуването на Дунав в Русе от баражите за оставане в Първа лига, след като по средата на пътя се сетил, че е забравил футболните си обувки.Вчера \"сините\" обявиха освен Димитров и Асен Чандъров. Чаканият нов нападател обаче така и не се появи. Възможно е да има развитие днес.", "date": "2019.07.06", "title": "Нов в Левски се надявал да играе в ЦСКА"}
{"url": "https://offnews.bg/futbol/momiche-gleda-mach-v-iran-prez-reshetkite-706787.html", "text": "Хит в социалните мрежи станаха кадри на иранско момиче, което гледа футболен мач през оградните решетки на стадиона заради забраната жени да посещават спортни мероприятия, действащи в страната.Любопитното около кадъра е, че на него се виждат и множество мъже, които не й обръщат никакво внимание и не предприемат действия за изгонването й от стадиона.Това може да означава, че дори и в техните очи тази забрана е отживелица.Жените в Иран са с доста ограничени права, но пък за сметка на това шумно се борят за тях.Много от тях заобикалят забраните в родината си, като афишират присъствието си на спортни събития в чужбина.", "date": "2019.07.06", "title": "Момиче гледа мач в Иран през решетките"}
{"url": "https://offnews.bg/politika/srabskiat-poslanik-u-nas-shte-se-obiasniava-vav-vanshno-zaradi-dumi-na-706793.html", "text": "Посланикът на Сърбия у нас ще бъде привикан в понеделник в Министерството на външните работи по разпореждане на Екатерина Захариева. Повод за извънредната среща са препоръките, които сръбският външен министър Ивица Дачич си позволи да отправи с висок тон по адрес на българския премиер Бойко Борисов във връзка с Косово и Европейския съюз.Влайков ще трябва да се обяснява заради изявлението на своя началник Ивица Дачич, който е бил провокиран от думите на Борисов вчера на форума за Западните Балкани в Познан. \"В момента, в който се вземе даден пост, последното, на което имаш право, е да защитаваш националния си интерес, а трябва да защитаваш интереса на целия ЕС. Така че, с цялото ми уважение, но ако той стане – това, че Испания не признава Косово, не значи, че другите, които сме го признали, нали, все едно неговото мнение ще е меродавно…\".Това заяви българският премиер в отговор на въпроса на БНР за това как ще се отрази на евроинтеграцията на Балканите номинирането на испанеца Жозеп Борел за върховен представител на ЕС за външната политика, при условие, че Испания не признава независимостта на Косово.По-късно сръбският външен министър Ивица Дачич заяви, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това.\"Бойко, нека ти кажа нещо: позицията на Европейския съюз не е, че Косово е независима държава! Ти, Бойко, трябва да зачиташ позицията на Европейския съюз, а не да държиш лекции на Борел! Какво значи това безобразие? На какво прилича това!? До тук ми дойде вече. Да не говорим, че преди няколко месеца получи и медал от нас!\", така Дачич отправи острите си нападки към българския премиер.Гърция, Кипър, Румъния, Испания и Словакия не признават Косово за независима държава. България и още 23 страни-членки на ЕС са признали косовската независимост, а ЕС е посредник в диалога за нормализиране на отношенията между Белград и Прищина.", "date": "2019.07.06", "title": "Сръбският посланик у нас ще се обяснява във Външно заради думи на Дачич"}
{"url": "https://offnews.bg/politika/ninova-se-oplaka-na-poslanitcite-che-shte-svaliat-partijnata-subsidia-706779.html", "text": "Председателят на БСП Корнелия Нинова изпрати писмо до Европейската комисия, ОССЕ, ПАСЕ, Групата на Прогресивния алианс на социалистите и демократите в ЕП, ПЕС и посланиците на държавите от ЕС и САЩ в България във връзка с приетите промени в Закона за държавния бюджет, свързани с радикална промяна във финансирането на политическите партии.В писмото се обяснява, че приетата промяна предвижда намаляването на държавната субсидия за партиите и коалициите, като един получен действителен глас от тях се приравнява на 1 лев, вместо на досегашните 11 лева. „Тези промени засягат базови принципи на функционирането на политическите партии, прозрачното им финансиране и необвързването им с корпоративни и лобистки интереси. Измененията се правят внезапно, без подготовка и обсъждане, три месеца преди местните избори, което лишава опозицията от ресурс за равнопоставено участие в изборния процес“, пише още в писмото. Според Нинова приетото предложение от управляващата партия за субсидия от 1 лев на глас е далеч от адекватното му решение, като най-добро доказателство за това са думите на министър-председателя Бойко Борисов, казани при внасянето на законопроекта в Народното събрание: „Ще стане накрая като … в много страни милиардерите и олигарсите да са и премиери - няма да мине много време и партиите ще станат собственост на бизнесмените.“Лидерът на левицата подчертава, че намаляването на партийните субсидии и допускането на финансиране от юридически лица фундаментално променя условията на функциониране на демократичната политическа система в България. „Политиката се превръща във функция на частни интереси, за които няма гаранции, че ще представляват обществения интерес. В крайна сметка политическите партии ще бъдат задължени да изпълняват услуги на своите донори“, пише в писмото.От БСП припомнят, че са потърсили диалог по темата с парламентарно представените партии, но до такъв не се е стигнало. Според левицата решението за драстичното намаляването на субсидиите в страна от Европейския съюз противоречи на европейските демократични практики, които гарантират политическия плурализъм. „Считаме за свой дълг да уведомим европейските инситутуции за тези антидемократични действия с надеждата за отговор и позиция по този въпрос“, се казва в писмото.", "date": "2019.07.06", "title": "Нинова се оплака на посланиците, че ще свалят партийната субсидия"}
{"url": "https://offnews.bg/sviat/sasht-veche-i-s-kontceptcia-sreshtu-vlianieto-na-kremal-po-sveta-706789.html", "text": "Американската агенция за международно развитие /USAID/ представи своята „Концепция за противодействие на враждебното влияние на Кремъл“ на 5 юли пред представителите на Г-7 в Париж.Документът е публикуван в сайта на агенцията. В него са посочени сферите, в които ще се фокусира тази инициатива: демократичните институции и законодателството, независимите средства за масова информация, енергийната и икономическата независимост. Подчертано е, че Русия се стреми да отслаби влиянието на САЩ по света и да отдели Вашингтон от партньорите му.Концепцията бе представена в Париж от ръководителя на USAID Марк Грийн. Сред инструментите за влияние на Русия върху другите страни той посочи пропагандата чрез медиите и социалните мрежи, икономическите манипулации в енергийния сектор, както и финансовата подкрепа за прокремълските партии или за антидемократичните кандидати по избори.„Документът е реакция на авторитарните предизвикателства, като повишава икономическата и демократичната устойчивост на целевите страни, и работи за намаляване на последствията от кремълската агресия спрямо редица институции“, заяви Марк Грийн.Така USAID е готова да оказва помощ на партньорите си за намаляване на зависимостта им от руските енергийни източници, за увеличаване на стоковия износ на западните пазари, за нарастване на потенциала на местните средства за масова информация за предоставяне на независими информационни услуги, за поддържане на различните групи на гражданското общество.Според Грийн „московският режим не е единственият авторитарен режим, който с агресивен маниер се стреми да разпространи своето идеологическо влияние извън собствените си граници“. „Колкото до Европа и Евразия, усилията на Кремъл в тази посока са очевидни. Поради липсата на други пътища за постигането на тази цел, Москва работи неуморно, като подрива икономическата либерализация, връща назад демократичното развитие и отслабва суверенитета на отделните държави“, смята ръководителят на агенцията.Като пример за влиянието на Русия то посочи използването на пропагандистки платформи като Russia Today и Sputnik International. „Хиляди платени кремълски екипи наводняват платформите и търгуват със съдържания, предназначени за създаване на объркване, недоверие и цинизъм по отношение на демократичните и западните институции“, заяви Марк Грийн.Според него Москва прилага и икономически манипулации, особено в енергийния сектор, като използва историческата зависимост на своите съседи от руския нефт и газ. „Тя култивира и финансово поддържа прокремълски политически партии или за избиране на антидемократични кандидати, или по-често просто с цел да добави неопределеност и объркване. USAID е готова да помогне на партньорите си за понижаване на зависимостта им от руските енерго-ресурси чрез разширяване на интеграцията със западните икономики. Концепцията предлага инструменти, които могат да помогнат на страните да създават по-представителни политически партии и групи“, посочи той.Грийн допълни, че в отговор на усилията на Кремъл за саботиране на изборите в Украйна, агенцията е предоставила на избирателната комисия 2, 7 млн.долара за оборудване, за да подкрепи свободните и честни избори през тази година.", "date": "2019.07.06", "title": "САЩ вече и с концепция срещу влиянието на Кремъл по света"}
{"url": "https://offnews.bg/dw/tajno-razprodavat-stranata-ni-na-ruski-oligarsi-706778.html", "text": "От няколко седмици в центъра на грузинската столица Тбилиси хиляди грузинци протестират срещу руското влияние в бившата съветска република. Пред парламента те издигат плакати, на които са изобразени бодлива тел, карта на Грузия и надпис на английски език, гласящ \"Грузия е окупирана от Русия\". Протестите бяха провокирани от една снимка, показваща как руският депутат и комунист Сергей Гаврилов е седнал на председателското място в грузинския парламент.Гаврилов беше част от руска парламентарна делегация, която посети Грузия във връзка със заседание на т.нар. Интерпарламентарна асамблея на православието, което се проведе в пленарната зала на парламента в Тбилиси. Форумът, в който участват предимно депутати от източноправославни страни, в момента се председателства именно от този руски депутат. Той е упрекван за това, че многократно е посещавал грузинските сепаратистки области Абхазия и Южна Осетия, признати единствено от Русия. След като недоволството прерасна в улични протести, комунистът Сергей Гаврилов и неговите руски другари напуснаха незабавно Грузия. На 20 юни полицията смаза със сила протеста пред сградата на парламента. Оттогава насам демонстрантите настояват за оставката на вътрешния министър.\"Грузия не трябва да става руска колония\"28-годишната учителка по английски Мари Канчавели също участва в протестите. Всяка вечер тя се присъединява към демонстрантите, носейки плакат със следния надпис: \"Майка ми също би излязла да протестира, но би загубила работата си\". Това послание изразява страховете на много от опозиционно настроените грузинци.Канчавели говори свободно руски език, но предпочита да отговаря на английски. \"Зачеркнах руския след събитията от 2008 година\", казва тя, имайки предвид руско-грузинската война. Темата за Русия доминира разговорите и речите на събиращите се пред парламента хора. \"От 30 години настояваме, че Грузия трябва да остане свободна държава, а не да се превръща в колония на един наш богат съсед\", казва Канчавели. Именно снимката на руския депутат Гаврилов, настанил се в креслото на шефа на грузинския парламент, е била капката, преляла чашата на търпението, допълва учителката по английски.Тя подчертава, че руските туристи не разбират протеста им. Така например една 20-годишна рускиня я била попитала дали протестът е законен. \"В нашата страна имаме свобода на мнението, затова всеки протест автоматично е разрешен\", отвърнала ѝ тя.Конфликтът с МоскваЗа повечето грузинци Русия е окупатор, казва Петер-Андреас Бохман от бюрото на германската фондация \"Фридрих Науман\" в Тбилиси. И днес все още има напрежение по този въпрос, въпреки че след идването на власт на партията \"Грузинска мечта\" през 2012 година тонът към Москва стана по-мек, обяснява той. По демаркационната линия с Абхазия и Южна Осетия редовно се стига до инциденти. Тбилиси твърди, че контролираните от Русия въоръжени отряди се опитват да местят \"границата\" все по-навътре в грузинска територия. Освен това има и много случаи на отвличания на грузински граждани с цел получаване на откуп.Стабилното икономическо развитие от последните години, което се забелязва особено силно в столицата Тбилиси, не е в състояние да потуши политическото недоволство на хората. Подобно на съседните Русия и Турция, и в Грузия властта е концентрирана в ръцете на управляващата партия, зад която обикновено стои една могъща фигура. В случая с Грузия това е милиардерът Бидзина Иванишвили, който, според мнозина наблюдатели, вече \"притежава цялата страна\". Политическите процедури, каквито ги познаваме в Европа, в Грузия са почти невъзможни. А опозицията изобщо не е смятана за част от политическата система. Дори обратното - правят се опити тя да бъде унищожена.\"Въпреки уверенията, че страната се стремяла към членство в ЕС и НАТО, в Грузия фактически се изгражда един държавен модел по руски образец\", казва Петер-Андреас Бохман. Основните признаци за това, според него, са еднопартийната система, централизацията, корупцията, както и отсъствието на всякакво политическо съревнование в европейския смисъл на това понятие.Силно проруско лобиДемонстрантите пред парламента обвиняват грузинското правителство, че тайно разпродава страната им на руски олигарси. \"Това не е протест само срещу руската окупация - това е протест и срещу всички проруски настроени грузински политици, това е протест срещу руското лоби в страната\", казва Мариам Гегучадзе, друга участничка в протестите. Тя също предпочита да говори с нас на английски. Грузия не трябва да изпада в икономическа зависимост от Русия, убедена е тя и допълва, че \"на Русия изобщо не може да се разчита\". Прекратяването на полетите до Грузия тя тълкува като опит на Москва за поставяне на Тбилиси под натиск.Що се отнася до туристите в Грузия - добре дошли са всички, които не поставят под съмнение суверенитета и териториалната цялост на Грузия, казва младата грузинка. \"Не сме ксенофоби\", уверява тя и допълва, че в страната обаче се радвали само на онези туристи, които биха признали, че една пета от територията на Грузия е окупирана от Русия. ", "date": "2019.07.06", "title": "'Тайно разпродават страната ни на руски олигарси'"}
{"url": "https://offnews.bg/medii/london-ne-dopuska-ruski-zhurnalisti-na-medien-forum-706798.html", "text": "Организаторите на Глобалната конференция за свободата на пресата /Global Conference for Media Freedom/ в Лондон отказват акредитации на руски журналисти, предаде РИА Новости.Форумът е насрочен за 10-11 юли в британската столица. Кореспондентът на агенция Sputnik е сред руските журналисти, който не е получил акредитация, но името му не е посочено. „Благодарим ви за интереса към конференцията, но за съжаление, вашата заявка за акредитацията не беше удовлетворена във връзка с причината, посочена по-долу – препоръката „Джени“, се посочва в обратното писмо от екипа, който се занимава с акредитациите.Организаторите препоръчали на журналиста да обнови и повторно да подаде заявката си. Кореспондентът я проверил и отправил запитване какво означава тази препоръка „Джени“. В отговор му съобщили, че са предали молбата му на ръководството и чакат допълнителна информация, обещали също да се свържат с него максимално бързо. След известно време той позвънил по телефона, но не получил обяснение за причината за отказа.Преди това в петък главната редакторка на международната информационна агенция „Русия днес“ и на тв канала Russia Today Маргарита Симонян обяви, че британското външно министерство е отказало акредитации и на ръководените от нея медии за участие във форума. Според нея отговорните за това сътрудници са казали, че вече няма свободни места за пресата.Посолството на Русия в Лондон определи това като дискриминация от страна на дипломатическото ведомство на Великобритания. Двете медии фигурират като инструмент за фалшиви новини в представената от американската Агенция за международно развитие концепция за противодействие на враждебното влияние на Кремъл.", "date": "2019.07.06", "title": "Лондон не допуска руски журналисти на медиен форум"}
{"url": "https://offnews.bg/izvan-terena/gadzheto-na-lindzi-von-po-bikini-na-4-iuli-706765.html", "text": "Половинката на бившата американска звезда в алпийските ски Линдзи Вон - хокеистът Пи Кей Сабан показа чувство за хумор навръх Деня на независимостта 4 юли.Той качи видео край басейн, дръпна кратка патриотична реч, след което свали дрехите си и се оказа, че отдолу е облечен с чифт дамски бански в цветовете на американския флаг.Той скочи в басейна и се престори на удавник като викаше Вон за помощ, но тя само небрежно му помаха. Малко по-късно и Вон си качи кадър с подобен чифт бански и показа, че не е случайност, че за трети път направи фотосесия за \"Спортс Илюстрейтид\".Междувременно Линдзи Вон публикува в социалните мрежи личния си телефонен номер и призова феновете да й пращат съобщения. Според нея това е много по-добър начин за общуване от социалните мрежи.Малко по-късно Вон качи и видео, за опровергае опасенията, че профилът й е бил хакнат и се похвали, че вече е получила множество съобщения.", "date": "2019.07.06", "title": "Гаджето на Линдзи Вон по бикини на 4 юли"}
{"url": "https://offnews.bg/112/mazh-zagina-v-ruse-pri-nepravilno-presichane-706786.html", "text": "Мъж на 47 години е загинал в Русе, докато е пресичал неправилно международния булевард \"България\", предаде БТА.Трагедията се е случила около 21:40 часа вчера, като е установено, че мъжът е решил да пресече през забранената за пешеходци улица.В следствие на това той е блъснат от кола, шофирана от 25-годишен водач. Пробата на шофьора за алкохол е отрицателна.", "date": "2019.07.06", "title": "Мъж загина в Русе при неправилно пресичане"}
{"url": "https://offnews.bg/obshtestvo/slantce-i-zhega-ni-chakat-dnes-i-utre-706770.html", "text": "Днес времето в цялата страна ще е горещо и слънчево, като температурите ще са между 29 и 34 градуса, съобщават от НИМХ.Над Източна България се очаква заоблачаване и кратки превалявания над отделни места, но нищо сериозно.По морето ще е слънчево, с възможност за много кратки дъждове по места, а температурата ше е 28-31 градуса. Водата ще е между 25 и 27 градуса. Вълнението на морето ще е 2 бала.По планините също ще е топло с умерен вятър. На 1200 метра ще е около 24 градуса, а на 2000 метра - 16 градуса.В неделя ще е слънчево, около и след обяд - горещо. Температурите ще се повишат и преобладаващите максимални ще бъдат между 32 и 37 градуса. Преди обяд ще е предимно слънчево, но около и след обяд ще се развива купеста и купесто-дъждовна облачност и на много места ще превали и прегърми.", "date": "2019.07.06", "title": "Слънце и жега ни чакат днес и утре"}
{"url": "https://offnews.bg/leka-atletika/demireva-sled-pokritia-normativ-za-tokio-2020-iskam-da-letia-nad-2-me-706771.html", "text": "Сребърната медалистка в скока на височина от Олимпийските игри в Рио де Жанейро през 2016 година и от последните две европейски първенства на открито Мирела Демирева покри норматива за участие на Игрите в Токио догодина с 1.97 метра (нормативът е 1.96 м) и зае трето място на Диамантената лига в Лозана.Българката, за която това е лично постижение за сезона, заложи на тактика с пропускане през височина и след като се справи от първия път с 1.84 м, 1.91 м и 1.97 м качи летвата на 2.02 м, но направи три фаула.В последния си опит на 2.02 м тя беше най-близо до преодоляването на тази височина.“Скачах над 2 метра, за мен това е най-важното. Виждам потенциала в скоковете ми, започва да ми се получава, на тренировка също.Времето беше хубаво, скачах с кеф. Трябват ми състезания, по-високи летви, малко повече място и нещата ще се получат. Искам да съм най-добрата в сектора и да летя над два метра. Знам, че ще дам най-доброто от себе си”, каза Демирева в ефира на Макс Спорт 2 след успеха си в Лозана.От българските атлети до момента норматив за Токио 2020 има само Ивет Лалова-Колио на 200 м. Покрит стандарт за световното в Доха 2019 имат Лалова (200 м), Радослава Мавродиева (гюле), Габриела Петрова (троен скок) и Мирела Демирева (скок на височина).", "date": "2019.07.06", "title": "Демирева след покрития норматив за Токио 2020: Искам да летя над 2 метра"}
{"url": "https://offnews.bg/obshtestvo/otnovo-hiliadi-balgari-se-stichat-kam-gratckata-granitca-1-km-e-kolon-706773.html", "text": "Днес отново хиляди българи са се отправили на почивка към Гърция, като колоната при ГКПП \"Кулата\" е около един километър, предава БНТ.Заради това там са пратени допълнителни служители на МВР, като се съветват гражданите да избират и други гранични пунктове с Гърция, които не са толкова натоварени.Направена е организация пътуващите към Гърция автобуси с туристи да бъдат отделяни и проверявани на място извън опашката с леките автомобили.От \"Гранична полиция\" съветват родителите, които пътуват с дете без единия родител, задължително да подготвят нотариално заверена декларация от липсващия родител, както и копие от нея, за да се извършва по-бързо обработката на документи, допълват от БНТ.", "date": "2019.07.06", "title": "Отново хиляди българи се стичат към гръцката граница, 1 км е колоната при 'Кулата'"}
{"url": "https://offnews.bg/obshtestvo/sv-sisoj-gonel-duhove-i-lekuval-bolni-706768.html", "text": "Църквата почита днес св. преподобни Сисой Велики.Сисой се родил в Египет. Бил ученик на св. Антоний Велики, който го въвел в строг монашески живот. След смъртта на своя учител преподобни Сисой се поселил да живее в една пустинна планина, наречена Антониева, понеже на нея по-рано се подвизавал сам св. Антоний.След непрестанни постнически подвизи и молитвени бдения Сисой стигнал до такова духовно съвършенство, че станал незлоблив като дете. Затова Бог го надарил с благодатна сила да изцерява болни, да изгонва нечисти духове и да възкресява мъртви.Цели 60 години преподобни Сисой се подвизавал в пустинята. При него идвали за съвет монаси и миряни от далечни места. За тях той бил извор на жива мъдрост. Преди смъртта лицето му засияло като слънце. Монасите стоели около него и се чудели на това явление. А когато старецът издъхнал, цялата килия се изпълнила с чудно благоухание.Св. Сисой починал в дълбока старост през 429 година.", "date": "2019.07.06", "title": "Св. Сисой гонел духове и лекувал болни"}
{"url": "https://offnews.bg/tenis/prikazkata-na-kori-gof-na-uimbaldan-prodalzhava-706784.html", "text": "15-годишната американка Кори \"Коко\" Гоф продължава със сензационното си представяне на \"Уимбълдън\".Тийнейджърката, която тръгна от квалификациите и отстрани в първи кръг Винъс Уилямс, вече е най-младата осминафиналистка от 28 години насам.Тя демонстрира характер срещу Полона Херцог в 1/16-финалите и я победи с 3:6, 7:6 (5), 7:5, след като спаси два мачбола във втория сет.В следващата фаза Гоф ще срещне бившата №1 в световната ранглиста Симона Халеп, която отстрани Виктория Азаренка с 6:3, 6:1.След поредната си победа, Гоф сподели, че има една простичка мечта - да отиде на концерт на Бионсе.\"Госпожа Тина Ноулс, майката на Бионсе пусна мое видео в Инстаграм и се разкрещях.Надявам се Бионсе да е видяла това, надявам се да е казала на Бионсе за мен, защото бих искала да отида на неин концерт\", каза тенисистката, която определено вече може да се надява и на ВИП-покана.", "date": "2019.07.06", "title": "Приказката на Кори Гоф на Уимбълдън продължава"}
{"url": "https://offnews.bg/obshtestvo/puskat-avtobus-166-do-vitoshko-lale-ot-dnes-do-kraia-na-oktomvri-706767.html", "text": "От днес до 28 октомври се разкрива нова автобусна линия №166 с маршрут от Зоопарка до лифтова станция “Витошко лале 1 и 2 ”, съобщи Столична община. Автобусна линия № 93 се разделя на две линии с номера и маршрути, както следва: Автобусна линия № 93 със запазен маршрут от Зоопарка до лифтова станция „Драгалевци“ и автобусна линия № 166, която ще се движи с маршрут от Зоопарка до лифтова станция “Витошко лале”. Автобусите от линията ще спират на всички съществуващи автобусни спирки по маршрута и на крайна и начална спирка в района на лифтова станция “Витошко лале”.Работното време на автобусна линия № 166 ще бъде:- начална спирка “Зоопарка”: начален час – 08:05 часа и краен час – 15:05 часа; начална спирка “Витошко лале”: начален час – 09:10 часа и краен час – 16:10 часа. От 28 октомври автобусната линия № 93 ще възстанови редовната си експлоатаци.", "date": "2019.07.06", "title": "Пускат автобус №166 до Витошко лале от днес до края на октомври"}
{"url": "https://offnews.bg/koloezdene/i-zhenite-iskat-svoj-tur-dio-frans-706776.html", "text": "Днес в Брюксел ще бъде даден стартът на 106-ото издание на най-голямото събитие в света на шосейното колоездене - Тур дьо Франс. В продължение на три седмици милиони ще следят битката на 176 железни мъже по пътищата на Франция, а кой ще грабне престижната корона ще разберем на 28 юли в Париж.Малко известен факт обаче е, че ден преди официалният старт на Тура от Брюксел тръгна малка група от 23 смели дами, които ще изминат същия маршрут от 3460 км. Те се борят за равенство между половете и искат и женски вариант на Тур дьо Франс.Любопитното е, че в момента позицията им е доста силна, тъй като във Франция се провежда световното първенство по футбол за жени, а стадионите са пълни. Всичко започва през 2015 година, когато група френски колоездачки, обединени под мотото \"Donnons des elles au Velo\" (Дайте колело на момимечата), решават да преодолеят всеки етап от Тура ден преди колоната. През тази година към 13-те французойки се присъединяват и 10 състезателки от целия свят.\"Отсядаме в апартаменти под наем, сами си готвим и перем, няма екипи от механици. Тренираме като професионалисти, а в същото време ходим на работа, гледаме деца. Трудно е\", споделя британката Луис Гибсън пред Би Би Си. В отбора има три австралийки, една американка, която живее в Швейцария, както и холандка.Дамите нямат комфорта на мъжете да карат по празни пътища, а се борят с трафика и лошото отношение на шофьорите. Самата Гибсън е на 41 години и кара активно колело от пет години, след като поредица от контузии я отказват от бягането. Както е известно, карането на колело е най-щадящото за ставите занимание.Състезателките вече са покорявали най-свирепите етапи от Тура,но подчертават, че карането им има малко общо с това при мъжете.\"Гледаме да не разкъсваме групата и не преследваме време. Целта ни е да покажем, че дори аматьори могат да преодолеят дистанцията и да помогнем по този начин на каузата един ден да има и Тур дьо Франс за жени\", споделя още Гибсън. Тя има двама синове, които възприемат жените в спорта като нещо нормално.\"Прието е да се казва, че в женското колоездене няма достатъчно примери за подражание. Напротив, има ги, но никой не ги популяризира\", споделя британката.В интерес на истината Тур дьо Франс за жени е имало, като началото е дадено през 1984 година. Той има пет издания, а през 2009 година е сведен до четири етапа. Организаторите на Тура от Amaury Sport Organisation казват, че не могат логистично да се справят с паралелно женско състезание по време на Тура, което да е поне от 10 етапа.\"Не притискаме никого за нищо. Не е задължително с организацията да се заеме Аmaury Sport Organisation. Може да е съвсем нова компания, други спонсори. Просто искаме нещо еквивалентно\", казва Гибсън.Позитивни знаци вече се наблюдават, като с привличането на вниманието на аудиторията вече се появяват и спонсори, както и стартове за жени като десететапната \"Битка за Севера\" в Скандинавия, или Джиро Роса в Италия.", "date": "2019.07.06", "title": "И жените искат свой Тур дьо Франс"}
{"url": "https://offnews.bg/tenis/nadal-i-federer-s-tezhki-sapernitci-vizhte-programata-na-uimbaldan-za-706762.html", "text": "На централния корт в Лондон ще видим последователно мегазвездите на световния тенис Рафаел Надал и Роджър Федерер, които ще се изправят съответно срещу Жо-Вилфред Цонга и Люка Пуй в срещи от третия кръг на турнира то Големия шлем \"Уимбълдън\".Американката Серина Уилямс пък ще бъде на следващата по големина арена, където ще премери сили с Юлия Гьоргес.Вижте разписанието на двубоите, които са от трети кръг на състезанието:Централен корт след 15:00 часа българско време: Ашли Барти - Хариет Дарт Жо-Вилфред Цонга - Рафаел Надал Люка Пуй - Роджър ФедерерКорт №1 след 15:00 часа: Серина Уилямс - Юлия Гьоргес Слоун Стивънс - Джоана Конта Жоао Соуса - Даниел ЕвансКорт №2 след 13:00 часа: Магда Линет - Петра Квитова Кей Нишикори - Стив Джонсън Кики Бертенс - Барбора СтрицоваКорт №12 след 13:00 часа: Алисън Риске - Белинда Бенчич Ян-Ленард Щруф - Михаил КукушкинКорт №14 след 14:30 часа: Тенис Сандгрен - Фабио ФониниКорт №16 след 13:00 часа: Карла Суарес Наваро - Лорен ДейвисКорт №17 след 13:00 часа: Сам Куери - Джон МилманКорт №18 след 13:00 часа: Елизе Мертенс - Киан Ван Матео Беретини - Диего Шварцман", "date": "2019.07.06", "title": "Надал и Федерер с тежки съперници, вижте програмата на Уимбълдън за събота"}
{"url": "https://offnews.bg/obshtestvo/tcik-deputatite-da-reshat-da-mahnat-mashinnoto-glasuvane-ili-da-ne-go-706777.html", "text": "„Дали ще бъде елиминирано машинното гласуване или не, е въпрос на законодателя. Той трябва да го реши чрез евентуална промяна на Избирателния кодекс. Това, което ЦИК обаче счете, че е длъжна да направи, е да даде своя анализ, в който да даде грешките и проблемите, които са възникнали на изборите за европейски парламент.”Това заяви пред \"Нова телевизия\" Александър Андреев, говорител на ЦИК, във връзка с обсъждането от миналата седмица, че е редно машинното гласуване да бъде премахнато.Ако не бъде, на местните избори идната есен трябва да бъдат осигурени 6000 машини за гласуване, които ще са 2 пъти повече от наличните за европейските избори от май месец.Той изтъкна, че в 26 секции тогава машините не са заработили, а на множество места има грешка при отчитането на преференци.ЦИК е дала своите предложения за облекчаване на протокола, като съветва да бъде назначен един държавен орган, който да одитира и сертифицира машините. Това обаче не може да е самата ЦИК, тъй като тя няма капацитета за подобна дейност - нито хора, нито база. Андреев съветва тази функция да се поеме най-добре от администрацията на Министерския съвет.", "date": "2019.07.06", "title": "ЦИК: Депутатите да решат да махнат машинното гласуване или да не го махнат"}
{"url": "https://offnews.bg/horoskop/horoskop-za-6-12-iuli-ot-antonia-mechkova-706043.html", "text": "Времето е отпускарско, ала вие сте пълни с идеи и енергия за печалби, едва ли ще се вслушвате в съвети за отдих. А трябва. И не само защото през уикенда няма подходящи условия за начинанията на доста Овни, до четвъртък е добре да си налагат ограничения, сдържаност. В понеделник мнозина искат помощ от вас, във вторник започвате да се взирате във всеки детайл, в сряда сте твърде критични, това уморява... Не подценявайте пречките, можете да ги преборите, но следва да търсите и да се опирате на дисциплинирано съдействие от близки.Периодът е по-благоприятен да почивате и да се занимавате с рутинни дела, а не да гоните амбициозни планове и доходи. Група Телци имат куп идеи, да не забравят предпазливостта при реализацията. Ако се мъчите да стабилизирате лични неща, дръжте на мнението си, без да го налагате на избраника си, други близки. В понеделник ще ви радва хармония във връзките, във вторник – добър бизнес шанс, но трябва да се подсигурите финансово и юридически. В сряда и четвъртък разногласията са повече, в петък си дайте отдих, грижете се за бита.Вие също чувствате прилив на енергия през уикенда, настроени сте за битки и преуспяване. Близнаците да не бързат толкова, в понеделник и вторник ще се окаже, че не са дооценили някои обстоятелства и трябва да искат съдействие, трудностите са доста. Сряда ви тегли да покажете независимост, дали няма да допуснете грешки от самонадеяност? И да не са големи, пилеят сили и време за оправяне на пропуските. В четвъртък обаче личи и друго, трудът ви ще бъде оценен, идеите ще намерят подкрепа, в екипите подчертавайте прагматизма си.Това 7-дневие ви подтиква да укрепвате делови и лични връзки, от понеделник се връщате към стари уговорки и планове за изява. Раците да бъдат тактични, някои гонят високи резултати и са склонни да се налагат на околните. Е, сега припряността не ви е от полза дори ако ви притискат куп финансови проблеми. Във вторник не се впускайте в самостоятелни изяви, сряда и четвъртък ще ви покажат, че в екип действате много ефективно. Има риск и да се нагърбите с повече работа, но амбициозните ви цели си струват. С обвързване не бързайте.В събота и неделя отделяте много време за общуване с близки, ако споделите проблемите си, ще получите нужната подкрепа. Група Лъвове се безпокоят за личния си бюджет, до петък ще се убедят, че с парите нещата са под контрол. От понеделник няма да мислите често за отдих, стремите се колкото се може по-убедително да се представяте в деловата сфера. Не пренебрегвайте грижата за тонуса си, вторник открива шансове за екипни изяви. От начало не всичко ви е ясно, възникват пречки, успехът ще е двояк –  и в работа, и за приятелства.Започващият период ви подтиква да укрепвате връзките с околните. Девите намират повече време за обичаните си хора, допълват се с тях и решават най-тежки делови или битови проблеми. В понеделник се пазете от спорове, във вторник бъдете по-отзивчиви за услуги, в петък да помагате ще се окаже по-трудно. В деловата сфера се изисква голямо търпение за реализиране на нови идеи, печеливши са, а и шефовете оценяват приноса ви за сплотяване на екипа. Вие заразявате колеги и партньори с амбициозни идеи, събирате ги и на купон.Предстои трудна седмица, но сте наясно, че упорството ви в работата ще бъде възнаградено. Везните да не бързат с делови задачи, през уикенда внимателно да обмислят всеки детайл в изявата си, в понеделник близки може да поискат още услуги. От вторник ще чувствате умората, а се откриват и други шансове за кариера, печалби. Не проявявайте припряност и не налагайте мнение, даже да е най-правилно, диктатът отблъсква сътрудници. Допуснете ли грешки, дълго ще ви ги навират в очи. Търпение и последователност са гаранция за успех.Тези дни са по-напрегнати, мнозина ще променят предварителните си планове, понеже им се разкриват ненадейни делови шансове. Скорпионите да внимават това да не подклажда спорове с близки, разправиите от уикенда насетне не са уместни. В понеделник привличате услуги, подкрепа, задачите ви наистина са доста. Друг въпрос, че сега трябва да се откажете и от напъните за самоизява, да не правите сметки само за своето обогатяване. Кариерата ви няма да страда от благоразумието и търпението, в четвъртък-петък укрепвате позиции, съюзи. За вас – добър период и за дела, и за отдих, а вероятно мнозина ще съчетават и двете. Стрелците се връщат към проучвани по-отдавна идеи за изява и хубави печалби, ще разширяват кръга на съмишленици и помощници. В понеделник не прибързвайте, а във вторник не подценявайте неяснотите, които възникват в процеса на работа. Сряда може да ви събере на трапези с приятели, и на вас са помагали, и вие помагате, сега обаче имате нужда от по-силна подкрепа. Във флиртове ви върви, но внимавайте с авантюрите да не нараните своите близки.Хубав период за кариера, но колкото и да държите на изява и печалби, няма да загърбите и проблемите на обичаните ви хора. От уикенда доста Козирозите обмислят планове за нови дейности, в понеделник това може да им спечели критики, опоненти. Във вторник ще покажете упоритост и компетентност, а при пропуски ще проявите строгост и към близките си. Напълно оправдано, четвъртък и петък носят високи резултати на екипа, откриват нови шансове, изкачват ви в йерархията. Вие високо оценявате и хармонията в семейството.Тези дни ви подсказват да отделите подобаващо внимание на делови и лични партньорства, дали упорствате еднопосочно, еднакво темпо ли поддържате с другите. Водолеите току прибързват, оглеждат се за нови съюзи и начинания, но понеделник ги изправя пред сериозни трудности, тепърва има да формират екип. От вторник строго изисквате дисциплина, правете го с такт, не е редно да налагате идеи, стил на работа, колкото и да сте далновидни за спънки. Дамите са по-уверени в лични неща, господата имат яд вкъщи, задачите няма да чакат.Можете да си дадете кратък отдих, уикендът позволява да се отдръпнете от делови ангажименти, да си направите равносметка. Ще е положителна, ала Рибите да не се отпускат, сега научават неща, които трябва скоро да вплетат в дела, за да са успешни. Понеделник е уморителен, търсете услуги от приятели, и те ще извлекат полза. От сряда до петък задачите се усложняват, избягвайте да споделяйте притеснения за трудности, а търсете административни решения, също и нова информация. Личните проблеми ще оправите бавно, с обич и такт.", "date": "2019.07.06", "title": "Хороскоп за 6 – 12 юли от Антония Мечкова"}
{"url": "https://offnews.bg/sviat/boris-dzhonsan-shte-e-noviat-premier-na-velikobritania-sochi-dopitvan-706775.html", "text": "Борис Джонсън ще е следващият премиер на Великобритания, твърди в. \"Таймс\", позовавайки се на допитване до партийните членове, които ще гласуват кой да оглави партията на торите, а съответно и страната.160 000 партийни членове ще изпратят по пощата своите бюлетини, в които ще посочат избора си - Борис Джонсън или Джеръми Хънт. Преброяването трябва да стане в идните седмици, а резултатът ще е ясен на 23 юли.Според допитването, 74% от тях ще подкрепят бившия кмет на Лондон, а едва 26% ще гласуват за Хънт, който наследи поста на външен министър от Джонсън.", "date": "2019.07.06", "title": "Борис Джонсън ще е новият премиер на Великобритания, сочи допитване до избирателите"}
{"url": "https://offnews.bg/futbol/tcska-tragva-na-vojna-za-tv-pravata-sezira-uefa-za-domuschiev-706774.html", "text": "Ръководството на вицешампиона ЦСКА е изпратило ултимативно писмо до БФС, с което иска преразглеждане на договора за телевизионните права през новия сезон, съобщава \"Труд\".Причината е четворен конфликт на интереси в контракта на централата с фирмата носител на правата - \"Футбол Про Медия\". По тази причина \"червените\" афишират намерение да сезират и УЕФА.В своето писмо до БФС клубът доказва с данни от Търговския регистър, че Кирил Домусчиев управлява Лудогорец като участник в Първа лига и Купата на България, държи телевизионните и рекламни права на първенството чрез своята фирма \"Футбол Про Медия\", вече е собственик на излъчващата първенството \"Нова Броудкастинг Груп\" и четвърто - член е на изпълнителния комитет на БФС. Договорът за тв правата е подписан на 9 февруари 2015 година и важи за всички сезони до 2021-а.\"Четворният конфликт на интереси води до създаване на монополна позиция на едно лице в сферата на българското футболно първенство\", пише в \"червеното\" писмо. - С цел защитаване на интересите си ЦСКА ще предприеме действия по сезиране на компетентни за тази за тази цел Европейски органи и УЕФА.С оглед на всичко изложено дотук, моля да уважите нашето желание за сключване на договор за предоставяне на телевизионните и рекламните права за футболните срещи, в които участва ЦСКА, с друга телевизия, избрана от нас\".Във въпросното писмо ЦСКА изказва и твърда готовност да поеме задължението да предоставя на договорна основа процент от постъпленията си на БФС и на другите футболни клубове, срещу които ЦСКА участва в мачовете от Първа професионална лига, Купата на България и Суперкупата на България от сезон 2019/2020 г. занапред. \"Червените\" не конкретизират коя телевизия е готова да излъчва мачовете им, но явно вече има предварителни сондажи по темата.От клуба са отказали пред \"Труд\" коментар на писмото, като нито са потвърдили, нито са отрекли, че по въпроса с телевизионните права вече е имало две срещи на най-високо ниво с вечния съперник Левски. Ако това е факт, е възможно за първи път в историята двата най-популярни отбора в България да направят единен фронт в защита на своите икономически интереси.Не е тайна, че мачовете от родното първенство без тяхно участие не генерират финансови приходи. Но новите собственици на клуба от \"Герена\" явно внимателно ще прецизират позицията си и ще претеглят своите интереси.Платените спортни канали на Нова телевизия Диема Спорт изпитваха сериозни затруднения в първата година на съществуването си, когато ЦСКА играеше в Трета лига, и двубоите му се излъчваха по Канал 3.В същото време стана ясно, че bTV Action ще излъчи пряко мача на ЦСКА от първия квалификационен кръг на Лига Европа срещу Титоград във вторник от 20:30 часа.Отборът на ЦСКА за новия сезон ще бъде представен официално днес от 19.00 часа. „Червените” ще изиграят последната си контрола срещу Вихрен Сандански на „Българска армия”. Очаква се всички нови играчи да вземат участие в спаринга.", "date": "2019.07.06", "title": "ЦСКА тръгва на война за тв правата, сезира УЕФА за Домусчиев"}
{"url": "https://offnews.bg/nashite-avtori/evropa-na-regionite-706769.html", "text": "При структурирането на новите европейски институции се случва точно това, за което гласуваха гражданите на Европейския съюз. Онези от тях, които решиха да гласуват, изразиха недоверието си към традиционните европейски политически семейства и отвориха вратата пред националистическите тенденции в Европа, баз да ги подкрепят напълно. Именно затова, както персоналният избор на кандидатите за водещите позиции в Европейския съюз, така и първите работни дни на Европейски парламент са белязани от нова динамика и нарастващо усещане за неопределеност.Стратегията на европейските политически партии за техните водещи кандидати се провали. Тя би имала своята логика, ако бяхме постигнали съгласие за явяване на изборите с общи веропейски листи. Тогава водачът на листата на ЕНП, на ПЕС или на АЛДЕ щяха да имат всички основания да бъдат определени персонално като кандидати за ключовите позиции. Липсата на ясно изразено мнозинство, независимо от победата на ЕНП, не осигури на нито един от водещите кандидати шанс да попадне сред избраните и назначени водачи на променящия се Европейски съюз.Още в хода на предизборната кампания стана ясно, че вървим към структура на политическото представителство в Европейския парламент, която ще предопредели по-трудно постигане на съгласие, ситуативни мнозинства и по-висока степен на несигурност. Няма съмнение, че законодателният процес ще се забави, но това може би не е толкова лоша новина. Сегашните политически реалности са резултат от очерталата се през последните години тенденция на свръх-регулация. Това олевяване на Европейския съюз доведе до криза на подкрепата за социалистите и в същото време – до все по-масова съпротива срещу представата за Европа като „Брюксел”.Предстои да бъде изработен нов баланс по отношение на влиянието на традиционните и новите политически групи, от една страна, и националните интереси на отделните страни – от друга. Изборът на Европейския съвет дава всички основания да смятаме, че относителната тежест на националните интереси нараства за сметка на традиционните механизми на европейската политика. В същото време, тази променена геометрия на политическите отношения определи и профила на кандидатите, които получиха подкрепа, както и беляза края на едно цяло поколение европейски политици. Нито една от избраните до момента политически фигури няма кариера само в европейските институции. По-голямата част от тях са изградили своя политически профил в националната политика.Европейският съвет постигна съгласие за петте ключови поста около кандидатури на Франция, Германия, Белгия, Италия и Испания. Дизайнът на това съгласие бе проектиран върху новата степен на задълбочена интеграция между Френската република и Федералната република Германия, определена чрез Договора от Аахен. Това доведе до разпределение не само на позиции, но и на влияние върху европейския политически процес. Очевидният извод е в това, че постигането на резултат зависи от степента на координация между различни групи от интереси. Макар и доминиращи европейските институции, Франция и Германия нямаше да успеят да определят приемливи за тях кандидати, ако не бяха изградили и мобилизирали нов модел на задълбочено сътрудничество.В същата степен, страните от Централна и Източна Европа не постигнаха съществен резултат заради липсата на добра координация. Тя би трябвало да бъде факт преди изборите и нямаше никаква възможност тя да бъде изработена в дните на активни преговори в рамките на Европейския съвет. Нашите страни продължават да се стремят към самостоятелно участие и пренебрегват възможностите, които им предоставят механизмите на многопосочната дипломация. Докато това е така, сред лидерските позиции на Европа няма да има място за нашите кандидати.В новата политическа динамика, която зададоха резултатите от изборите за Европейския парламент, определящо значение ще имат добре организирани малцинства, а не трудно постигани и нетрайни мнозинства. Това е среда, която може да се окаже благоприятна за България. Ако успеем да постигнем необходимата степен на съгласие относно приоритетите на развитието ни, бихме могли да маневрираме много по-успешно, следвайки динамичните мнозинства и търсейки активно съюзници за нашите интереси. Най-добри резултати в тези условия ще постигат онези страни и групи от интереси, които успяват да лансират идеи, да търсят съюзници и да се присъединяват към ситуативни мнозинства. Това е политически дрейф, в който България би могла да „плува” по-бързо, ако е определила достатъчно ясно посоката на развитието си.Профилът на новата Европейска комисия под ръководството на Урсула фон дер Лайен ще се различава съществено от Комисията Юнкер. Това ще бъде Комисията, която ще трябва да организира и проведе изключително трудните дебати по приемането на нов Договор на Европейския съюз. Това е неизбежно, ако искаме да продължим напред. Договорът от Лисабон вече не е достатъчен, за да сме сигурни в това, че Европейският съюз ще продължи да бъде световен лидер в защитата на правата на човека, гарантирането на мира и благосъстоянието на своите граждани. Имаме нужда от обща европейска миграционна политика, обща енергийна политика и политика на сигурност и външни работи. Без тези три нови стълба, Европейският съюз ще продължи да бъде уязвим пред своите опоненти и противници.Между спекулативната представа за „Европа на отечествата” и федерална Европа, днес европейските граждани са изправени пред поне три перспективи, които се очертаха ясно по време на първите тежки преговори на Европейския съвет. Първата от тях беше артикулирана от представители в новия състав на Европейския парламент. Според тях, именно Парламентът е изразител на демократичния характер на Европейския съюз. Те се опитаха да блокират решенията на Европейския съвет, пледирайки за своята демократична легитимност.Втората тенденция бе очертана от членовете на самия Европейски съвет. След като обществените очаквания са за засилване на ролята на националните държави, то именно Съветът е институцията, която би трябвало да приодбие по-голяма тежест в европейската политика. Постигането на съгласие между държавните ръководители би трябвало да има превес над силно фрагментираното представителство в Парламента.Третата переспектива продължава да се задава от европейската политическа и административна традиция. Действащата Комисия Юнкер и действащият Председател на Европейския съвет Туск, се оказаха съществен фактор в предаването на властта. Това е така и по отношение на европейската администрация, която винаги е играла ролята на своеобразна „котва”, както по отношиние на прекалено амбициозните планове за промяна, така и на тенденциите към вътрешно противопоставяне и деградация на европейските институции.В крайна сметка, изглежда че между „Европа на отечествата” и „федерална Европа”, онова което ще получат евроейските граждани може да се окаже „Европа на регионите”. В условията на „плаващи мнозинства”, интензивен процес на преговори и трудно постигане на широко съгласие, Комитетът на регионите ще увеличи своята тежест. Добре структурираните и прагматично ориентирани интереси на местните и регионални власти могат да поемат инициативата и да започнат още по-отчетливо да формират европейския политически дневен ред. Това също би било добре за България, ако успеем да постигнем съгласие помежду си за това, че огромна част от потенциала за развитие на страната ни е видим и подлежи на мобилизация на местно и регионално равнище.Европа на регионите, а не на геополитическите блокове, може да бъде адекватният отговор на колебанията и неудовлетвореността на европейските граждани. Това може да бъде и шансът на България за промяна на траекторията на развитие и постигането на съгласие при формирането на следващото поколение български граждани.", "date": "2019.07.06", "title": "Европа на регионите"}
{"url": "https://offnews.bg/futbol/simeon-slavchev-otkazal-na-botev-pd-706772.html", "text": "Националът Симеон Славчев е отказал да подсили Ботев (Пловдив). \"Жълто-черните\" са сондирали вариант, при който могат да върнат бившия халф на Литекс, Спортинг (Лисабон), Болтън, Аполон (Лимасол) и Лехия (Гданск) в България.Славчев обаче е обяснил, че предпочита да си остане в настоящия клуб - азербайджанския Карабах и да играе с него в квалификационните кръгове на Шампионската лига, твърди \"Меридиан Мач\".През миналия сезон Карабах участва в груповата фаза на Лига Европа и мереше сили с тимове като Арсенал, Спортинг и Ворскла (Полтава), като тимът си размени по една победа с украинците.Славчев със сигурност получава и доста по-висока заплата в Азербайджан, а от Ботев са виждали в негово лице идеален вариант за заместник на напускащия Васил Шопов.В крайна сметка \"канарчетата\" вероятно няма да привличат повече нови футболисти, освен ако пазарът не им поднесе интересна възможност.В момента новите в Ботев са вратарите Георги Аргилашки и Янко Георгиев, холандците Родни Клустер и Филип ван Арнем и бразилският нападател Тайлон, който през миналия сезон спечели голмайсторския приз в първенството на Малта.", "date": "2019.07.06", "title": "Симеон Славчев отказал на Ботев Пд"}
