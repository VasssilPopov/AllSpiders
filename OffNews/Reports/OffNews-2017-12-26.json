{"url": "https://offnews.bg/obshtestvo/pochina-kostadin-chakarov-posledniat-savetnik-na-todor-zhivkov-671861.html", "text": "Тази нощ внезапно е починал Костадин Чакъров – член на Политическото бюро на СКБ и председател на Съюза на комунистите в България до 2013 година, съобщи настоящият председател на организацията Павел Иванов. Коста почина едва навършил 70 години! Отиде си човекът, отдал цялото си сърце и мисъл на България, на Българската комунистическа партия, на Съюза на комунистите в България! След него остава делото му, което за нас ще бъде пример. Нека бъде светъл споменът за нашия приятел, другар и съратник! Вечна слава, благодарност и поклон пред паметта за другаря Костадин Чакъров!, се казва още в съобщението. Костадин Чакъров е последният политически съветник (политически помощник според партийното наименование на длъжността, съществуващо до 1989 г.) на Тодор Живков , а преди 1981 г. и на Людмила Живкова. Роден е през 1947 г. в Пловдив. Висшето си образование получава в Юридическия факултет на Софийския университет. Работи последователно като първи секретар на ДКМС в Пловдив, съветник в апарата на Държавния съвет на Народна република България, заместник-завеждащ икономическия отдел на ЦК на БКП.", "date": "2017.12.26", "title": "Почина Костадин Чакъров, последният съветник на Тодор Живков"}
{"url": "https://offnews.bg/tenis/stanaha-iasni-uchastnitcite-na-sofia-oupan-671865.html", "text": "Най-добрият ни тенисист Григор Димитров явно няма да срещне сериозна конкуренция на турнира от АТР 250 \"София Оупън\", който ще се проведе от 4 до 11 февруари.Шампионът от миналата година е единственият тенисист от топ 10, който ще участва, стана ясно след изтичането на крайния срок за заявки. Освен безспорния фаворит за трофея, който спечели в предишното издание, и световен №3 Григор Димитров в българската столица ще играят само още трима тенисисти от топ 30.Това са №25 в света Жил Мюлер (Люксембург), спечелил две титли през 2017 г. Пристига и №28 в света Адриан Манарино (Франция), който игра финал на турнира от сериите АТП 500 в Токио.В България би трябвало да дойде и Филип Колшрайбер (Германия). Заемащият 29-ото място в ранглистата в момента германец има общо 8 титли в кариерата си.В „София Оупън“ ще участва и сензацията на турнира „Мастърс 1000“ в Париж през ноември Филип Крайнович, както и Виктор Троицки (Сърбия). В България ще играе и полуфиналистът от „Мастърс 1000“ в Канада през 2017 г. Робин Хаасе, както и стигалият до №18 в ранглистата Андреас Сепи (Италия).Участието си турнира заявиха още Денис Истомин (Узбекистан), Жоао Соуса (Португалия), Йен-Хсун Лу (Тайван), Евгени Донской (Русия), Михаил Кукушкин (Казахстан), Матю Ебдън (Австралия), Раду Албот (Молдова), Ласло Джере (Сърбия), Максимилиан Мартерер (Германия), Лукаш Лацко (Словакия), Мариус Копил (Румъния).", "date": "2017.12.26", "title": "Станаха ясни участниците на 'София Оупън'"}
{"url": "https://offnews.bg/futbol/niki-mihajlov-iskam-bebe-i-tatko-da-ostane-prezident-na-bfs-671867.html", "text": "Синът на президента на БФС Борислав Михайлов и трето поколение вратар Ники Михайлов си пожела да стане татко през 2018 година. Той стори това в студиото на Спортал, където гостува между презниците.“Аз съм реален човек и не се изхвърлям в пожеланията си. Пожелавам си през 2018 година всички мои близки и семейството ми да са здрави. Да започна да играя максимално бързо в кипърския Омония и да си върна мястото в националния отбор на България. Баща ми да остане президент на БФС и да имам бебе\", заяви Михайлов.За него е известно, че има връзка с плеймейтката Николета Лозанова, към която явно е отправено посланието, че може отново да стане майка, след като роди от Валери Божинов.\r\n\r\nКолкото до президентството на баща му - то минава през избори, насрочени за февруари, като до този момент единствен друг кандидат за поста е легендарния нападател Любослав Пенев.\"Баща ми е направил много за българския футбол. Той е уверен, че ще спечели изборния конгрес на БФС. Познавам Любо Пенев, неговото решение за мен е странно. Аз го уважавам като треньор и човек, но не и като ръководител. Според мен силата му е в треньорството, а аз съм уверен в победата на настоящия президент\", заяви още Михайлов.", "date": "2017.12.26", "title": "Ники Михайлов: Искам бебе и татко да остане президент на БФС!"}
{"url": "https://offnews.bg/politika/ninova-shte-pomolia-elena-joncheva-da-napravi-film-za-zaginalite-vojn-671864.html", "text": "Утре се навършват 14 години от смъртта на наши военни в Ирак. Срещнахме се с близки на загиналите. Тези хора се чувстват забравени, чувстват, че децата им са забравени. И за тях, и за нас загиналите наши момчета са герои.Това заяви лидерът на БСП Корнелия Нинова след среща с близките на българските военнослужещи, загинали в Ирак. На срещата присъстваха и зам.-председателите на ПГ на „БСП за България” Жельо Бойчев, Георги Свиленски, Весела Лечева както и народният представител от левицата Петър Витанов, които изразиха своята подкрепа за близките на загиналите бойци. „Срещнахме се с близките на загиналите, за да им засвидетелстваме уважение, че обществото няма да ги забрави. Поехме ангажимент да преиздадем книгата „Обречени на дълга”, в която се описват биографиите на загиналите”, посочи лидерът на БСП.  Ще направим и една паметна плоча с имената им, като всичко подчиняваме на едно човешко уважение към загиналите и към техните близки, които се чувстват забравени”, заяви председателят на БСП Корнелия Нинова. Тя обясни, че е предвидено паметната плоча да бъде изградена в София, за да може военните, които заминават на мисии, да поставят цветя и изразят своето уважение към колегите си.„Ангажираме се с това да направим и документален филм за загиналите”, каза също председателят на БСП. Тя уточни, че ще помоли говорителя на партията, журналиста Елена Йончева, да го направи. Иванка Петрова: Никой не е предприел по-сериозни мерки, за да се направи нужната поправка в кодексаНикой не е предприел по-сериозни мерки, за да се направи нужната поправка в кодекса. Това което искаме е да се изравнят правата ни като на родителите на загиналите в казармата. Вече десет години се борим за това. Надявам се от тук нататък да има резултат,  каза след срещата майката на загиналия Антон Петров Иванка Петрова. „Искаме все пак да усещаш, че държавата стои до теб, че не са забравени. Ние сме хора възраст, децата ни ги няма”, допълни тя.Надежда Саръева: Нека всеки, който минава покрай паметника, да отдаде почит на загиналите„Заслужаваме един голям хубав паметник за загиналите. Когато минава всеки един народен представител или офицер, тръгващ за мисия, да се поклони, да даде своята клетва и тогава да тръгва за мисия. Всеки един трябва да го усети със сърцето си”. Това бяха думите на Надежда Саръева, майка на загиналия Николай Саръев. ", "date": "2017.12.26", "title": "Нинова: Ще помоля Елена Йончева да направи филм за загиналите войници в Ирак"}
{"url": "https://offnews.bg/obshtestvo/grazhdani-spriaha-razrushavaneto-na-sgrada-pametnik-na-kulturata-na-671874.html", "text": "Граждани сигнализираха в министерство на културата, че се разрушава сграда – паметник на културата, която се намира на ъгъла на ул. „Георги Бенковски“ и бул. „Княз Ал. Дондуков“ в столицата. Това съобщиха от пресцентъра на министерството във вторник вечерта.Инспекторатът за опазване на културното наследство към МК е спрял разрушаването \"до изясняване на случая\", уточняват още от ведомството.По-рано днес потребители в социалните мрежи алармираха, че работници с багер разрушават двуетажната къща, някога собственост на генерал Рачо Петров.От Столична община са издали заповед за премахване на сградата - заради опасност от срутване.По информация на БНТ 2, наследниците на къщата искат да я реставрират, но не могат, защото имат спор с пловдивска фирма за част от сградата. Сградата е без прозорци и врати.", "date": "2017.12.26", "title": "Граждани спряха разрушаването на сграда - паметник на културата на бул. 'Дондуков'"}
{"url": "https://offnews.bg/politika/karadaja-pokani-podvedenite-i-izlaganite-da-se-zavarnat-v-dps-671870.html", "text": "България има нужда до българското знаме да се вее и знамето на ДПС. И ако днес сме пред паметника на Тюркян, това е защото Тюркян е символ на стотиците жертви, които ни обединиха. Това заяви председателят на ДПС Мустафа Карадайъ в село Могиляне - пред паметника \"Тюркян чешма\".Днес ДПС почете паметта на жертвите по време на мирните протести срещу т. нар. възродителен процес в кирковското село Могиляне и в Момчилград.Бих искал също да се поклоня и на нашите герои - политически репресираните. Дълбок поклон! Нося ви поздрави от почетния председател на ДПС д-р Ахмед Доган, заяви Карадайъ.Първата демократична партия, която се регистрира 89-та година, се казва Движение за права и свободи. 27 години проповядваме мир, толерантност и демокрация. 27 години искаме да има мир и стабилност, да има просперитет, да има сигурност за нас, за нашите деца, за нашите поколения, каза още председателят на ДПС.Подведени, излъгани, врагове и предателиКарадайъ поздрави всички, уважили събитието и заяви, че тази година на площада има пет пъти повече хора от миналата година - това е \"знак за необходимостта от обединение\".Защото днес са на власт онези, които бият нашите майки на границата. Днес са на власт онези, които в центъра на София палят молитвени килимчета по време на петъчна молитва. Днес са на власт онези, които излизат с призиви за прекрояване на границите. А прокуратурата се прави, че не вижда и не разбира какви престъпления се извършват. Това минира бъдещето на нашата Родина. Тези националисти и фашисти говорят, че ще ни смачкат. Ние призовахме институциите в България – президент, премиер, председател на НС, да вземат отношение, но няма резултат. Но идват тук, застават пред вас и казват, че са за европейско развитие на България. Това е лицемерие и наглост, заяви председателят на ДПС. Според него, именно заради това \"днес България има нужда от обединено и силно ДПС\".Карадайъ е категоричен, че \"всеки, който работи против това обединение, не е наш опонент - той е наш враг. А ако е един от нас, той е предател.\"И затова ние оценяваме нуждата на политическото време и тази оценка получаваме от този площад. И призивът ми е към всички онези, които са били подведени и излъгани, тези, които имат честни сърца и души, и пред себе си могат да кажат: „Да, аз сгреших”, те ще намерят правилния път и те имат място под знамето на ДПС, обяви Мустафа Карадайъ.Само че тези - лицемерните, тези, които имат заден план, тези, на които душите не са чисти, тези, които за лична сметка, изгода и позиция искат да лицемерничат - техните души нямат да намерят правилния път и няма да си намерят мястото, каза още председателят на ДПС.\"Тази политика на ДПС е за Нобелова награда\"Ако трябва да определим политик на годината, то това е всеки един избирател на Движението за права и свободи, който отстоява демокрацията, правата и свободите, мира, стабилността, толерантността в нашата Родина, заяви Карадайъ.Имахме и много активна международна дейност. Тази политика на ДПС е за Нобелова награда, защото Българският етнически модел е признат модел в Европа и света. Направихме и балканска конференция за интегрирането на Балканите в ЕС. Основата на тази интеграция може да бъде единствено и само Българският етнически модел, чийто автор и идеолог е философът д-р Ахмед Доган. Ние ще продължаваме нашата политика в тази посока. В Европа получихме голямо признание - Илхан Кючюк с таен вот беше преизбран с най-много гласове за зам.председател на партията АЛДЕ. Това е голямо признание за всеки един от този площад, това е мястото на ДПС, каза Мустафа Карадайъ.Предстои ни европредседателство. Ние имаме голяма отговорност за европредседателството в България, но за нас е още по-ценна и демокрацията в нашата Родина. Ние ще дадем нашия принос, но ние няма да отстъпим от нашите ценности, добави той пред събралото се множество. Карадайъ е категоричен, че ДПС ще подкрепи вота на недоверие срещу кабинета \"Борисов\".Бившият главен мюфтия Фикри Сали прочете молитва в памет на жертвите, ръководството на ДПС поднесе венци и цветя на гробовете на жертвите на тоталитарния режим и пред паметника \"Тюркян чешма\".Пресцентърът на ДПС съобщава, че днес на възпоменателния митинг са присъствали още: главният секретар на Народно-републиканската партия в Турция Кямил Окяй Съндър, депутатите от Народно-републиканската партия Мухарем Индже и Ердин Бирджан, основателят на \"Ийи парти\" в Турция Йозкан Пехливаноглу, кметовете на Одрин-Реджеб Гюркан и Силиври-Йозджан Ъшъклар, представители на изселническите организации от Измир, Истанбул, Одрин и Бурса, представителите на ДПС в Турция: Фахри Ватансевер-Истанбул, Танер Чауш-Бурса, Исмаил Ватансевер-Измир, Лютви Йозгюр-Мармара, Гюнер Четин-Тракия, репресирани по време на тоталитарния режим, кметове от Гърция, областни председстели, кметове, общински председатели на ДПС и членове и симпатизанти на ДПС в областта и страната.", "date": "2017.12.26", "title": "Карадайъ покани 'подведените и излъганите' да се завърнат в ДПС"}
{"url": "https://offnews.bg/sviat/makedonskiat-prezident-ne-mozhe-vsichki-da-sa-dovolni-ot-kompromisite-671871.html", "text": "Като съседи България и Македония са естествено ориентирани към взаимно сътрудничество, заяви днес македонският президент Георге Иванов в годишната си реч в Собранието.Говорейки за Договора за приятелство, добросъседство и сътрудничество, Иванов каза, че той е резултат от компромиси, които не могат да задоволят всекиго.\"За да изпълни целта, този договор трябва да се разглежда от аспекта на бъдещето, а не на миналото. Това е договор за обща история на двете държави и техните народи и се отнася за периода от признаването на Република Македония от страна на Република България, тоест от 1992 г.\", каза Иванов.Той призова двете правителства да допринесат за изпълнението на целта на договора.Държавният глава на Македония каза, че този документ е създал благоприятна атмосфера за сътрудничество и между църквите на двете страни.Иванов изтъкна, че макар да е вярващ, той е президент на секуларна държава и не се меси в църковните дела, но очаква Македонската православна църква да намери своето равноправно място в православния свят.", "date": "2017.12.26", "title": "Македонският президент: Не може всички да са доволни от компромисите за договора с България"}
{"url": "https://offnews.bg/offtopic/dete-poluchilo-telefon-za-koleda-%c2%a0se-obadi-19-pati-na-politciata-671875.html", "text": "Шестгодишно момиченце, на което за Коледа му подарили мобилен телефон, се обади 19 пъти на полицията.Детето от германското градче Зулцбах (провинция Саарланд) решило веднага да изпробва новия подарък и набрало единствения номер, който знаело наизуст - на полицията. И така - 19 пъти за един ден, предаде ДПА.Служителите на реда, като чули детско гласче, решили, че става дума за спешен случай, проследили обаждането и стигнали до майката на детето, на чието име е регистриран телефонът.Макар че фалшивите обаждания до полицията могат да доведат до повдигане на обвинения по наказателния кодекс, в случая полицаите само посъветвали родителите да научат детето как правилно да използва телефона. ", "date": "2017.12.26", "title": "Дете, получило телефон за Коледа, се обади 19 пъти на полицията"}
{"url": "https://offnews.bg/112/12-semejstva-ostanaha-bez-dom-sled-pozhar-v-bojchinovtci-671873.html", "text": "Стар жилищен блок в Бойчиновци се е подпалил на Бъдни вечер, съобщават от областната дирекция на МВР в Монтана.Кооперацията се намира в квартал \"Огоста\" и е строена през 1946 година.Огънят пламнал от третия етаж, където живее самотна 82-годишна жена.Съседи забелязали пушек и влезли при жената. Тя е изведена невредима, но покривът е изгорял и се е срутил.Пристигналите огнеборци използвали 25 цистерни с вода, за да загасят пламъците.Водата е унищожила имуществото и в останалите жилища.В момента 12 семейства не могат да се върнат в тях.Общината е открила - който желае, може да помогне на семействата, пострадали от пожара.", "date": "2017.12.26", "title": "12 семейства останаха без дом след пожар в Бойчиновци"}
{"url": "https://offnews.bg/sviat/es-osporva-reshenieto-na-ruskite-vlasti-da-ne-dopusnat-navalni-do-prez-671866.html", "text": "Решението на Централната избирателна комисия в Русия да не допусне Алексей Навални до участие в изборите за президент догодина хвърля сянка върху политическия плурализъм в страната и поражда съмнения за демократичността на избора. Това се посочва в изявление на говорител на Европейската служба за външна дейност.Европейският съд по правата на човека е отчел, че Навални не е имал достъп до независимо и честно правосъдие. Обвинения на политическа основа не бива да бъдат използвани срещу участие в политиката. Очакваме руските власти да осигурят равни условия, включително по отношение на президентските избори догодина, пише още в изявлението.ЕС изразява очакването представители на Организацията за сигурност и сътрудничество в Европа да бъдат поканени за наблюдатели на предстоящите избори за президент на Руската федерация.Посочва се, че ЕС ще оцени резултата от изборите на основата на заключенията на наблюдателите, както постъпва обичайно.Руската ЦИК обяви вчера, че не допуска Навални до участие в президентските избори, защото е осъждан - срещу него е издадена условна присъда за злоупотреба с държавни средства.Неучастието на Алексей Навални в руските президентски избори през март догодина няма да се отрази на тяхната легитимност. Това заяви пред журналисти в Москва днес говорителят на руския президент Дмитрий Песков, който коментира отказа на руската ЦИК да регистрира Навални.Същевременно Песков каза, че руските власти трябва внимателно да проучат въпроса дали призивите на Навални за бойкот на изборите не нарушават законите.Асошиейтед прес припомня, че миналата година властите блокираха достъпа до няколко уебсайта, призоваващи за бойкот на изборите.", "date": "2017.12.26", "title": "ЕС оспорва решението на руските власти да не допуснат Навални до президентския вот"}
{"url": "https://offnews.bg/112/verizhna-katastrofa-na-hemus-ogromno-zadrastvane-na-magistralata-671847.html", "text": "Верижна катастрофа блокира магистрала Хемус, километрично задръстване има в района, съобщи читател на OFFNews от мястото на инцидента. Полиция отбива движението, обходният маршрут е по стария път през Елешница, Саранци и Горно Камарци. Вероятната причина за сблъсъка е несъобразена скорост и неправилно изпреварване. Няма пострадали при инцидента. Една жена е откарана в „Пирогов” за прегледи, но по-късно е освободена. ", "date": "2017.12.26", "title": "Верижна катастрофа на Хемус, огромно задръстване на магистралата"}
{"url": "https://offnews.bg/obshtestvo/koli-zadrastiha-vitosha-tapa-na-patia-za-aleko-671863.html", "text": "Десетки коли са блокирани на Витоша, заради паркираните от двете страни на пътя за хижа Алеко автомобили, задръстването е голямо, съобщи бТВ. Любителите на планината използваха почивния слънчев ден, за да отидат на Витоша, но много от тях атакуваха чистия въздух с автомобилите си.В резултата транспортният хаос е налице, колите пъплят и в двете посоки.Организация на движението в планината няма. От 23 декември маршрутите на автобусни линии № 122 и 123 се възстановяват до лифтова станция Симеоново, съобщи ЦГМ преди почивните дни. Крайната и начална спирка са разположена пред лифтовата станция. Кабинков лифт \"Симеоново - х.Алеко\" официално е открит на 4 април 1983г. Това е най-дългата пътническа въжена линия в България с дължина 6270м и има капацитет за 1200 души на час. Въжената линия е с 6-местни кабинки, свързваща квартал Симеоново на София с хижа \"Алеко\" на Витоша. Лифтът е с две междинни станции. ", "date": "2017.12.26", "title": "Коли задръстиха Витоша, тапа на пътя за Алеко"}
{"url": "https://offnews.bg/nashite-avtori/bavno-razkaz-ot-diana-markova-671869.html", "text": "Казвам се Петя. Работя тук от пет години. Никога не съм си представяла, че ще се задържа толкова дълго време на едно работно място. Всяка сутрин пристигам петнайсет минути по-рано, за да пия от кафето в офиса. Точно в девет си правя второ и се крия да пуша в тоалетната, въпреки че още никой не е дошъл. В десет и половина пия трето, за сметка на шефа е все пак. До края на деня съм изпила общо шестнайсет кафета и два аспирина против главоболие. Най-добре се чувствам на шестото кафе, а след него просто не мога да спра. Обичам в устата ми да полепва вкуса на работното ежедневие.Бавна и мудна съм – така ме определят колегите. Има дни, в които наистина едва се влача по коридорите. Нямам воля дори да проверя профилите си в социалните мрежи, а какво остава за статуси като „спи ми се!”... Нося дънки и размъкнати пуловери. Не слагам грим. Не се усмихвам без повод, защото това много изморява.След мен в офиса пристига колегата Дончо. Тази сутрин обаче нещо се бави. Започвам да се изнервям. Исках да продължим дискусията си за социалната политика на страната. Все не можем да се разберем на тази тема.- Защо толкова настояваш за тези шизофреници, бе Петя! – беше изкрещял в ухото ми Дончо. – Аз в блока имам един, дето чупи стъкла и се разхожда гол, и внесох подписка в съда...- Дончо, - започнах делово, докато наум го кълнях, ако може да си счупи нещо. – Не можеш да зачеркнеш хилядите шизофреници, които мизерстват по улиците или в домовете си без отопление! Най-малкото защото и аз съм шизофреничка!Последното може би не трябваше да го споделям. Сега си давам сметка – докато пия кафето си в очакване Дончо да се появи. Но вчера, когато му казах това, той просто отбеляза, че според него би било добре шефът да знае, че съм шизофреничка. След това си седна на стола, с гръб към мен и повече не ми продума.Междувременно усилих парното до дупка. Пийвах си от кафето, разсъждавах за пенсии и помощи и очаквах нещо да се случи.На вратата се позвъни. Станах от стола и бавно се запридвижвах към входа. През това време звънецът иззвъня още три пъти, все по-нервно.- Добър ден – каза съвсем тихо някакъв младеж. – Организацията за борба със счупените нокти ли сте?- Да – отговорих.- Аз съм... – изобщо не чух името му. – Днес ще замествам Дончо. Счупил си е китката на дясната ръка.- Но как така? – изненадах се аз. – Нима това, че го прокълнах е подействало?- Моля? – сбърчи лицето си младежът и понечи да влезе. – Спънал се е в килима у тях.Предложих на новия кафе. Направих и за мен, разбира се. Той седна на мястото на Дончо, включи компютъра и започна яростно да щрака по клавишите. От челото му захвърчаха едри капки пот.Няколко пъти се опитах да го заговоря, но той беше толкова улисан в работата си, че изобщо не ме чу. Реших да се заема с нещо по-ползотворно, затова отворих указателя с производители на лак за нокти и го заразглеждах.- И така, той затвори вратата… - промърмори новият, - …оставяйки я с празен поглед…- Моля? – изумих се аз.- Да, това е хубав финал – каза той и сключи длани, за да изпука кокалчетата си.- Финал на какво? – недоумявах.- А, нищо… Ъм… Аз… пиша роман.- Уау! Чудесно? Много ли е дълъг? – попитах го.- А, не… Но знаеш ли… темата е много наболяла… Мисля, че ще има голям социален отзвук!- Прекрасно! – възкликнах. – За шизофрениците, нали?- Всъщност не. Не. За пазара на средства за борба със счупените нокти е. И за техните производители.Тогава усетих едно тънко пробождане отляво. Веднага разбрах, че започвам да се влюбвам в новия. Представих си нашата сватба – голяма, пищна, на нея ще свири лично Горан Брегович. И тихо измяуках от удоволствие.- А това, че си шизофреничка – каза новият ми възлюбен, - е покъртително. Не бих искал да оставам дори и миг в една стая с теб, но някой трябва да замества Дончо, който се е спънал в килима и си е счупил…Тряс! Прас! Той не ме обича, жално заключи сърцето ми. Замествам-Дончо-килим-счупил... Шизофреничка! Какво друго да направя, освен да се втурна към кухнята за още кафе?! Но аз съм мудна и не мога да се втурна. Затова баааавно ставам от стола и се запъъъътвааам натам. А после – мисля си, - ще подготвя детайлите за една хубава, сочна, многозначителна молба за напускане. И ще събера вещите от бюрото си, както правят по филмите.А навън е много, много студено. Стоманен студ, който ме кара да се зъбя. Нужно ми е кафе, мисля си. И оставям шала си до кофата за боклук. Надявам се някой беден и болен човек, който има нужда от топлина, да намери моя шал. И баааавно се запътвам към кафенето.", "date": "2017.12.26", "title": "Бавно: разказ от Диана Маркова"}
{"url": "https://offnews.bg/obshtestvo/spirat-kamionite-utre-dve-lenti-prez-vladaia-za-goliamoto-pribirane-671852.html", "text": "Движението на камиони над 12 тона е забранено утре по магистралите и най-натоварените пътища от 14 до 20 часа, съобщи АПИ. Очаква се засилен трафик в последния от почивните дни заради голямото прибиране. Забраната не важи за автомобили, превозващи бързоразвалящи се хранителни продукти и товари на температурен режим, живи животни и опасни товари. През Владая от 10.00 ч. до 20.00 ч. ще има две ленти за прибиращите се към София.Целта е повишаване на безопасността при пътуване и увеличаване на пропускателната способност на инфраструктурата в края на почивните дни за Коледа. Шофьорите трябва да тръгват на път с автомобили, подготвени за зимни условия, да карат внимателно и със съобразена скорост, да не предприемат резки маневри и да спазват въведените ограничения, пътната сигнализация и указанията на \"Пътна полиция\", съветват от АПИ. ", "date": "2017.12.26", "title": "Спират камионите утре, две ленти през Владая за голямото прибиране"}
{"url": "https://offnews.bg/politika/dal-kakvo-se-promeni-v-dps-ta-politicheskite-inzheneri-se-vturnaha-d-671853.html", "text": "Какво толкова съществено се е променило в ДПС, че политическите инженери се втурнаха да „обединяват“. Това коментира създателят и зам.-председател на Народна Партия „Свобода и Достойнство“ (НПСД) Касим Дал на страницата си във фейсбук. Поводът са думите на почетния председател Ахмед Доган на новогодишното парти в сараите: Може би тук му е мястото да се отбележи, че \"външният натиск\" се преобразува в усилия за помирение и обединение на всички, които са се отцепили от ДПС. Ние винаги сме били добронамерени, но и принципни. Факт е, че не сме се скарали с никого. Всеки, който реално се разкайва-да заповяда. Но ДПС си има Устав, който регламентира подобни ситуации. Външното акуширане на аналогични процеси на разделяне и обединяване не е здравословно за нашите избиратели, обяви Доган.Всички политически партии в България, чиито членове се явяват етнически турци, да се обединят“, призова на 24 декември почетният председател на Конфедерацията на балканските и румелийски турци Турхан Генчоглу по време на конгреса на най-влиятелната изселническа организация „Балгьоч“. Зам.-председателят на ДОСТ Мехмед Ходжа отговори, че обединение може да има само под шапката на ДОСТ.Текстът на Касим Дал сега: С оглед на спекулациите от последните дни за някакви обединения и тем подобни заявявам следното:С декларация от 02.12.2017 г. Националния координационен съвет на НПСД препотвърди, посоката на развитие на партията, и заяви ясно, че ние няма да предадем тези над 120 000 души които дадоха гласа си вярвайки, че имаме ясна цел и знаем как да я постигнем. Ние продължаваме напред и като самостоятелен политически субект, ще търсим възможност за реално политическо присъствие на малцинствата в българския политически живот. Нашата позиция е ясна още от учредяването на НПСД и ние не сме упълномощавали никой да говори от наше име.След всичко казано, обаче възниква един важен въпрос. Какво толкова съществено се е променило в ДПС, че политическите инженери се втурнаха да „обединяват“?НПСД не търгува с доверието на своите избиратели! Председателят на Народна партия свобода и достойнство доц. д-р Орхан Исмаилов и членове на ръководството на партията участваха днес, в годишното поклонение в памет на всички загинали по време на т.нар. Възродителен процес пред Тюркян чешма в село Могиляне и Момчилград. Бяха поднесени венци и цветя на гроба на убитата Тюркян и пред паметника-чешма, изграден в памет на невръстната жертва на Възродителния процес.Доц. д-р Орхан Исмаилов заяви: \"Свободата за всеки един от нас е най-голямата свещенна ценност и в днешния ден си спомняме колко висока цена сме платили за нея и за това никога не трябва да се забравя.\"", "date": "2017.12.26", "title": "Дал: Какво се промени в ДПС, та политическите инженери се втурнаха да обединяват"}
{"url": "https://offnews.bg/obshtestvo/samotni-bashti-s-muzikalen-protest-sreshtu-haosa-v-institutciite-za-de-671860.html", "text": "Бащи, лишени от възможността да виждат и общуват с децата си заради развод, протестираха пред Народния театър \"Иван Вазов\". Те свириха на различни музикални инструменти, за да покажат в какъв хаос работят институциите у нас. Импровизираният концерт беше посветен на днешния Ден на бащата и поздрав към институциите, които не си вършат добре работата,обясни Карло Луканов от фондация \"Бащи за отговорно родителство\", цитиран от БНР. Искаме да покажем работата на институциите образно, защото институциите не работят в унисон и се получава една истинска какофония. Съдът постановява решение. Тези, които трябва да следят за изпълнението, не си вършат работата – нито прокуратурата, нито съдебните изпълнители, социалните… Така се получава разнобой, от който страдат децата, защото не могат да виждат единия си родител, заяви Карло Луканов, син на убития бг премиер Андрей Луканов. Бащи излязоха на протест за споделено родителство и в началото на април пред Съдебната палата. През ноември на същото място татковци протестираха за промяна в Закона за защита от домашното насилие.", "date": "2017.12.26", "title": "Самотни бащи с музикален протест срещу хаоса в институциите за децата им"}
{"url": "https://offnews.bg/medii/nov-sezon-na-otkradnat-zhivot-shte-ima-snimkite-zapochvat-na-bogoia-671855.html", "text": "Пети сезон на хитовия медицински сериал \"Откраднат живот\" ще има, снимките започват на 6 януари. Това обяви един от създателите на филма Евтим Милошев по Нова тв. Работихме много, докато стигнем до този момент. Зрителите на NOVA ще могат да се наслaдят на любимите образи и през 2018 година, сподели Милошев.Четвъртият сезон на българския сериал \"Откраднат живот\" е най-успешният до момента от старта му през 2016За 4 сезона и 190 епизода, наред с десетките емблематични актьори, отделението на МБАЛ \"Св. Кирил\" посрещна и над 800 епизодика, които влязоха в ролята на лекари и пациенти, а сложните медицински казуси надвишават 250. Над 6 300 снимачни часа и 7 500 сценарни страници са в основата на хитовата медицинска драма.Освен в телевизионния ефир, сериалът бележи изключителен успех и онлайн, както и в социалните медии. 4,8 милиона видео гледания регистрира 4-ти сезон в канала на сериала в NOVA PLAY и в лайфстрийма в nova.bg, а от старта си до момента – видео гледанията на всички епизоди са близо 20 милиона.", "date": "2017.12.26", "title": "Нов сезон на 'Откраднат живот' ще има, снимките започват на Богоявление"}
{"url": "https://offnews.bg/obshtestvo/balgarskata-koleda-sabra-nad-2-mln-leva-prezidentat-sam-na-spektakala-671849.html", "text": "Над 2 милиона лева събра “Българската Коледа” от началото на петнадесетото издание на благотворителната кампания след края на спектакъла в Народния театър „Иван Вазов“ под патронажа на президента Румен Радев снощи. Радев бе сам на концерта, въпреки че по-рано от \"Дондуков\" 2 съобщиха, че съпругата му Десислава Радева също ще присъства на спектакъла. Към момента са изпратени над 484 000 дарителски SMS на номер 1117 и гласови обаждания на 0900 1117 от началото на кампанията, която беше обявена от президента Румен Радев в началото на декември. Оттогава досега в дарителската банкова сметка на инициативата са постъпили близо 1 525 000 лв., a над 16 000 лв. са дарени чрез системата ePay.bg. Набирането на дарения в рамките на кампанията е целогодишно.  На благотворителния спектакъл „Българската Коледа“ присъстваха и Цвета Караянчева, председател на Народното събрание, Негово Светейшество Българският патриарх и Софийски митрополит Неофит, Росен Плевнелиев, президент на Република България (22 януари 2012 – 22 януари 2017), дипломати, лекари и много деца на „Българската Коледа“. Допълнителна информация за „Българската Коледа“, както и начините, по които може да бъде направено дарение, са посочени на интернет-страницата на благотворителната инициатива: www.bgkoleda.bg. ", "date": "2017.12.26", "title": "Българската Коледа събра над 2 млн лева, президентът сам на спектакъла"}
{"url": "https://offnews.bg/sviat/britanski-fregati-i-helikopteri-sreshtu-ruski-korabi-v-severno-more-671838.html", "text": "Британски фрегата е съпроводила руски боен кораб близо до британски териториални води, съобщи Би Би Си. Фрегата \"Сейнт Олбънс\" е наблюдавала руския военен кораб \" Адмирал Горшков\", заради повишена активност при движението му в Северно море.Корабът \"Адмирал Горшков\" преминава поредни изпитания и затова още не може да бъде включен към Военоморския флот на Русия, твърди ТАСС. Военното министерство в Лондон съобщи, че друг кораб - \"Тайн\", е бил повикан да ескортира руска разузнавателна машина в Северно море и Ламанша на Бъдни вечер. Хеликоптер пък бил изпратен по-късно да наблюдава други два руски плавателни съда.Преди дни началникът на въздушната отбрана сър Стюарт Пийч заяви, че Великобритания и НАТО трябва да изведат като приоритет защитата на инфраструктурата, която се намира в морските територии. ", "date": "2017.12.26", "title": "Британски фрегати и хеликоптери срещу руски кораби в Северно море"}
{"url": "https://offnews.bg/obshtestvo/slantce-i-dnes-viatar-samo-v-planinite-671839.html", "text": "Слънчево ще е времето днес, сутрешните мъгли и ниски облаци ще се разсеят до обяд и в низините. се навсякъде в Максималните температури ще са между 9 и 14 градуса, според прогнозата на НИМХ към БАН.Над Черноморието ще грее слънце, почти няма да духа вятър.  Температурите на въздуха и в морето ще са равни - около 10 градуса. Вълнението на морето ще бъде около 2 бала.Над планините също ще бъде слънчево, но ще духа умерен и силен вятър от запад-югозапад. По високите върхове температурите ще се качат най-много до между 4 и 9 градуса. ", "date": "2017.12.26", "title": "Слънце и днес, вятър само в планините"}
{"url": "https://offnews.bg/obshtestvo/7-bebeta-rodeni-v-sv-anna-po-koleda-10-preiali-i-prepili-v-bolnitcat-671843.html", "text": "Седем бебета се родиха по Коледа в болница \"Св. Анна\" - София АД. Първо е изплакало момиченце с перфектните мерки 3080 гр. и 50 см. Всички бебета и майки са здрави, съобщиха от клиниката. Лекарите са помагали на 10 преяли и препили на празника. Петима прекалили с алкохола и са постъпили с чернодробни проблеми, други пет са приети в отделението по гастроентерология заради преяждане. ", "date": "2017.12.26", "title": "7 бебета родени в Св. Анна по Коледа, 10 преяли и препили в болницата"}
{"url": "https://offnews.bg/sviat/phenian-se-gotvi-da-izstrelia-razuznavatelen-spatnik-671845.html", "text": "Северна Корея се готви да изстреля нов спътник, съобщи южнокорейският в. \"Чунан илбо\", цитиран от Франс прес. По различни канали напоследък научихме, че Северът е завършил нов спътник, наречен \"Кванмьонсон-5\", заяви южнокорейски правителствен източник за вестника. Те планират да изстрелят в орбита сателит, оборудван с камери и телекомуникационна техника, добави той., уточнява БТА.През октомври заместник-посланикът на Пхенян в ООН Ким Ин-рьон каза, че страната му следва четиригодишен план (2016-2020 г.) за разработване на \"спътници, спомагащи за икономическото развитие и подобряване на условията на живот на населението\". Той отбеляза, че Северна Корея е \"навлязла във фаза на практическо разработване на собствени сателити\" с успешното, според Пхенян, извеждане в орбита през февруари 2016 г. на спътника \"Кванмьонсон-4\". Според специалисти обаче \"Кванмьонсон-4\" не е успял да предаде никакви сигнали, което означава, че не работи. Миналата седмица Съветът за сигурност на ООН гласува девети пакет санкции, за да принуди Пхенян да се откаже от забранената си ядрена и ракетна програма, както и от изстрелването на спътници.", "date": "2017.12.26", "title": "Пхенян се готви да изстреля разузнавателен спътник"}
{"url": "https://offnews.bg/obshtestvo/traur-v-krichim-elhite-ugasvat-za-zaginalite-zam-kmetitca-i-dvete-j-671844.html", "text": "Ден на траур е обявен в Община Кричим в памет на загиналите в тежката катастрофа майка и двете й деца на разклона за село Йоаким Груево до Пловдив. Светлините на елхите в града ще бъдат загасени. „Нека бъдем съпричастни с болката и тъгата по изгубените без време човешки животи!“, призова кметът на общината Атанас Калчев. На 24 декември на пътя Пловдив -Пещера при челен удар между микробус \"Фолксваген\" и лек автомобил БМВ загинаха 37-годишната Нурджам Ристемова, зам.-кмет на Кричим, и двете й деца - 6-годишно момче и 15-годишно момиче. Бащата, който е шофирал БМВ-то, е в тежко състояние в болница.С опасност за живота е и другият водач - мъж на 31 години от Пловдив. Коментирай", "date": "2017.12.26", "title": "Траур в Кричим, елхите угасват за загиналите зам.-кметица и двете й деца"}
{"url": "https://offnews.bg/izvan-terena/selektcionerat-na-arzhentina-se-zabarka-v-pianski-skandal-671846.html", "text": "Селекционерът на Аржентина Хорхе Сампаоли се забърка в пиянски скандал с полицията в родината си.Това се е случило след сватбата на дъщеря му, когато автомобил, в който се е возел Сампаоли е бил спрян за проверка.Полицаят е направил забележка, че вътре пътуват повече от допустимия брой пасажери. В действителност пътниците са били цели осем, а зад волана е била жена, която не е употребявала алкохол.Всички са били накарани да слязат от колата, при което почерпеният Сампаоли избухнал срещу полицая.\"Глупак, работиш за 100 песос на месец\", избухнал селекционерът, а поведението му е било запечатано на видео. Реакцията му предизвика отрицателни коментари в Аржентина, като масовото мнение е, че той срами страната си с тези непремерени думи.", "date": "2017.12.26", "title": "Селекционерът на Аржентина се забърка в пиянски скандал"}
{"url": "https://offnews.bg/nashite-avtori/kalin-terzijski-neprehodnost-671564.html", "text": "Човешкото е преходно, да, да, мили братчета и сестрици – ходя по света, размотавам се, тичам – целеустремен като влак за Вакарел, застоявам се и наблюдавам незначителните човешки движения – в моловете и на бойните полета, в креватите и ресторантите, в умовете и сърцата на многолюдната тълпа: движения и страсти, които са нищо и половина и са само суета... и в същото време са единственото, с което разполагаме, защото човек и живот са едно и също. Всичко тече и всичко отминава - да си жив и здрав, Хераклите, за твоето „панта рей ет уден меней”! И ти, Протагоре, за твоето „Човек е мярка за всички неща”.Сега ще ви разкажа за тия неща с пример.Отивам вчера на откриването на изложбата на един художник. Ето – сега ще описвам с натрупвания: Един голям художник.Един прочут, голям, много талантлив български художник.Сега – пишейки и наставяйки това изречение – ми се стори, че на някой то може да прозвучи иронично.И веднага с мъка си дадох сметка защо ще му прозвучи иронично. Защото, братчета и сестрици, сега, ако изразим възторга си от нещо и това нещо не е някой спортист с дълги крака и знания колкото кутийка за емфие, а да речем, това нещо е човек на изкуството... ако възторгът ни не е предизвикан от лъскава германска кола, а да речем – от картина – и го изразим с много думи и с възклицания......хм, ще ни помислят или за неудачник от тия, които нямат нови дрехи от мола, а ходят с прокъсано фишу на врата и странно кожено елече от дядо; или за луд. Или за подигравчия.Е, да – понякога със захлас за изкуството говорят и снобите. Те имат и нови дрехи, и си падат и по лъскави германски коли. Но сега интелектуалният снобизъм не е модерен. Сега е модерно да бъдеш себе си. Тоест – откровен, нагъл, обичащ спорта и почивките в Гърция простак-патриот. Та така. Стига толкова – стана ли жлъчен, значи съм си дошъл на думата.Та така. Отидох на откриването на изложбата на Кеазим Исинов. Голям художник.Защо отидох? Това, братя и сестрици лекокрили, е важен въпрос; ако не си го задавате често – сега е моментът! Грабнете въпроса Защо! До Коледа само на най-атрактивна цена от Малко мислене! Веднага някой необичащ да мисли ще каже: Ами защото на изложби е хубаво да се ходи!Не, не е! – ще кажа аз. И този път наистина ще бъда сардоничен. Хайде пък сега ме убедете – точно в това наше време, в което всеки си има правото да има своя си истина, и ако си плаща редовно сметките за джиесема и пазарува редовно – има право да си бъде себе си (мамка им идиотска!)......и да си е прав за себе си и да си налага своята си идиотска истина и така нататък, и така нататък...Хайде сега ме убедете, че наистина е важно да се ходи по изложби!Ако сте умни – ще разберете какво искам да подскажа. За другите ще кажа направо: Живеем във време, в което някой може да каже: Сикстинската капела е пълно лайно! И ако си плати – ще може да го казва всяка вечер и в национален ефир. Във вид на продуктово позициониране.Всичко е относително. Всичко тече, нищо не остава.Отидох на изложбата, защото аз съм от хората, които знаят, че при цялата относителност, при цялото това \"Всеки е прав за себе си\" при цялото това \"Всеки си има своята истина\", при цялото това олигофренско \"Бъди себе си\" и \"Всеки си има вкусове\" (в любимото на мъдрия ни народ шоу \"Биг Брадър\" един пич каза: \"Ами книгите не са моето нещо, не чета, те не са в стила ми\"), - та въпреки всичко това, аз мисля, че има универсални неща!Неща, които ние – хората - по една свещена и животоспасяваща конвенция – сме приели да смятаме за важни!И освен това - отидох на изложбата, защото Кеазим Исинов е съселянин на майка ми. Две селянчета. Селото е Садовец, Плевенско. На река Вит. В устието на която през 447-а година хуните на Атила са претърпели поражение от римляните, водени от гота Арнегискъл. Какво ви говори това? Че тук – в тоя край, на тия пусти Балкани – са се клали (но най-вероятно и обичали!) много и много хора от какви ли не народности, много от които вече изчезнали и забравени. Не много далеч от Вит – на изток, в Никюп – за първи път е преведена Библията на германски език. Но не на сегашния, а на германския готски език. От Свети Урфила, също гот. Кой ли в сегашното нагло забързано време знае такива „излишни” неща?Но Кеазим не е гот. Нито пък майка ми. Заведох и нея на изложбата. Те са почти връстници. Той е по-голям. Като са били деца, той е бил батко. Но тогава пък турчетата и българчетата дали са се смесвали? Това не знам. Страх ме е и да попитам – за да не изплува от историята ни още някой грозен расизъм, от който после да се срамувам. Я да ви попитам: Само да се гордеете с историята ни ли сте свикнали?Мисля, че както срамът от делата на отдавна изчезнали хора е глупав, така и гордостта от техните дела е не по-малка глупост. Но кажи това на олигавените патриоти и ще те изпохапят!Та така. Осемдесет и... хайде сега да не издребняваме... ха! Над осемдесетгодишен мъж в разцвета на силите си. Чичко Кеазим! Прекрасно смело, велико, дребничко старче, слязъл от коня малък мускетар или по-скоро – татарин! С чингизханови мустачки и плитка на врата; с барета и костюм като истински художник от Монпарнас, който сутрин пие кафе с Фуджита, по обед пие вино с Жорж Папазов, вечер яде кроасан с Жул Паскин и разглежда последния проект на паметника на Винсент и Тео на Осип Цадкин, оле!Бях чувал, от майка ми, че Кеазим има картини в Лувъра. Но не разпитвам, защото не искам да разбера, ако случайно не съм запомнил правилно, че той няма. За мен (!) той има картини в Лувъра!Изложбата на Кеазим е в галерията на Министерството на културата. Аз не съм от писателите, които ги канят там. Не знам някой писател да го канят там. В министерството – имам предвид. А ако има такъв писател – ще му препоръчам да не ходи. Министерството на културата в последните години има общо с живата, дишаща култура, колкото (или по-малко) общо има с културата БДЖ. Но аз не отивам в министерството, а при Кеазим. Ето – ще кажат някои – направили са изложба на човека – значи се грижат!Да, направили са – ще въздъхна аз. Но не те – от министерството - а жена му Калина. Тя е може би най-вдъхновеният артистичен мениджър, когото познавам. И знаейки как стоят нещата – сигурно е трябвало доста да се бори, за да се получи тая изложба. А освен това ще кажа – то и писатели се возят понякога с влак на БДЖ, така че и там има някаква култура.Кеазим стои в средата на залата – към него се приближава майка ми – дъщерята на учители – дребна като бяла мишка, смела като бял тигър. И двамата са дребни и затова изглеждат като извънземни. От някаква стара извънземна раса от Йоди, които владеят особена сила. И мъдрост. Слабички и живички, с погледи повече остроумни, отколкото мъдри. Мъдростта е остроумие, всъщност. Здрависват се и си говорят за древността. За времена дошли малко след битката на Атила с римляните.А аз разглеждам.Ето тук ще кажа: Боже, Боже!Какви са тия работи, дето ме ограничават?! Разните там неща като Всичко е относително и Всичко е преходно? Я да вървят на майната си! Аз... докато съм жив Аз - Аз определям Кое е Важно за Мен и Кое е Велико! Относителността – засмивам се на ум – е измислица на тия, които правят Световната Конспирация! Всичко е относително, братчета и сестрици – но тъй като ние имаме само един живот...... и тъй като той е перверзно кратък и неусетен – затова нямаме нито право, нито нужда да смятаме всичко за относително!Глупаво е да смятаме всичко за относително и затова да го омаловажаваме! Аз мога да кажа, че картините на тоя човек, на тоя малък татарски живописец Кеазим, са абсолютно велики.И аз – воден от едно дълбоко съзнание за субективността, която е всъщност единствената обективност – ще допълня: щом за мен са велики, значи по принцип са велики!Момиче на фон от златни жита, хайдутин и солдат, пейзажи с дъги, иконообразни лица с проблясващи като светлини на свещи отблясъци в пламтящо жълто. Картините са нещо неподходящо за описване. Разглеждам ги и изпитвам приятно чувство.Нещо като смях започва да се надига в мен. Случвало ли ви се е като дете да се стремите към нещо, което сте смятали за много трудно и да се разсмеете от радост и облекчение, когато го постигнете? А и от гордост? Смехът е много по-универсален, отколкото сега го мислим. Хората в чисти времена са се смеели, правейки любов. Смеели са се даже умирайки за добро дело. Сега ръмжим на смешките на Слави Трифонов, майчице милостива. Аз се засмях. Това беше смях от удоволствие. Така се бях смял когато успях да подкарам колелото си за първи път – на седем.Сега се смеех, защото бях успял да се трогна.А аз съм сух човек, вгорчен от пошлостта на живота. Простете ми. Срамно е за човек на изкуството, но просто аз имам твърде остър поглед. И виждам това онова. Но сега успях да видя и друго. Тоест – да видя, че отвъд грозотата и пошлостта в тоя свят има и великолепни неща!Не си мислете, че картините на Кеазим са някакви садистични шедьоври на виртуозността! О, не. Те са кротки и смирени като икони. Помислих си, че са подходящи за един хубав, мил селски рай.Отидох при мъничкия татарин. Поговорихме си. За село. Там аз не обичах да ходя, защото съм претенциозно гражданче. Но го излъгах, че много обичам да ходя. За да му стане приятно. Казах си: Има не само благородни лъжи – има и свещени лъжи! Тия, които са от добрина и карат хората да са щастливи. Поне за малко. Защото кое в живота не е малко? И трябва ли при цялата тая относителност да пестим лъжите си, за да пестим от щастието, което можем да създадем на другите?После се наведох над ухото му. Той се дръпна и каза: От казармата с това не чувам! Аз се наведох над другото му ухо. И казах: Да ти кажа, майсторе, ти си голям художник!И сега не го лъжех. Колкото и скептичен, ироничен, усукан и жилав от надсмешка към света да съм станал с годините, нямаше как да не му го кажа!Всичко в света е относително! – така крещеше някакъв бесен дявол в мене. Какво му се подмазваш?! – крещеше също дяволът. Защо с тия патетични думи? – заливаше се от злоба той. Нищо не е велико! – давеше се от отровната си плюнка даволът. Какво му е великото на тоя наивен дядо-художник?! – ревеше и стенеше безсилно мръсникът.Но аз, аз (защото аз не съм едно и също с дяволите в себе си) се наведох още веднъж и повторих: Да, майсторе, ти си голям художник!А Кеазим се извърна и притеснено забърбори: Не, не, нищо велико няма в мене... аз само предавам това, което е от Бога, само той, само той......така си забръщолеви той, заоправдава се, че не е виновен за прекрасните си картини, а че Бог, разбираш ли, е виновен... А аз ги знаех тия неща, които казват творците, най-хубавите и големите, когато ги похвалят много хубаво и от сърце. И го тупнах по рамото и му казах: Така е. Но все пак – ти!А той каза: Само Бог е голям! – и посочи нагоре.А аз посочих надолу и казах: Само че ние живеем само тоя живот. И нямаме други мерки освен своите – човешките. Аз не съм виждал ни един Божи метър. Ни едно Божие ах и ох. Ни един Божи килограм; ни едно Божие одобрение или възхита не съм чул. Само човешки мерки съм виждал и чувал!Божиите, Кеазиме, са неопознаваеми! Да, аз съм агностик. А кой е виждал Бог? И не лекуваме ли с халоперидол и рисперидон тия, които го виждат?Ние, Кеазиме, колкото и да ни се ще да е иначе, все пак винаги си боравим само с нашите, човешки мерки! И ще сме най-мъдри, ако се смирим с това! И приемем, че винаги ще мерим всичко по нашите си, човешки мерки. Моите и твоите. И ето – сега аз меря по моите мерки, тъй като други не знам. И по моите мерки ти си голям художник! Нали така?Ами да, да... - размърда се Кеазим, заоглежда се – тържеството започваше.И отпред излезе Стефан Цанев - сега е моментът всички хейтъри да излеят злобата си и към него, но ние ще ги отминем с презрителна усмивка - и Стефан Цанев, който е просто един голям поет и няма какво да гледаме друго, защото ще изпаднем в дребна злоба – той каза трийсетина думи... Не повече.И какво? Взе, че каза едно стихотворение! Като едно време. Стихотворение, написано специално за случая! И аз се почувствах наистина като в историята. Като в оная пълна с достолепие древност, в която поетите не са мрънкали, а са възпявали и благо са леели ямбове за ваятели и магьосници. Почувствах се като сред готи и римляни и древни свещеници на някави неведоми религии, в които няма зли и ревниви богове, а само един общ Бог на всички......Бог на всички - които са относително добри и относително зли, но всички са хора и по тая причина са мярка за всички неща!И накрая си тръгнах, напълно убеден, че аз съм мярка за всички неща. Защото съм човек. И съм даже малко повече човек от колкото бях преди час. Защото бях изпитал възхищение. А човекът е от малкото същества, които могат да се възхищават. Май не се сещам за други.Добър ден.", "date": "2017.12.26", "title": "Калин Терзийски: Непреходност"}
{"url": "https://offnews.bg/futbol/shefat-na-ruskia-futbol-se-ottegli-v-navecherieto-na-mondial-2018-671840.html", "text": "Вицепремиерът на Русия Виталий Мутко няма да бъде президент на Футболния съюз, съобщава ТАСС. Ръководителят е решил да си вземе почивка, но остава шеф на организационния комитет на Мондиал 2018 през следващото лято.Александър Алаев ще заеме поста на 59-годишния Мутко, който е съобщил новината по време на заседание на Изпълнителния комитет на руската футболна централа.Виталий Мутко ръководи футбола в Русия в периода 2005-2009 година. През 2015 година отново зае поста след оттеглянето на Николай Толстой. В последно време името му се свързва с огромния допинг скандал около олимпиадата в Сочи 2014.Мутко говори близо половин час преди да засегне главната тема, а именно отеглянето си и причините за това.\"Наказват ме. Твърдят, че в Сочи е имало манипулации. Не мога да се съглася с това и ще обжалвам в Спортния арбитражен съд. Ако човек не оспорва, значи е съгласен с обвиненията. Докато тече обжалването се оттеглям временно от президентския пост във футбола. Засега за шест месеца, но може да се върна и по-рано. Постъпката ми е продиктувана от желанието футболният съюз да работи спокойно\", каза Мутко.Във ФИФА приветстваха решението му да оттегли и му благодариха за отговорния ход.\"Решението няма да повлияе на организацията на световното първенство. Продължаваме да си сътрудничим с правителството на Русия, футболния съюз и организационния комитет. В близките дни предстои среща с всички страни, за да съгласуваме следващите си стъпки\", пише в прессъобщение на световната футболна централа.В самата Русия не бяха толкова дипломатични относно оттеглянето на Мутко временно от поста.\"За първи път се сблъсквам с подобна формулировка - \"временно прекратяване на изпълнението на задълженията президент на РФС\". Временно човек може да бъде само бременен. Това е бягство от отговорност и опит да оцелее. Постъпката му не е мъжка. Защо едва сега реши да се прави на патриот и да се съди с МОК, след като обвиненията към него се точат ог година. Явно има проблеми с организацията на световното, вината за които иска да прехвърли на заместника си\", коментира заместник председателят на парламентарната комисия по физически култура, спорт, туризъм и младежка политика Валерий Газаев.", "date": "2017.12.26", "title": "Шефът на руския футбол се оттегли в навечерието на Мондиал 2018"}
{"url": "https://offnews.bg/obshtestvo/dnes-e-deniat-na-bashtata-chestit-imen-den-na-josif-671699.html", "text": "През втория ден на Коледа честваме Събора на Пресвета Богородица - празникът е в чест на св. Дева Мария, майката на Исус Христос. Днес се чества и паметта на Св. праведни Йосиф Обручник и на св. цар Давид, както и на св. Яков, брат Божий.Според традициите на този ден на трапезата се слагат месни ястия, ракия и вино.Имен ден имат Йосиф и Давид, Дарина и Дачо, Дако и Дацо. От 1997 г. 26 декември се отбелязва и като празник на бащата. Прието е на този ден бащите да получават подаръци и изненади от най-близките.Въпреки че датата се отбелязва по целия свят, в различните държави специалният ден се чества и на други дати.", "date": "2017.12.26", "title": "Днес е денят на бащата, честит имен ден на Йосиф"}
{"url": "https://offnews.bg/analizi-i-komentari/andrej-rajchev-dps-dalzhi-mnogo-na-borisov-ninova-e-iavlenie-v-bsp-671841.html", "text": "ДПС политически дължи много на Бойко Борисов и е заинтересована от тази връзка. Благодарение на него Реджеп Ердоган прекрати агресията си срещу тях. Те нямат интерес Борисов да пада”, коментира социологът Андрей Райчев по бТВ. Корнелия Нинова провежда с желязна ръка смяната на поколения в партията като явление в БСП. Обвиняват я слабите в партията, но грешат и ще си отидат те. Нинова, ако в нещо греши, това е в прекалено агресивното си желание много бързо да има развръзка. Тятрябва да си направи сериозен извод – след блестящата победа на изборите, заживя в сюжета, че тръгваме да взимаме властта”, коментира още Райчев. По думте му във външнополитически план 2017 г. е била лоша за света, но хубава за България. България, в случая Бойко Борисов, успя да се възползва от ситуацията много умело и стана емисар на Западните Балкани и Турция”, коментира Райчев.„Спомнете си изборите – най-вълнуващият въпрос беше ще направи ли Лютви Местан парламентарен пробив. Турция организираше партия в страната ни и плашеше с едни бежанци на границата и вижте сега – в резултат от това, че Борисов успя да избори своя посланическа роля, той е единственият, който има легитимното право да защитава Реджеп Ердоган в Европа”, поясни Райчев.Според Райчев „сделката” между българския премиер и турския президент е била мигрантите да не минават границата и Местан да бъде „демонтиран” изцяло.", "date": "2017.12.26", "title": "Андрей Райчев: ДПС дължи много на Борисов, Нинова е явление в БСП"}
{"url": "https://offnews.bg/politika/dps-s-miting-na-tiurkian-cheshma-mestan-pochita-zhertvite-sled-kraia-671814.html", "text": "С възпоменание за жертвите на т. нар. Възродителен процес днес в село Могиляне Общинският съвет на ДПС Кирково организира Възпоменателен митинг-мевлид. Пред паметника „Тюркян чешма”, изграден в памет на 17- месечната Тюркян, убита по време на протестите през 1984 г. в Родопите, ще присъстват председателят на ДПС Мустафа Карадайъ, зам.- председателите на ДПС, членове на ЦОБ на ДПС, ПГ на ДПС, евродепутати, Младежко ДПС, кметове, общински съветници, гости от Турция, активисти и граждани, които ще изразят почитта си към жертвите, значимостта на събитията за падането на тоталитарния режим и настъпването на демократичните промени в България, съобщиха от ДПС. Преди 33 години масовите протести на турците в България имаха символа на съпротивителна гражданска енергия срещу режима на комунистическия диктатор Тодор Живков. Невинните жертви на репресивната комунистическа машина бяха трагична дан за демокрация и свобода, а не за нечий партиен авторитет и надмощие. 17-месечната Тюркян и другите жертви са герои на цялата демократична кауза и е неморално да бъдат присвоявани посмъртно от егоистичните напъни на която и да е партия, заяви в своя позиция лидерът на ДОСТ Лютви Местан. Това бяха моите човешки аргументи да призова за департизиране на възпоменанието и за отбелязване на събитието със смирена почит без пропаганда. Гробовете на невинните жертви не са място за трупане на политически капитал. За съжаление, не бяха чути. Не бе чут и синът на убитата Айше Моллахасан, който миналата година в Могиляне призова депесарите да свалят партийните си знамена и да не си присвояват деня на майка му, на Тюркян и на другите жертви.За ДПС призивът на Фикри няма никаква стойност. Те и тази година грубо ще партизират възпоменанието и ще превърнат героичните дати на цял един народ в свои партийни афиши. Гибелта не е партийна манифестация. Така всяка поредна година 26 и 27 декември вместо да обединяват демократичната общност в България, противопоставят хора с различни политически възгледи, но с еднакво право да почитат паметта на жертвите. ДПС и тази година ще монополизира събитието. А къде да застанат безпартийните български граждани и членовете на други партии, които не искат да са под знамената на ДПС, защото не одобряват политиката на тази партия?Тюркян е ценностен символ на всички български граждани – демократи, и не може да бъде „разкъсвана“ партийно. На ДПС е полезно да се припомни притчата за Соломон, вдъхновила Бертолт Брехт за разказа му „Кавказкият тебеширен кръг“, където Соломон отсъжда майчинство на детето на онази жена, която отказва да участва в разкъсването му.ДОСТ няма да участва в „разкъсването“ и партизирането на символи, които трябва да ни обединяват, а не да ни противопоставят партийно. Героите стоят по-високо от всички партии. Лютви Местан обяви, че ще  почете паметта на убитите, след като митингът на ДПС приключи.", "date": "2017.12.26", "title": "ДПС с митинг на Тюркян чешма, Местан почита жертвите след края му"}
{"url": "https://offnews.bg/tenis/grigor-dimitrov-porasnah-gotov-sam-za-golemi-neshta-671842.html", "text": "\"Вече пораснах и съм готов за големи неща\", заявява Григор Димитров в интервю за италианската агенция АНСА по време на тренировъчните си занимания в Монте Карло преди началото на новия сезон.\"Винаги повтарям, че тенисът не може да бъде всичко за мен, искам да правя и други неща с живота си. Не искам да ме асоциират само с едно нещо, може би ми се ще и да преподавам знанията си на другите.Искам да бъда пример за по-младите играчи, които ще дойдат след мен. Ако не допринеса с нищо, защо изобщо съм живял? Бих искал да се самоопределя като човек с много страст.Хората често не ме разбират правилно, когато постоянно ме питат за бившите ми приятелки. Особено когато не ме познават, остават с грешно впечатление.Имаше, разбира се, тежки моменти, в които не бях обграден от правилните хора, но нека не говорим с клишета за бившите ми приятелки - от Серина до Мария... Лесно е да се подведеш по красотата, но това толкова ли е грешно?Сегашната ми връзка с Никол Шерцингер ме кара да съм много по-внимателен и да не излагам на показ личния си живот.Забавно е, че ме наричаха Бейби Фед, а всъщност бях спасен от Рафа Надал и неговата академия. Рафа и Роджър са двама феномени, които оставят дълбока следа в спорта.Ако продължат да играят по този начин и през 2018-а, то тогава ще е ясно, че възрастта няма значение в тениса вече\", казва още Григор Димитров.На въпрос коя е най-българската черта от характера му, Григор отговаря, че е 100 процентов българин.\"Искате ли да ви покажа гърба на телефона си? На него е изрисуван лъв, националният символ на моята страна\", казва Димитров.", "date": "2017.12.26", "title": "Григор Димитров: Пораснах, готов съм за големи неща"}
