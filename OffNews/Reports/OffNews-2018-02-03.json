{"url": "https://offnews.bg/zimni/sani-zhekova-ostana-sedma-vav-feldberg-674135.html", "text": "Най-добрата ни сноубордистка Александра Жекова завърши на 7-о място в дисциплината сноубордкрос в старта за Световната купа по сноуборд в германския курорт Фелдберг. Жекова остана трета в малкия финал, което й отреди седма позиция в крайното класиране. Състезанието спечели фаворитката Микаела Мойоли (Италия).Александра Жекова прибави 360 точки към актива си и с 2220 точки заема девето място в генералното класиране за Световната купа. Начело е Микаела Мойоли с 5630 точки.", "date": "2018.02.03", "title": "Сани Жекова остана седма във Фелдберг"}
{"url": "https://offnews.bg/futbol/ludogoretc-se-pribira-v-balgaria-sled-nova-pobeda-v-kontrola-674129.html", "text": "Лудогорец спечели последната си контрола на турска земя след като надигра с 1:0 осмия в руската Премиер лига Арсенал Тула.Автор на единствения гол в срещата стана новият лидер в атаката на шампионите - Якуб Шверчок, като това бе четвърти гол за поляка в последните три контроли на разградчани.Двубоят бе много открит, с положения и пред двете врати. Повечето от тях бяха пред вратата на тима от Тула, а веднъж и гредата спаси руснаците от второ попадение след шут на Върджил Мисиджан.В игра се появи и бившият футболист на Лудогорец, понастоящем на Арсенал - Михаил Александров, който демонстрира добра форма и напомни защо е бил продаден зад граница.\"Зелените\" спечелиха с лекота и предишната си контрола в Турция. Футболистите на треньора Димитър Димитров - Херо надвиха с 2:0 състава на Иртиш.Българският отбор се прибира днес, като чартърният полет на тима от Анталия ще кацне на летището във Варна в 18:20 часа.", "date": "2018.02.03", "title": "Лудогорец се прибира в България след нова победа в контрола"}
{"url": "https://offnews.bg/sviat/mazh%c2%a0otkri-ogan-ot-kola-sreshtu-imigranti-v-italianskia-grad-macherat-674132.html", "text": "Мъж откри огън от кола срещу минувачи в централния италиански град Мачерата и рани най-малко четирима души.Полицията съобщи, че мъжът, който обикалял града с автомобил, е стрелял по чужденци, а по информация на агенция АНСА нападателят се е целил в чернокожи имигранти.Той е открил стрелба в различни части на града, включително в близост до железопътната гара, предаде телевизия RAI.Към 14.30 ч. българско време полицията в Мачерата съобщи, че нападателят е арестуван. Той е задържан два часа след като започнал да стреля по минувачи. В момента на задържането е носел италианския флаг, обвит около врата му.Предполага се, че действията на нападателя са провокирани от убийството на 18-годишно момиче, чието тяло беше открито миналата сряда.Мъж от Нигерия беше арестуван за убийството на момичето.", "date": "2018.02.03", "title": "Мъж откри огън от кола срещу имигранти в италианския град Мачерата"}
{"url": "https://offnews.bg/politika/bsp-se-kalne-che-shte-specheli-izborite-v-selo-brest-674126.html", "text": "„Категорично отричаме кметът на община Гулянци Лъчезар Яков да е заявявал подкрепа за кандидата на ГЕРБ в с. Брест. БСП издига свой кандидат – Мирослав Кръстев и сме уверени, че с него ще спечелим изборите в селото на 18 февруари“. Това пише в позиция на БСП-Плевен.Социалистите подчертават, че е нормално в ситуация, в която се провеждат извънредни избори за кмет на населеното място, представителите на местната власт да имат възможност да отговорят на множеството наболели въпроси сред хората от с. Брест.От БСП-Плевен подчертават, че общинският кмет Лъчезар Яков е присъствал на събитието, не за да подкрепи кандидата на ГЕРБ.На събранието са присъствали и председателят на Общинския съвет, който е председател и на структурата на БСП в общината, но и кандидата на БСП за кмет на село Брест – Мирослав Кръстев.", "date": "2018.02.03", "title": "БСП се кълне, че ще спечели изборите в село Брест"}
{"url": "https://offnews.bg/protesti/dva-protesta-v-dvata-kraia-na-e-79-dnes-po-obed-674130.html", "text": "Два протеста се проведоха днес по обед в двата края на международния път Е-79: демонстранти от Видин протестират срещу лошите пътища, а жителите на дупнишкото село Джерман - срещу изграждането на сметище.Демонстрантите излязоха пеша на пътното платно и блокираха главен път Е-79 край Видин.Те за втори път протестират срещу лошите пътища, натоварения трафик, честите катастрофи и настояват за изграждане на магистрала Видин - София и тунел под прохода \"Петрохан\".Автошествието започна от булевард \"Панония\" и се насочи към изхода на Видин. Полиция и жандармерия попречи на колите да излязат на международния път, гражданите потеглиха пеша по Е-79 и блокираха трафика към Дунав мост 2.Жителите на дупнишкото село Джерман блокираха отново днес движението по главния път Е-79 край селото.Причината за протеста им е решение на ОбС в Дупница, според което в землището на дупнишкото село ще бъде изградено регионално депо за битови отпадъци.В продължение на 7 години жителите на Джерман се борят срещу плановете да бъде построено сметище на 400 метра от къщите им.", "date": "2018.02.03", "title": "Два протеста в двата края на Е-79 днес по обед"}
{"url": "https://offnews.bg/tenis/oshte-dvama-otpadnaha-predi-nachaloto-na-sofia-open-674133.html", "text": "Още двама тенисисти се отказаха от турнира по тенис от категорията ATP 250 - DIEMA XTRA Sofia Open. Това са Филип Краинович, който все още се възстановява от контузия, както и австралиецът Матю Ебдън. На мястото на сърбина в основната схема влиза Маркос Багдатис. 32-годишният кипърец е достигал до №8 в световната ранглиста, а най-големият му успех е финалът на Аустрелиън Оупън през 2006 година, когато загуби в 4 сета от Роджър Федерер.На мястото на Ебдън ще играе украинецът Серхий Стаховски.Припомняме, че Григор Димитров няма да се прибере в България, за да играе на турнира, а корейската сензация Хьон Чунг също се оттегли.", "date": "2018.02.03", "title": "Още двама отпаднаха преди началото на Sofia Open"}
{"url": "https://offnews.bg/tenis/vavrinka-niama-tarpenie-da-uchastva-v-turnira-v-sofia-674128.html", "text": "\"Очаквам с нетърпение да играя за първи път в София. Чух прекрасни неща за града и за турнира. Ще се видим скоро\", заяви носителят на три титли от Големия шлем Стан Вавринка.Звездата на световния тенис ще участва в DIEMA XTRA Sofia Open 2018 от 4 до 11 февруари. Швейцарецът, носител на титлите от Откритото първенство на Австралия (2014), Откритото първенство на Франция (2015) и Откритото първенство на САЩ (2016), потвърди своето участие. Вавринка заменя Григор Димитров, който обяви своето оттегляне вчера.\"Доволен съм, че шампион като Стан се съгласи да играе, приемайки поканата ни, и то в такъв кратък срок. В тези времена на велики играчи в тениса има само няколко души, които са успели да завоюват титли от Големия шлем. Стан е сред тях.Има не просто една, а три титли от Големия шлем. Щастливи сме, че ще можем да покажем голям шампион като него на феновете в България и публиката в София ще може да се наслади на играта му\", заяви турнирният директор на турнира в София Пол Макнами.Днес от 15:00 часа ще бъде теглен жребият за турнира.", "date": "2018.02.03", "title": "Вавринка няма търпение да участва в турнира в София"}
{"url": "https://offnews.bg/ikonomika/da-ne-razdavame-pasporti-a-da-vnasiame-hora-koito-shte-rabotiat-v-ba-674097.html", "text": "България продължава да намалява, като към 2050 г. българите се очаква да бъдат около 5 млн.Населението на страната застарява и се задълбочава дисбалансът в териториалното разпределение по региони.Намалява абсолютният брой на живороденитe и коефициентът на обща раждаемост.Увеличава се броят на умрелите лица и коефициентът на обща смъртност.Имаме едно лошо съчетание на ниска раждаемост и отлив на млади хора в чужбина.Качествен аспект на демографската катастрофа е свързан с емиграцията.Голяма част от българските емигранти са квалифицирани, завършили образование и установили се за дълго във втората си родина.Над 2 милиона са напусналите страната ни, за да търсят работа и по-добри условия за живот.За педиода от 1987 до 2017 населението на България е намаляло от почти 9 млн. на близо 7 млн.Като се добавят и трайно живеещите в чужбина, които учат или работят извън България, тогава намалението за тези 30 г. е до 30%.Образованите и квалифицираните продължават да заминават в чужбина, въпреки привидно нарасналите възможности за развитие в България.Тревожно високо е нивото на потенциални емигранти сред най-младите българи.Разбира се, ниското заплащане продължава да е една от основните причини за този процес.Икономиката ни страда не само от липсата на работна ръка, но и от липсата на платежоспособни клиенти.Намаляването на броя на българите вече създава проблеми за работодателите и бизнеса.Намалява количеството и качеството на населението ни, като резерв за работна сила и потребление.Намаляващото население на България при равни други условия, е и намаляващ пазар, респективно.Проблем е, че икономиката на България вече не може да произвежда достатъчно продукти и услуги, поради липса на квалифицирани хора.А колкото повече застарява населението, толкова по-малък е броят на работещите хора спрямо пенсионерите.Това съответно носи риск за издръжката на пенсионната и здравната системи.Да си внесем хора, но такива, които да са на легални трудови договори и да вкарват пари в осигурителните ни системи.Не просто да даваме паспорти на някой само защото е имал българско потекло, без да се знае дали ще остане да живее и работи у нас, а няма да замине за друга държава.Да внасяме хора, за да работят и внасят данъци и осигуровки в България.", "date": "2018.02.03", "title": "Да не раздаваме паспорти, а да внасяме хора, които ще работят в България"}
{"url": "https://offnews.bg/obshtestvo/10-miliona-leva-shte-struva-kartografiraneto-na-riska-ot-zemetresenia-674131.html", "text": "До края на 2025 г. сеизмичният риск в страната трябва да бъде картографиран. Това предвижда проект на Методика за анализ, оценка и картографиране на сеизмичния риск в Република България.Методиката е разработена от Националния институт по геофизика, геодезия и картография при БАН по възлагане на Министерството на регионалното развитие и благоустройството. Според направената оценка, необходимите средства за изпълнение на заложените в нея дейности са 10 млн. лв.Проектът е публикуван за обществено обсъждане в интернет страниците на Министерството на регионалното развитие и благоустройството и на Портала за обществени консултации.Картографирането на сеизмичния риск е свързано с изграждането на динамична, постоянно обновяваща се система със специализирана геопространствена информация. То ще съдейства за определяне на неблагоприятните последици, които могат да бъдат претърпени в резултат на бъдещи земетресения. Оценката е част от превантивните действия за намаляване на загубите при бедствия, съобщават от пресцентъра на МРРБ.Резултатите от анализа, оценката и картографирането на сеизмичния риск ще бъдат включени в нормативни документи, издавани от министъра на регионалното развитие и благоустройството или съвместно с министъра на вътрешните работи. Те ще бъдат ползвани от всички участници в инвестиционния процес.", "date": "2018.02.03", "title": "10 милиона лева ще струва картографирането на риска от земетресения в България"}
{"url": "https://offnews.bg/obshtestvo/viatarat-obarna-tri-tira-na-patia-vratca-mezdra-674138.html", "text": "Три тира са се обърнали от силния вятър на пътя Враца-Мездра. Движението в пътния участък се осъществява в една лента и в двете посоки, съобщиха от Областната дирекция на МВР във Враца.Днес в почти цялата страна е обявен жълт код заради силните пориви на вятъра. Скоростта му на места достигна около 100 км/ч.Предупреждение не е издадено само за областите Видин, Плевен и Стара Загора. Най-силнен е вятърът в област Кърджали, където е обявен оранжев код.", "date": "2018.02.03", "title": "Вятърът обърна три тира на пътя Враца-Мездра"}
{"url": "https://offnews.bg/zimni/lindzi-von-zakova-80-a-pobeda-za-svetovnata-kupa-674140.html", "text": "Американската звезда в алпийските ски Линдзи Вон постигна 80-а победа в кариерата си, след като триумфира в спускането в Гармиш-Партенкирхен от Световната купа по ски алпийски дисциплини. Американката финишира първа на пистата Кандахар с време 1:12.84 минута и записа втора поредна победа на спускане след успеха й в Кортина д'Ампецо преди две седмици.Успехът е общо трети за Вон през сезона и с него тя направи нова стъпка към рекорда на Ингемар Стенмарк, който е най-успешният алпиец за всички времена с 86 победи.Годжа продължава да води за Малката световна купа в спускането с 349 точки. Втора излезе Линдзи Вон с 306 точки, докато на трето място е Тина Вайратер от Лихтенщайн с 298 точки.Лидерката за Световната купа Микаела Шифрин (САЩ) пропусна състезанието, но продължава да е начело в генералното класиране за сезона с 1513 точки. Холденер е втора с 842 точки, следвана от Влъхова със 754 точки.", "date": "2018.02.03", "title": "Линдзи Вон закова 80-а победа за Световната купа"}
{"url": "https://offnews.bg/obshtestvo/intcidentat-pri-kojto-zagina-sinat-na-moskovski-stanal-izvan-zonata-674139.html", "text": "Моторни шейни се дават под наем на туристи след 10 минути инструктаж за безопасност, това каза за бТВ Асен Манов, който се занимава с такава дейност в курорта Боровец.Туристите се движат с 10 км/ч., задължително с каски, има и водачи – броят им зависи от броя на хората в групата. Шейни се дават под наем само на хора, навършили 18 г., тези под 18 г. са пасажери, уточни Манов.Инцидентът е станал вчера между 14:30 и 15 ч. на урегулирано трасе за моторни шейни в района на хижа „Чакър войвода”.В този район е много голям наклонът, трябва да се кара с професионална шейна, твърди Асен Манов.„Бороспорт” поддържа 10-километрово трасе за моторни шейни, но то не включва участъка, в който е станал инцидента вчера, каза Росица Стойкова от фирмата. Трасето се поддържа със специална машина, която на 2-3 дни минава, за да обезопаси терена.", "date": "2018.02.03", "title": "Инцидентът, при който загина синът на Московски, станал извън зоната за шейни на Бороспорт"}
{"url": "https://offnews.bg/ikonomika/stolat-na-mashinista-shokirashtite-uslovia-za-rabota-v-bdzh-674142.html", "text": "Във фейсбук групата \"В защита на професионалистите от БДЖ и НКЖИ\" бяха публикувани снимки, които ясно показват унизителните условия на труд, при които работят локомотивните машинисти у нас.Фотосите трудно кореспондират с упоритите твърдения на централния нападател на четвъртодивизионния Локо-БДЖ и изпълнителен директор на националния жп превозвач Владимир Владимиров, че нещата в управляваната от него за трети мандат компания се подобряват.По време на управлението на Владимиров пътниците и товарите в БДЖ намаляха в пъти.", "date": "2018.02.03", "title": "Столът на машиниста: шокиращите условия за работа в БДЖ"}
{"url": "https://offnews.bg/obshtestvo/parche-ot-izolatcia-prati-zhena-ot-liulin-v-pirogov-674143.html", "text": "Заради силния вятър е усложнена обстановката на територията на София и Врачанска област, заявиха от ГД „Пожарна безопасност и защита на населението\".До 16:00 ч. днес на територията на столицата са постъпили близо 50 сигнала, повечето от тях за паднали клони и дървета.Спасителни екипи работят по отстраняването им. Те са се отзовали и на съобщение за паднала метална обшивка на покрив на ул. \"Пиротска\" № 3. При инцидента няма пострадали хора.Парче от изолация на блок е паднало върху главата на жена. Инцидентът е станал около обяд в столичния квартал \"Люлин 3\". Жената е откарана в \"Пирогов\" с травма на главата. Раната й е била обработена, а след това жената е била освободена за домашно лечение.На територията на област Враца са постъпили 34 сигнала, а в област Монтана -7 (за гр. Берковица и гр. Вършец). По информация на спешния център във Враца има един пострадал гражданин от паднала ламарина, който е настанен в болница. По последни данни в двете области обстановката се нормализираИма подадени и 6 сигнала за паднали дървета и затиснати три автомобила в района на Боровец. За щастие там също няма пострадали, екипи са на място за отстраняване на последствията и освобождаване на колите.Още вчера, предвид метеорологичната прогноза за очаквани силни ветрове, по нареждане на ръководството на МВР бяха разпратени до кметовете на общините указания за реакция в случай на усложнена обстановка по места.От ГДПБЗН припомнят основните правила за безопасност при такива обстоятелства:", "date": "2018.02.03", "title": "Парче от изолация прати жена от Люлин в Пирогов"}
{"url": "https://offnews.bg/sviat/sirijskite-buntovnitci-svaliha-ruski-su-25-674141.html", "text": "Сирийски бунтовници са свалили военен самолет в Северозападна Сирия. В района правителствените сили и съюзниците им провеждат офанзива, подкрепена от интензивни въздушни удари.Това съобщи ръководителят на базираната във Великобритания неправителствена организация Сирийски център за наблюдение на правата на човека Рами Абдел Рахман, цитиран от Асошиейтед прес.Самолетът бил свален близо до контролирания от бунтовници град Саракеб в провинция Идлиб. Според Абдел Рахман вероятно самолетът е руски. Той уточнил, че пилотът успял да катапултира и се приземил жив.Опозиционният Медиен център на Алепо съобщи, че сваленият самолет е Су-25, руско производство, но не уточни дали е от руските ВВС.Според телевизия \"Скай нюз - Арабия\" самолетът бил свален с ракета.", "date": "2018.02.03", "title": "Сирийските бунтовници свалиха руски Су-25"}
{"url": "https://offnews.bg/futbol/levski-triumfira-nad-dubala-na-sankt-galen-674145.html", "text": "Левски победи с 2:1 втория тим на швейцарския Санкт Гален в двустранна игра по време на лагера си в Малта. Попаденията за \"сините\" реализираха Антонио Вутов (33') и Станислав Костов (43').Силни минути със синята фланелка записаха две от новите попълнения - бекът Фигуейрейро и крилото Паулиньо. Двамата, както и Фелипе Нашименто, дебютираха от първата минута със синята фланелка.Треньорът Делио Роси пусна в игра голяма част от футболистите, които не взеха участие при победата с 3:1 срещу австрийския Флоридсдорфер вчера.Успехът днес бе трети за 26-кратния шампион на България в Малта, който има и по едно равенство и една загуба на сметката си. На стадион \"Та'Али\" \"сините\" отстъпиха с 0:3 на шампиона Хибърниънс и завършиха 2:2 с носителя на Купата на Малта Флориана. Между двата мача левскарите надвиха австрийците от Волфсбергер с 3:0.", "date": "2018.02.03", "title": "Левски триумфира над дубъла на Санкт Гален"}
{"url": "https://offnews.bg/tenis/interesni-dvuboi-oshte-v-parvia-krag-na-sofia-open-674136.html", "text": "Маркос Багдатис - Михаил Кукушкин, Михаил Южни - Андреас Сепи са сред най-интересните срещи от първия кръг на турнира по тенис Sofia Open.Жребият за турнира бе изтеглен днес и той отреди младия ни талант - 16-годишният Адриан Андреев да играе с Денис Истомин (Узбекистан).Димитър Кузманов пък ще се изправи срещу португалеца Жоао Соуса, а Александър Донски, който спечели титлата на държавното първенство на закрито, ще мери сили с квалификант.При победа на старта, във втория кръг Донски ще се изправи срещу носителя на три титли от \"Големия шлем\" Стан Вавринка, водач в схемата.Освен Вавринка, който е №1 в основната схема, Жил Мюлер, Адриан Манарино и Филип Колшрайбер са поставени в топ 4. Това означава, че четиримата почиват в първия кръг на турнира в София.", "date": "2018.02.03", "title": "Интересни двубои още в първия кръг на Sofia Open"}
{"url": "https://offnews.bg/futbol/bozhinov-shte-kasa-mrezhi-v-harvatia-674121.html", "text": "Българският нападател Валери Божинов е пред подновяване на футболната си кариера, която беше в застой след напускането на швейцарския Лозана.Той изкара проби и е бил одобрен от треньорския щаб на хърватския Риека. Бившият национал изкара едноседмична подготовка с шампиона на Хърватия, за да се разбере дали двете страни ще си допаднат. Според Дарик радио договорът на Валери с Риека вече е формалност.Божинов ще пътува с хърватите от Португалия за Риека и в понеделник трябва да мине прегледи и финални преговори, а след това да парафира с тима, воден от словенския треньор Маташ Кек.Именно решението на специалиста е било решаващо. Той не е имал съмнения в качествата на опитния българин, но е искал да провери, дали е достатъчно мотивиран за игра, което Божинов е демонстрирал в контролите.Очертава се Риека да бъде 14-тият тим в кариерата на Валери Божинов. Хърватия пък ще е осмата държава, чийто терени Божинов ще озари с присъствието си. До този момент той е играл в Италия, Португалия, България, Сърбия, Китай и Швейцария.Валери е бележил голове във всяка от тях, така че местните вратари могат вече да \"треперят\", както казваше самия Божинов в популярно видео.", "date": "2018.02.03", "title": "Божинов ще къса мрежи в Хърватия"}
{"url": "https://offnews.bg/politika/bsp-kmetat-na-septemvri-triabva-da-bade-otstranen-ot-rabota-674134.html", "text": "„Кметът на Септември трябва да бъде отстранен от работа. Той не трябва да влияе на хода на разследването и неговите резултати.“ Това заяви членът на ИБ на БСП Атанас Зафиров по време на пресконференция в града. По думите му има още един факт, който буди сериозни притеснения:Зафиров продължи с темата за гаранцията, поискана от съда за кмета Марин Рачев.По думите му сборът от тези гаранции няма и половината от 250 000 лв., наложени като гаранция за кмета Марин Рачев.„Заявяваме ясното ни и категорично намерение да водим до успешен край борбата с паралелната държава, както и да бъдем съпричастни на разкриването на събития и факти, доказващи престъпния характер на управлението на не малка част от българските общини и държавата – моделът на срастване на политическа власт с бизнесинтереси“, каза също Атанас Зафиров.Той попита също кой плаща тази гаранция от 250 000 лв. на кмета на гр. Септември и припомни за други случаи в общината.", "date": "2018.02.03", "title": "БСП: Кметът на Септември трябва да бъде отстранен от работа"}
{"url": "https://offnews.bg/obshtestvo/dete-prebi-i-bode-s-nozh-46-godishna-zhena-za-da-otkradne-chantata-j-674137.html", "text": "По горещи следи криминалисти на ОДМВР-Кюстендил и колегите им от Дупница задържаха 15-годишен младеж, заподозрян в извършено тежко престъпление.Сигнал за 46-годишна жена от Дупница, която лежала в дома си безпомощно състояние, бил получен в полицията снощи към 22.30 часа. Пристигналите на адреса полицейски и медицински екипи установили множество наранявания в областта на главата на жената, нанесени включително и с нож. Пострадалата веднага била откарана и настанена в болница. При огледа на място е установено, че нападателят е нахлул с взлом в дома на жената и е избягал с дамската й чанта.В хода на предприетите светкавични оперативни действия е установен и задържан 15-годишен младеж от Дупница. Той е разпитан пред съдия и с постановление на прокуратурата мярката му за задържане е удължена до 72 часа. При процесуално-следствени действия са открити ножът и чантата на потърпевшата.По случая е образувано досъдебно производство, работата по него продължава под наблюдението на прокуратурата.", "date": "2018.02.03", "title": "Дете преби и боде с нож 46-годишна жена, за да открадне чантата й"}
{"url": "https://offnews.bg/politika/ninova-da-napravim-sofijska-konventcia-za-demografskata-kriza-674127.html", "text": "\"Нямам обяснение защо се получи такава истерия и такъв натиск за Истанбулската конвенция. В политическия си живот доста натиск съм преживяла, такова нещо не ми се е случвало. Не може ли със същия натиск и сила да направим Софийска конвенция за демографската криза и всички европейски държави, които са в такава криза, да решим, че ще направим всичко за проблема. И младите да остават в България, и да се раждат българчета\".Това заяви председателят на БСП Корнелия Нинова пред Нова телевизия. Тя е на мнение, че истинската същност на текстовете проличава не толкова в Истанбулската конвенция, а от т. нар. обяснителен доклад към нея на Съвета на Европа.В него се обяснява всеки член от Конвенцията и истината тук лъсва. Може би неслучайно този доклад не беше придружаващ решението на МС за одобрението, коментира лидерът на БСП.Нинова цитира чл.53 от този доклад: \"Определени групи физически лица могат също да се сблъскат с дискриминация, въз основа на тяхната полова идентичност - което с прости думи означава, че полът, с който те се идентифицират, не е в съответствие с пола, който им е отреден по рождение. Това включва някои категории лица като например: транссексуални, трансвестити, травестити и други групи от хора, които не отговарят на това, което обществото е отредило като принадлежащо към категорията на мъжете или жените\".\"Чл. 311 - страните по Конвенцията се изисква да признаят, че насилието, свързано с пола, може да придобие размери на преследване и да доведе до предоставяне на статут на бежанец\", посочи още тя.\"В доклада има и за образованието в училище, където се казва, че на базата на тези постановки там, където е възможно, да се въведат в училищните програми обучения за нестандартните роли на пола. Виждате какво започна още преди да е ратифицирана Конвенцията - различни енциклопедии тръгнаха в публичното пространство, комикси за деца в тази посока\", каза още лидерът на БСП.Нинова уточни, че в един референдум има информационна кампания. \"Всеки от нас ще изрази позицията си, ще тръгне по страната, ще обясняваме на хората едната и другата страна. Най-разумното в това разделение, в което попаднахме, е хората да се произнесат. Президентът призова депутатите да проявят разум и да не ратифицират Конвенцията и тогава вече референдум наистина няма да бъде необходим\", каза председателят на БСП.Как ПЕС ще изключи от редиците си БСП, която е в подем?\"Никога не съм подкрепяла тази Конвенция. Ние дори физически не бяхме в залата, когато това е гласувано, защото по това време, с благодарност към Сергей Станишев и към екипа му, ни бяха направили двустранни срещи, извън форума\", заяви Нинова.Колко демократично е в една такава организация да ти кажат:  Сергей го намекна на пленума на НС. Колко демократично е да ти кажат в едно такова писмо - веднага да се оттегли предложението, в което се призовава за референдум? Демократичните партии не си ли питат народите? Какво по-добра реакция от това да не гласуваш или да свикаш Националния съвет? Ако бяхме в залата, щяхме да гласуваме против. Казвам, че не сме били там, защото се показва един протокол, в който сме се регистрирали за участие, твърди Нинова.Тя попита как ПЕС ще изключи от редиците си една от двете партии в цялото семейство, които в последната година печелят избори – БСП и португалците.\"Ако искат да се лишат от едната партия, която от многото социалистически и социалдемократически в Европа през последните години има подем, тяхно е решението. Не мисля, че ще се стигне дотам\", подчерта тя.Нинова твърди, че други държави в ЕС като Хърватия, Чехия, Гърция, Ирландия, Латвия, Унгария, Литва, Люксембург, Словакия, Великобритания не са ратифицирали Конвенцията и те не са обявени за антиевропейски.Бивши членове на БКП сега са в ГЕРБ и нападат БСППо повод учебника по история за 10 клас Нинова коментира, че БСП не е против да се изучава периодът на социализма, но трябва да се изучава обективно:\"В новите учебници 11 века от историята на България са засегнати в 15 теми, а 45 години, социалистическият период - в 12 теми. Виждате ли несъответствието?\" - попита тя.По нейните думи това, което е било представено за обществено обсъждане, няма нищо общо с крайния резултат.\"На обществото бяха представени едни учебници, бяха обсъдени и приети и някой след това подмени този период. Разликата между това, което са видели хората, и другото е огромна\", категорична е Нинова.Според нея парадоксалното е, че бивши членове на БКП, които са били на много активни позиции и са се възползвали от онзи период, излизат и говорят срещу хора от БСП, които не са били членове на БКП.\"Погледнете първия ред на нашата парламентарна група, няма един член на БКП, погледнете първия ред на ръководството на ГЕРБ – две трети са били членове на партията. Това е лицемерно\", допълни тя.Ако има сериозни сигнали за корупция, няма наши кметове, няма ваши. Който е нарушавал закона и е крал, да си носи отговорност, подчерта още председателят на БСП.Тя припомни, че през октомври депутати от БСП от Пазарджик са дали пресконференция, на която са показали схема на „Кумгейт“ в Септември.\"Това тръгна от БСП, а днес този кмет е с повдигнато обвинение и беше арестуван\", каза още Корнелия Нинова.", "date": "2018.02.03", "title": "Нинова: Да направим Софийска конвенция за демографската криза"}
{"url": "https://offnews.bg/sviat/evroparlamentat-reshava-dali-da-ima-liatno-i-zimno-chasovo-vreme-674114.html", "text": "Евродепутатите вероятно ще призоват Европейската комисия да предложи премахване на смяната между лятно и зимно часово време, която се извършва два пъти годишно, съобщава пресслужбата на Европейския парламент.Това ще се случи на дебата в четвъртък сутринта (8 февруари) по време на пленарната сесия на Европейския парламент в Страсбург. Резолюцията ще се гласува към 13 ч. българско време.В отговор на граждански инициативи и петиции, които изказват притеснения относно последиците за здравето от смяната на времето, резолюция на комисията по транспорта на Европарламента призовава ЕК да я премахне.Смяната на времето през пролетта и есента в страните от ЕС се управлява от Директивата на ЕП и Съвета относно разпоредби за лятното часово време. Текстът предвижда да се поддържа единен часови режим дори и ако смяната на времето се премахне.Съгласно директивата, във всяка държава членка на ЕС периодът на лятното часово време започва в 1.00 ч. по Гринуич в последната неделя от март и завършва в 1.00 ч. по Гринуич в последната неделя от октомври.", "date": "2018.02.03", "title": "Европарламентът решава дали да има лятно и зимно часово време"}
{"url": "https://offnews.bg/obshtestvo/topla-no-vetrovita-sabota-do-18-gradusa-dnes-674110.html", "text": "Днес времето ще остане топло за февруари - с минимални температури между 3 и 8 градуса.Максималните температури ще са между 13 и 18 градуса, малко по-ниски в крайните северозападни райони.Оранжев код за силен вятър е в сила за област Кърджали, а жълт - за почти цялата страна.В Кърджалийска област ще духа силен и бурен югозападен вятър. Очаква се поривите му да достигнат до 25-29 м/сек.Жълт е кодът в областите: Монтана, Враца, София, Перник, Кюстендил, Благоевград, Пазарджик, Смолян, Пловдив, Ловеч, Хасково, Габрово, Велико Търново, Ямбол, Сливен, Търговище, Разград, Силистра, Шумен, Добрич, Варна и Бургас. В тези части от страната вятърът ще бъде с пориви до 20-24 м/сек.Облачността ще е по-често значителна и главно в планинските райони ще има валежи.Над Черноморието облачността ще е значителна, почти без валежи. Максималната температура на въздуха ще е 13-16 градуса.Над планините ще преобладава облачно време с превалявания от дъжд, над 2200 метра – от сняг.", "date": "2018.02.03", "title": "Топла, но ветровита събота. До 18 градуса днес"}
{"url": "https://offnews.bg/horoskop/horoskop-za-3-9-fevruari-ot-antonia-mechkova-674029.html", "text": "За вас това 7-дневие е доста динамично, май е по-редно да се съсредоточите в изпълнение на делови ангажименти. Ала едни Овни имат куп поводи за купон с близки и познати, втори се увличат по нови съюзи и флиртове. Бъдете по-внимателни, не се обвързвайте с хора, които нямат вашите цели и идеали, а и не пренебрегвайте доскорошните си приятели. Във вторник гоните големи амбиции, а те може и да ви противопоставят на останалите в екипа. Подходете по-мъдро към отношенията, другите чакат подкрепа, и то съвсем безкористна.Хубаво 7-дневие, а още по-хубаво ще бъде, ако си спестите спорове и критики към околните. Вярно, не са безгрешни, но и Телците имат пропуски, пък и сега тактичното преодоляване на проблемите гарантира ведрото настроение у дома и на работното място. Някои от знака упорстват по амбициозните си планове, в сряда това създава нови пречки, може да се окаже, че са наложили мнение и са загубили ценна подкрепа. В любовта май е по-умно да не воювате до победа. В понеделник, четвъртък и петък идват приходи, стриктно уредете документите.И за вашия знак ведро 7-дневие, макар че има проблеми. Е, Близнаците са заредени с енергия да търсят решения, и то перспективни, не от днес за утре. Мнозина се оглеждат за партньори – в любовта има шанс да градят здрав съюз, а вече обвързаните ще влеят нова сила в съжителството си. В деловата област владейте амбициите, от понеделник поемате задачи, за които май не ви стига компетентност или желанието ви за лидерство ще усложнява отношенията в екипа. Не е време да търсите друг, а просто вършете това, което добре умеете.Започващият период е по-динамичен, дано не се изкушите да започвате нови делови начинания. На много Раци обаче им се ще, мъчат се да прокарат идеите си още от понеделник, склонни са даже да се налагат на близки и партньори. Не е препоръчително, в сряда противоречията ще се изострят, занапред следва да разчитате на искрени съмишленици и широка подкрепа, не на епизодични услуги. В личните отношения също е редно да залагате на преданост към избраника си, в някои случаи стабилността на връзката зависи най-вече от вас.Следващите няколко дни изискват повече старание от вас, деловите ви задачи са доста, от понеделник се вглеждате и в най-дребни детайли на изпълнението. Някои Лъвове поемат и още ангажименти, виждат добрите си шансове за изява и печалби. Хубаво, но внимавайте с какво се нагърбвате, не е изключено да се претоварите, да се изнервите. Във вторник и сряда се инатите за свои планове, в четвъртък може да влошите сътрудничеството с критичност. По-уместно е да следвате идеите си тактично и търпеливо, и в любовта така градите здрав съюз.От уикенда ви овладява желание да промените нещо в деловата изява, няма да отлагате дълго практическите стъпки. Все пак не бързайте да се отказвате от работната си програма, обмислете внимателно проектите, тогава ще можете да разчитате и на влиятелни покровители. За група Деви идват интересни бизнес оферти, но повечето ще сполучат на сегашното място, обединявайки усилията на колеги, познати. Сряда е по-трудна, но начинанията обещават печалба, в четвъртък ще поемете и чужди задължения, в петък лидерството ви е признато.  Тези дни ще са уморителни, не се изнервяйте със спорове, макар че има теми за изясняване. В понеделник доста Везни ще предпочетат по-самостоятелни начинания, макар че идеите им се натъкват на пречки. Спокойно, вашата последователност и принципност привличат подкрепа в екипа и покровители, стремите се към делови промени, от които е заинтересувано обкръжението ви ще покаже вторник, в четвъртък вече нещата ще вървят спокойно и към успех. Някои мечтаят за постове, да не забравят, силни са със знанията и уменията си.През тези 7 дни се очертава доста работа, но вие сте упорити и в четвъртък ще сте разчистили изостаналите делови задължения, а в петък може да получите и ненадейни оферти. Група Скорпиони да не дават воля на емоциите си, иначе господата ще си създадат проблем с близки. Едно, че не винаги ще сте правите, второ, това са и хора, които винаги са ви подкрепяли за реализация на идеи. До сряда трябва да проучите сериозно условията за изява и печалби, че ако чакате само на шанса... В любовта рядко правите компромиси, ала и без такт не може.Хубаво 7-дневие и за личните, и за деловите ви връзки. Стрелците ще имат късмет не само да получат интересни оферти за изява и добри печалби, а и да попаднат на хора, с които работата ще върви спокойно и спорно. До вторник ще огледате кандидатите за съвместна дейност, ще намерите допирни точки между свои и техни идеи, може да оформите и официално партньорствата. Не налагайте мнение, а внимателно анализирайте мотивите на другата страна, за да се отървете от шмекерите овреме. В любовта се радвате на разбирателство.Започващото 7-дневие изисква да покажете по-голяма сдържаност и търпение при решаване на делови въпроси, а и за лични неща. Някои Козирози обаче са по-склонни да налагат мнение, ако сега успеят, занапред отношенията им няма да се развиват така, както биха желали, нека да бъдат отстъпчиви, сговорчиви. До понеделник е редно да запазите за себе си доста свои изводи и идеи, във вторник се очертава много работа, мъчно променяте нещата, начинанията ви тръгват трудно. Но вие сте упорити и ще привлечете подкрепа дори от родата. Това са дни, които ви зареждат с чудесни делови идеи и енергия да ги изпълните. Е, Водолеите да не прибързват в работата, всеки план си има свое време, а в екипи следва да се прокарва и с подобаваща толерантност. Част от знака обаче са по-нетърпеливи, искат да се наложат, да командват, да печелят. Още в понеделник ще се почувствате уморени, сякаш без сили, във вторник ще избягвате да се месите в спорове. В сряда привличате съмишленици и умело подхващате оферти, които обещават по-добра кариера или вълнуваща любов.В тези дни действайте по-предпазливо, шансът за изява и печалби не е голям, не е и време за неразумни рискове. Доста Риби се стремят към кариера и висок доход, но дали ще се вместят в плана на шефове и влиятелни приятели?... През уикенда сте доста критични, в понеделник си налагате и редица ограничения, припряността води до пропуски, а и май поемате повече делови ангажименти, отколкото можете да изпълните. В личен план се вслушвате в интуицията си, преодолявате сигурно пречките, но може и да не ви се ходи по големи купони. ", "date": "2018.02.03", "title": "Хороскоп за 3 – 9 февруари   от Антония Мечкова"}
{"url": "https://offnews.bg/izvan-terena/leo-mesi-stava-animatcionen-geroj-674118.html", "text": "Испанският футболен гранд Барселона води преговори с американското филмово студио Пиксар за създаването на анимационен филм за клуба, който трябва да привлече интереса на най-малките фенове.Новината разкри радиоводещия Роко Щайнхаузер пред испанско издание.\"Това няма да е нещо малко, а грандиозен проект, защото зад Пиксар стои Уолт Дисни\", коментира Щайнхаузер.Така Барселона ще стане поредният водещ клуб в Европа, който е интересен за сюжет на американските продуценти. Преди това Ювентус и Манчестър Сити участваха в снимки на документални филми, които ще се появяват на платформата Нетфликс и Амазон.Барселона определено има нужда от нов тласък на интереса, тъй като напоследък се забелязва негативна тенденция на спад на посещаемостта.", "date": "2018.02.03", "title": "Лео Меси става анимационен герой"}
{"url": "https://offnews.bg/sviat/severna-koreia-e-spechelila-milioni-dolari-vapreki-sanktciite-na-oon-674116.html", "text": "Северна Корея е придобила близо 200 милиона долара през 2017 г. от износ на продукция в нарушение на санкциите на ООН, а освен това продавала оръжия на Сирия и Мианма. Това се посочва в поверителен доклад на независими експерти, изготвен по поръчка на ООН, предаде Ройтерс.В доклада до комисията по санкциите към Съвета за сигурност се казва, че Пхенян е доставял въглища до пристанища в Русия, Китай, Южна Корея, Малайзия, Виетнам и други страни.Доставките са били извършвани главно с фалшиви документи, свидетелстващи, че въглищата са с произход Русия или Китай, а не Северна Корея.\"КНДР вече пренебрегва повечето от последните резолюции, като използва международни мрежи за доставка на петрол, съучастници от чужбина, офшорни компании и международната банкова система\", пише в доклада от 213 страници.В разследването има данни за нарушения на оръжейното ембарго, вкл. чрез \"трансфер на елементи, използвани в балистични ракети и химически оръжейни програми\".", "date": "2018.02.03", "title": "Северна Корея е спечелила милиони долари въпреки санкциите на ООН"}
{"url": "https://offnews.bg/futbol/herta-predlaga-dozhivoten-bilet-na-fenovete-si-chrez-tatuirovka-video-674125.html", "text": "Херта Берлин предлага на своите фенове нестандартен начин да си купят доживотен билет за домакинските мачове на немския тим. Новият вид пропуск може да бъде татуиран на ръката на всеки един привърженик на клуба.Херта прави допитване сред публиката си, в което феновете трябва да покажат чрез видео или по друг начин защо заслужават тази идейна инициатива.Всеки запалянко, който иска доживотен билет за двубоите на Херта, ще може да избере дали да има татуирано знаме в клубните цветове синьо и бяло. В татуировката ще бъде включено изображение на олимпийския стадион в Берлин. Всеки привърженик ще има и уникален баркод със сезонния си доживотен билет.\"Нито един друг клуб не влиза под кожата като нашия\", се казва в съобщение на Херта. Крайният срок за кандидатстване за доживотен билет и татуировка е 8 февруари.", "date": "2018.02.03", "title": "Херта предлага доживотен билет на феновете си чрез татуировка (видео)"}
{"url": "https://offnews.bg/politika/stanishev-razbira-se-che-sotcialnite-roli-na-mazha-i-zhenata-se-prom-674124.html", "text": "Разбира се, че социалните роли на мъжа и жената се променят. Преди 100 години жените нямаха право да гласуват, право на развод или дори да носят панталон. Днес е различно, заяви пред bTV президентът на ПЕС Сергей Станишев.Всяка трета жена в ЕС е жертва на насилие. Крайно време е политическите партии в България, както и институциите да спрат да си затварят очите пред този проблем и да организират мащабна обществена кампания срещу насилието над жени и деца. Изкривеният дебат за ратифицирането на Конвенцията на Съвета на Европа за превенция и борба с насилието над жени и домашното насилие запуши устите на жертвите, надигна вълна от насилие и демотивира и малкото хора, които доброволно помагат на тези жени, каза Станишев.Дадохме абсолютно погрешен сигнал на жертви и насилници – че като общество толерираме това. Политиците трябва да внесат спокойствие и разум в дебата, а не да истеризират и да се възползват от страховете на хората. В противен случай ще трябва да понесат отговорността за насилието в семействата – над жени и деца, в детските градини, в училищата, над лекари, по улиците. Никой няма да го каже открито, но изкривената дискусия, акцентирането върху неща, които изобщо не съществуват в тази конвенция, фиксирането върху хипотетични страхове загърбва реалния проблем. Заради разделението, започнало още вътре в правителството, е блокирана националната програма, от която зависи функционирането на кризисните центрове и телефонните линии за жертви на насилие, заяви президентът на ПЕС.Човешкото достойнство е фундаментално човешко право. Още през 70-те години в документа от Хелзинки държавите се съгласяват, че въпросите за човешките права не са въпрос на вътрешна политика. Затова съм притеснен от реакцията на президента Радев. Тезата, че домашното насилие е работа на полицията е несъстоятелна. А позицията, че , не отговаря на истината. И в момента те са единствените, които водят борбата с насилието и се грижат за жертвите, държавата е абдикирала от темата, коментира Сергей Станишев.Той подчерта, че Истанбулската конвенция е най-всеобхватният международен договор, чрез който 45 от 47 държави в Съвета на Европа поемат ангажименти за борба с насилието над жени и домашното насилие.С конвенцията България ще поеме ангажимент да се бори с насилието, да финансира центрове за жертви на насилие, както и да отделя средства за програми за жертвите и работа с извършителите на тези деяния. Ще се опростят процедурите и най-вече – ще се говори за това, за да не се толерира насилието и така да постигнем здраво общество, изградено от здрави и щастливи семейства. Конвенцията съдържа философията на борбата с насилието и най-добрите международни практики. Промяна в законодателството не може да постигне този обхват и ангажименти, каза Станишев.", "date": "2018.02.03", "title": "Станишев: Разбира се, че социалните роли на мъжа и жената се променят"}
{"url": "https://offnews.bg/obshtestvo/lavchetata-masud-i-terez-zaminavat-za-holandia-v-nedelia-674120.html", "text": "Двете лъвчета Терез и Масуд вече имат всички документи, за да могат да отпътуват за спасителния център “Фелида” в Холандия.Днес сутринта от Българската агенция по безопасност на храните издадоха транспортните документи. Терез и Масуд ще отпътуват от Столичния зоопарк в неделя, 4 февруари, в 10 ч., съобщават от Фондация „Четири лапи\".В спасителния център за големи котки “Фелида” в Холандия за посрещането на Терез и Масуд е готов техният временен дом, съобразен с индивидуалните им нужди - вътрешно заграждение с отопление около 20 кв.м. с лежанки, платформи, пясъчник и допълнително средово обоготяване. Те също така ще имат достъп до външно заграждение около 30 кв. м.“Фелида” е специализиран спасителен център за отглеждане на големи котки със здравословни или поведенчески проблеми. В момента там са настанени 6 тигъра. Броят на животните е малък, за да може да им се оказва максимално добра помощ.Съдбата на двете малки лъвчета развълнува хиляди. Часове след раждането си в началото на септември миналата година те бяха отхвърлени от майка си и изпотъпкани. Бяха спасени благодарение на бързата намеса на местни доброволци и ветеринарни лекари.Във вторник изпълнителният директор на Българската агенция по безопасност на храните д-р Дамян Илиев съобщи, че има клинично заключение от ветеринарни лекари, че в България няма възможност за нужния ежедневен контрол на здравословното им състояние, в това число лабораторен и рентгенов.Необходима е специализирана грижа по време на лечението. Затова считаме, че е най-добре лъвчетата да бъдат транспортирани в спасителния център в Холандия, където ще бъдат в условия на по-добра експертиза по отношение на грижи и лечение, каза още д-р Илиев.Във вторник в София се проведе и голям протест, на който стотици граждани изразиха мнението си, че лъвчетата Терез и Масуд трябва да бъдат настанени в спасителния център в Холандия.На демонстрацията пред Министерски съвет се яви и министър Нено Димов, който бе посрещнат с възгласи \"Оставка\" и \"Мафия\".", "date": "2018.02.03", "title": "Лъвчетата Масуд и Терез заминават за Холандия в неделя"}
{"url": "https://offnews.bg/offtopic/semejstvo-se-sabra-s-kucheto-si-izcheznalo-predi-10-godini-674115.html", "text": "Семейство от американския щат Пенсилвания се събра тази седмица със своето куче, изчезнало преди 10 години, предаде АП.Дебра Сойервелд и роднините й са смятали черната лабрадорка Аби за мъртва, след като през 2008 г. тя избягала от дома им в град Аполо. Но миналата събота се получила радостната вест, че кучето е намерено.То се появило пред вратата на жител на селището Лоуър Бъръл, на 16 км от Аполо.Човекът уведомил службата за защита на животните, след което по информацията в имплантирания чип бил установен собственикът.Очевидно някой е полагал добри грижи за кучето през изминалите десет години.Сойервелд казва, че Аби е в добро здраве и все още помни командите, към които е била приучавана в семейството. ", "date": "2018.02.03", "title": "Семейство се събра с кучето си, изчезнало преди 10 години"}
{"url": "https://offnews.bg/gimnastika/neshka-robeva-poema-ansambala-na-germania-674119.html", "text": "Легендата в художествената гимнастика Нешка Робева е новият треньор на ансамбъла по художествена гимнастика на Германия. Едно от най-големите имена в този спорт използва социалната мрежа Фейсбук, за да разкрие подробности около ситуацията в немския лагер.", "date": "2018.02.03", "title": "Нешка Робева поема ансамбъла на Германия"}
