{"url": "https://offnews.bg/futbol/hari-kejn-spasi-chestta-na-anglia-sreshtu-tunis-682865.html", "text": "Капитанът на Англия Хари Кейн спаси честта на \"трите лъва\" срещу Тунис на старта на световното първенство в Русия.Англичаните спечелиха с 2:1 двубоя от група G във Волгоград, като и двете попадения за островитяните бяха дело на нападателя на Тотнъм. Кейн изведе \"трите лъва\" напред още в 11-ата минута.Ашли Йънг центрира от корнер, Джон Стоунс засече с глава, нанасяйки много силен удар, който вратарят Асен спаси със сетни усилия. Топката обаче стигна до Хари Кейн, който нямаше как да сгреши от толкова близо. В 35-ата минута Фержани Саси изравни от дузпа. Кайл Уокър вдигна ръка и удари с лакът в лицето Бен Юсеф, който бе зад него.Главният рефер Вилмар Ролдан посочи бялата точка, а Саси изпълни точно. Вратарят на Англия Пикфорд улови ъгъла, но не и топката, която влезе във вратата му - 1:1.През втората част доминацията на англичаните бе пълна и те закономерно стигнаха до победен гол в 91-ата минута. Тогава отново Хари Кейн направи 2:1 с удар с глава.По-рано днес Белгия победи с 3:0 Панама.В следващия кръг на 23 юни Тунис играе с Египет, а Англия се изправя срещу Панама ден по-късно.", "date": "2018.06.18", "title": "Хари Кейн спаси честта на Англия срещу Тунис"}
{"url": "https://offnews.bg/obshtestvo/nad-7-500-uchenitci-imat-praktiki-v-realna-rabotna-sreda-682848.html", "text": "Над 7500 ученици от 326 професионалните гимназии в страната участват в стажове в реална работна среда по проект „Ученически практики – Фаза 1“, финансиран по Оперативна програма „Наука и образование за интелигентен растеж“. Възможности за такива предоставят 2249 работодатели от области като производство на компютърна и комуникационна техника, електронни и оптични продукти, информационни технологии, строителство и др., заяви заместник-министърът на образованието и науката Деница Сачева на пресконференция в Министерството на образованието и науката (МОН).Очаква се през лятото още 500 ученици, които се обучават за ресторантьори и хотелиери, да започнат практиките си. Стажовете са с продължителност 240 часа, разпределени по график през учебната година или през ваканциите. Младежите прекарват средно по 2 часа на ден във фирмите и предприятията. След успешното приключване на практиките получават по 300 лв. стипендия и сертификат за проведеното практическо обучение. Работодателите могат да им предложат и постоянни работни места. При предишния такъв проект по Оперативна програма „Развитие на човешките ресурси“, който МОН изпълняваше между 2007 г. и 2013 г., 1300 ученици получиха предложения за работа, а проведените практики бяха над 40 000.Заместник-министър Сачева подчерта, че новият проект е с приоритетно значение за МОН заради поставения акцент върху професионалното образование. „Учениците трябва да имат по-голям достъп до производствените процеси и реалните работни места. 2000 от участниците се обучават в приоритетни за икономиката на страната направления“, каза тя и допълни, че дейностите по този проект не трябва да се бъркат с дуалното обучение. Според нея двете трябва да се допълват, като целта е учениците да добиват професионален опит и да се изградят като добри специалисти преди завършването си.Сачева определи като много важно участието в проекта на 380 виртуални учебно-тренировъчни фирми. „Те предоставят възможност за усвояване на процесите на управление в дигитална среда и могат да помогнат на децата да бъдат по-добри ръководители, служители и потребители“, посочи тя. Проектът приключва през ноември 2018 г., като общият му бюджет 6 986 236 лв. Според заместник-министърът дейностите може да бъдат продължени, като за тях ще се търси държавно финансиране.", "date": "2018.06.18", "title": "Над 7 500 ученици имат практики в реална работна среда"}
{"url": "https://offnews.bg/temida/sadat%c2%a0spria-deloto-sreshtu-borshosh-zaradi-kalpav%c2%a0obvinitelen-akt-682864.html", "text": "Софийският градски съд върна на прокуратурата обвинителния акт срещу бившия директор на НДК Мирослав Боршош и бившия председател на Съвета на директорите на НДК Валентин Кръстев.Причината - в обвинителния акт има допуснати съществени процесуални нарушения. Делото може да започне по същество, чак когато нарушенията се отстранят.На 31 май Софийската градска прокуратура внесе Боршош е обвинен за нецелесъобразно разходване на над 3 млн.лв. от бюджета на НДК и умишлена безстопанственост и сключване на 15 неизгодни сделки. Кръстев е обвинен за заплашване.", "date": "2018.06.18", "title": "Съдът спря делото срещу Боршош заради калпав обвинителен акт"}
{"url": "https://offnews.bg/futbol/sistemata-var-pomogna-na-shvetcia-da-pobedi-iuzhna-koreia-video-682849.html", "text": "Швеция победи Южна Корея с 1:0 в двубой от Група F на световното първенство, игран на стадион \"Нижни Новгород\". Единственото попадение отбеляза Андреас Гранквист от дузпа. Решението за наказателния удар дойде след намесата на системата за видеоповторения (ВАР).Срещата между двата тима не бе изпълнена с много футболни достойнства и предложи едва няколко опасни положения. В 20-ата минута Маркус Берг пропусна добро положение, като вратарят на Корея спаси удара му с крак.28-ата минута корейският селекционер извърши принудителна смяна заради контузия на Джоо Хо Парк. В 52-ата минута бе единственото по-опасно положение за азиатците. Джа-Чеол стреля с глава, но в аут.В 56-ата минута Ола Тойвонен стреля опасно с глава, но стражът изби. В 63-ата минута Клаесон бе съборен в наказателното поле на Южна Корея. Съдията потърси помощ от видеотехнологиите и даде дузпа за Швеция. Андреас Гранквист застана зад топката и отбеляза за 1:0.Така Швеция има три точки в групата си, колкото и тимът на Мексико, който вчера сензационно победи световния шампион Германия.", "date": "2018.06.18", "title": "Системата VAR помогна на Швеция да победи Южна Корея (видео)"}
{"url": "https://offnews.bg/medii/izsledvane-na-rojters-klasira-offnews-v-top-10-na-mediite-s-naj-goliam-682839.html", "text": "Дългоочакваното годишно изследване на \"Ройтерс\" за състоянието на тенденциите в медиите в 37 държави за пръв път обхваща и България.Световната агенция публикува и класация на медиите, които се ползват с най-голямо доверие сред аудиторията в страната. За челните места са националното радио и телевизия, а в първите 10 позиции е и OFFNews (виж таблицата).Изследването има за цел да разбере навиците при потребяване на новини в различните държави. То е извършено от института на Ройтерс за изследване на журналистиката. Въпросът, зададен на респондентите, е: \"Колко достоверни са новините от следната медия от 0 до 10, където 0 е абсолютно недостоверни, а 10 - напълно достоверни.Най-често ползвани източници на информация (онлайн медии) според изследването:Най-често ползвани като източници на информация телевизии, радиа и печатни издания:Около 1/3 от анкетираните посочват, че вярват на новините, които намират чрез търсене в интернет. 30% вярват на новините в социалните медии. Процентът е по-висок в сравнение с много други държави, посочват авторите на изследването. Традиционните медии се радват на доверието на 41% от аудиторията.Допитването дава още данни за навиците на аудиторията у нас. 88% от респондентите се информират от онлайн медии, 84 - от телевизии.Най-популярната социална мрежа у нас е Фейсбук. Тя задминава безапелационно втората с класацията YouTube. 73% oт българите четат новини през Фейсбук, а цели 84% я ползват за информиране или друга цел.", "date": "2018.06.18", "title": "Изследване на Ройтерс класира OFFNews в топ 10 на медиите с най-голямо доверие у нас"}
{"url": "https://offnews.bg/112/plovdivski-uchen-zagina-padajki-ot-tepe-v-plovdiv-682842.html", "text": "Ученият доц. Агон Сренц загина при падане в Пловдив.Той паднал от стръмнина на тепето на тротоара при тунела на бул. \"Цар Борис III Обединител\". Тялото му намерили минувачи. За случая съобщи във Фейбсук Доброволното формирование \"Пловдив 112\". OFFNews опита да се свърже с пресцентъра на Областната дирекция на МВР в града, който да потвърди информацията, но никой не отговаря на телефона му. Директорът затвори с думите, че не може ни дава сведения по телефона.Доц. Агон Сренц е бивш преподавател в Пловдивския университет \"Паисий Хилендарски\" катедра \"Ядрена физика\". Той е един от основателите на пловдивския морски клуб \"Нептун\" и водолаз с 50 години стаж. Участвал е в издирването на десетки хора във водоеми на България. 77-годишният мъж е братовчед на великия режисьор Крикор Азарян, пише dir.bg.Поклонението пред тленните останки на доц. Агон Сренц е утре от 11,30 ч. на арменските гробища в града.", "date": "2018.06.18", "title": "Пловдивски учен загина, падайки от тепе в Пловдив"}
{"url": "https://offnews.bg/nashite-avtori/iz-delnitcite-na-edin-lud-11-15-iuni-682851.html", "text": "Понеделник, 11 юниМамалигарите създават специален фонд със 100 млн. евро, който ще финансира безвъзмездно дoмaĸинcтвaтa, ĸoитo искат дa си инcтaлиpaт cлънчeви пaнeли. Oчaĸвa ce oт пpoгpaмaтa дa ce възпoлзвaт oĸoлo 20 000 ceмeйcтвa, ĸоито щe пoлyчaт пo 5000 eвpo, за да монтират панели c ĸaпaцитeт oт 6kW. Приятели пресметнаха във Фейсбук, че с 10-те млрд. евро, които ще се нахакат в АЕЦ Белене, ще могат да се финансират 2 млн. домакинства и да се инсталира мощност от 12 000 MW, 6 пъти колкото АЕЦ „Козлодуй“. Но ние няма да постъпим така и да финансираме 2 млн. домакинства, а ще постъпим точно обратно и 2 млн. домакинства ще финансират една ненужна и опасна ядрена централа.Следващата новина е напълно ненадеждна, но ми е важно да ви я кажа, за да взема повод от нея и да ви кажа други работи. Една позната от Неапол ми писа оня ден, че прочела в някакъв сайт, че е починала 103-годишната Антолия Вартадела, която преди две години изуми света, като забременя и роди здраво 4-килограмово момченце. Госпожата имала рак на яйчниците, поради което ѝ ги изрязали. Но в Турция ѝ присадили нови. В смисъл не нови, употребявани, но явно още млади… И тя забременяла. Обаче категорично отказала да съобщи името на бащата. Тук през 2016 г. тази новина я пуснаха едни малко съмнителни, даже не малко, сайтове, та не знам дали изобщо има такава госпожа. Но, ако има, искам да знам само едно нещо: кой е бащата. Просто ми е любопитно дали бебето е заченато по старомодния начин и кой е тоя пич, дето се е нагърбил с тази задача. Мисля, че трябва да се напише, ПИЧ, не пич! Някои от вас може и да си спомнят колко се възхищавахме навремето от Хашим Тачи, дето не се уплаши от Мадлин Олбрайт. И с един гол такова постигна за родината си повече, отколкото цялата Албанска освободителна армия… Сега сме на път така да се възхитим от Борисов. Защото г-жа Меркел не е по-малко… да кажем впечатляваща от Мадлин. Може би само да не изтласква 130 кг. с крака… И наистина ще се възхитим, само чакаме доказателство, че г-н Борисов е употребил г-жа Меркел и чувствата ѝ за някоя полезна за народа и държавата ни цел. А, че я е употребил, май вече няма съмнения.И като стана дума за такава „извънвремева“ употреба… Една приятелка във Фейсбук се оплакваше, че непрекъснато я включвали в секс групи. И на нея ѝ писнало и ги заплашила: „Ако продължите да ме включвате, ще започна да си публикувам една снимка чисто гола, на която съм на 73 ненавършени!“ И на мига престанали да се ебават с нея.Вторник, 12 юниНещо става зад кулисите. Чува се някакъв необикновен шум чийто произход навярно знаят само шепа посветени. От прокуратурата съобщават, че разследват концесията на ски зоната в Банско, дейността на концесионера \"Юлен\" АД и финансирането на Българската федерация по ски, чийто шеф от десетилетия е Цеко Минев. Цацаров писал на премиера да \"предприеме незабавни действия за … осигуряване на пълно съответствие на ползваната от концесионера площ с тази по концесионния договор\". Щото се оказало, че \"Юлен\" има предоставени по договор 100 ха без малко, които тайно пораснали с още 66 ха. СГС пък започнала проверка на финансирането на БФС от ММС. Изглежда като да са нагъзили здраво Цеко Минев, да прощавате за израза.Някак не звучи вероятно тази атака на прокуратурата към Цеко Минев, ако наистина е атака, а не кьорфишек, да е подета без санкцията на Пеефски. Щото Цеко Минев до вчера беше сочен за новия банкер на Шиши. Затова първата хипотеза е, че Цеко и Шиши вече не са си толкова близки. Според други наблюдатели пък атаката била заради кандидатстването ни за банковия съюз. На тукашните много им се искаше първо да влезем в еврозоната, пък после банковия съюз. За да могат още малко да си помишкуват из банките. Но Макрон им попари надеждите – първо банковия съюз, после еврозоната. И понеже нали банката на Цеко редовно се сочи за „гнила ябълка“… Пък една от целите на банковия съюз е „предотвратяване на ситуации, при които се използват парите на данъкоплатците за спасяване на обявени в несъстоятелност банки“.\"Системата ни убива\" свали социалния министър Петков. \"Системата ни убива\" възстанови социалния министър Петков. Действието се развива в продължение на едно денонощие. През което министърът стоя абсолютно неподвижен и безмълвен. Ще кажеш, че не се отнася за него.Ако премиерът се е надявал, че с оставката на Петков ще се тушира проблемите с протестите и палатковите лагери на майките, остана излъган. Точно обратно. Наложи се да отхвърли оставката: „Оставям го… Ако това е министърът, който им харесва, отхвърлям оставката. Щом въпросът не е до пари, да го решат, за да ми се махне от главата…“Тези думи на господин премиера предизвикаха основателно негодувание сред демократичната общност. Изтънялата демократична общност. Щото не са думи на премиер, загрижен за народа.Но пък, от друга страна, „да ми се махне от главата“ са думи, които показват, че почва да му омръзва. А това е добър знак. Нали помните какво каза депутатът му Георги Марков: „Борисов ще ни управлява, докато му омръзнем.“ Което нас лично много ни притесни, защото, колкото и да сме досадни, на правешкия полуинтелектуалец не му омръзнахме 35 г.?Бареков подхваща истинската журналистика, както заплаши миналата седмица. И съвсем очаквано я подхваща откъде грешния край. Лично той фейства „ексклузивната“ новина от сайта си BNews – „Красимир Каракачанов подава оставка!“Борисов поискал оставката на Иван Каракачанов заради падналия хеликоптер. И Иван щял да я даде днес в „късния следобед“. Да, да…Нямам представа какви просовидения на гладна кокошка се въртят из обърканата глава на Бареков. И защо така злобее срещу доскорошния си коалиционен партньор, с който заедно папкаха паричките на банкера-беглец. Но да оставим главата на Бареков на специалистите с белите престилки. Макар че и те без челна лоботомия няма да се справят… Такава оставка няма и няма и да има. Да допуснеш, че агент Иван ще се оттегли доброволно е пълно непознаване на човека и неговата десетилетна борба да докопа кокала. Такъв няма да хвърли оставка само щото паднало някакво си хвърчило и загинали двама души. Че да не е карал той хвърчилото, та да подава оставка?!Между другото, стана ясно, че точно този хеликоптер е водил парада на 6 май. Представяте ли си да беше паднал сред множеството на площада? А представяте ли си да беше паднал сред официалните лица?! Но такива чудеса само в Полша се случват…Сряда, 13 юниЖурналистката от „Стандарт“ Искра Крапачева написа писмо до Frognwews.bg, в което изразява възмущението си от гл. редактор Славка Бозукова. „Бозукова ми дължи към 7 хил. лв., осъдих я и пак не плаща. Аз не съм единствената, така е с повечето мои напуснали колеги. Пиша ви, защото днес с изумление научих, че Бозукова е наградена с приза \"Национална гордост\", раздаван от Евгени Минчев. Това е позор…”Интересно, че „24 часа“, който е от същото медийно семейство, препечатва Фрогнюз и добавя още двама протестиращи против наградата на Базукова - Иван Филчев и Оля ал-Ахмед. Оля разправя как, когато ѝ се наложило да си направи животоспасяваща операция, тя си поискала 11-те заплати, които Славка ѝ дължала. Базукова и казала: „Ти имаш много връзки с посланици и кметове, искай от тях пари за моя вестник, а аз ще ти дам нещичко от тях!\"… Лишена от човещина, морал и всякакви хуманни чувства, както и от професионализъм, тази жена е наградена с приз „Национална гордост”! Българийо, Родино моя, накъде вървиш...”Жал ми е за малкото колеги, които останаха да работят в „Стандарт“ с надеждата, че някога ще си получат парите. Ами няма да си ги получат. Просто ще имат да вземат повече. То там вече има хора, които имат да взимат и по 20 хил. лв.Президентът на Македония Георги Иванов отказа да подпише договора между Скопие и Атина. Иванов смята, че с приемането на името „Северна Македония“ „всичко свято за Македония е погазено“, Гърция е успяла да постигне максимума от исканията си. „Това, което направи с македонците в Гърция, сега иска да го направи и с македонците в Македония… ЕС и НАТО не могат да бъдат алиби за този вреден договор.“Високата патетика на Джорето не може да прикрие истината, че туря прът в колелата на прогреса не за доброто на Македония, а за чужди интереси.От утре светът ще е футбол, както гласи клишето. Изследователски екип от учени от Техническите университети в Дортмунд и Мюнхен разработили проект, който, с помощта на изкуствен интелект определил, че Испания ще бъде новият световен шампион по футбол. Голям шанс за титлата имали също и германците, които са фаворит на букмейкърите в момента. Финансовата фирма Goldman Sachs обаче обучила собствен изкуствен интелект и смята, че Бразилия ще излезе победител.Според мен всеки интелект, бил той естествен или изкуствен, ще крушира в опита да прогнозира игра, която се играе от членестоноги. Това си е мое мнение.И една новина в аванс. Разправят я като виц, но не е. В събота ще стане ясно, но понеже аз в събота не работя, та ще ви я кажа още сега: в 330-хилядна Исландия не бил останал никой, всички били на мач в Русия. Братя цигани, не е виц, истина е. Не знам защо реших, че точно вас ще ви интересува…Боже, какви традиции имат хората. На българите им дай само хора да вият по света и у нас. На днешния ден се отбелязва Световният ден на голото колоездене (World Naked Bike Ride). Всяка година из улиците на Лондон, Виена, Торино, Амстердам и т.н. хиляди колоездачи събличат дрехите и се качват на велосипедите в знак на протест. Срещу задръстванията, замърсяването на въздуха, нетолерантността на шофьорите…И изобщо когато човек реши да се съблече, кауза ще се намери.Четвъртък, 14 юниБорисов отказал да приеме Георге Иванов. И на външната Захариева забранил. И „високият“ гост си остана само с визитата при президента Радев. „Аз лично, вика Борисов, съм свидетел какви усилия костваше на Гърция и Македония да се споразумеят за името. На двете страни се наложи да вземат тежки и непопулярни решения, за да придвижат този процес. Щеше да е предателство, ако днес в София бях посрещнал македонския президент с фанфари…“Да, с фанфари щеше да е предателство. Но да го посрещнеш без фанфари и да му нашокаш ряпата щеше да е по-правилно, отколкото да му правиш фасони.„Нямаше, вика, какво да му кажа. Нека мине малко време…“Да, бе, нямаше… Когато няма какво да се каже, се казва истината. Че е руски измекяр и му е поръчано да саботира движението на Македония към ЕС и НАТО.Само преди месец руският посланик в Скопие Олег Шербак заяви в лекция пред студенти във Факултета по сигурност: „Руската федерация не може да не бъде загрижена от военната доктрина на НАТО, в която Русия е обявена за враждебна. Това е много опасна игра и не бихме искали Македония да бъде въвличана в това. Македонският народ да бъде използван като пушечно месо, а територията й - като база на НАТО…“Не бихме искали означава не бихме позволили.Лошото е, че и Иванов може да отговори, както е характерно за региона, с „Ти па си много убав…“ Щото още е много пресен споменът как Борисов лазеше пред Путин в Русия.Някой ми разправяше, че гърците искали новото име да е Горна Македония, но македонците не се съгласили, защото името Горна Македония пазели за Луната. Но може и виц да беше…А пък за Световното тръгна слух, че преди мача Путин влязъл в съблекалните на Сборная, където се състоял следният разговор:- Г-н Президент, Гууд лак ли казахте или ГУЛАГ?- От вас зависи, момчета, от вас зависи...И момчетата яко се напънаха…Обаче на руснаците не им е единственият проблем с футболистите. Голям дерт им е и как да опазят рускините от хилядите чужденци, които ще посетят Русия. То, ако трябва да съм честен, чужденците трябва да опазват. Опитът от Олимпийските игри в Москва през 1980 г. показва че много рускини са родили деца от чужденци. И някои от тия деца били руси негърчета…Та по този повод руският депутат Тамара Плетньова призова рускините да си съберат краката поне за един месец. Но, според нас, това е невъзможна мисия.В деня на годишнината от протестите #ДАНСwithme, провокирани от избора на Пеефски за председател на ДАНС през 2013 г., шефът на антикорупционната комисия Пламен Георгиев обяви, че са прекратени две проверки срещу Пеефски - и проверката за корупция, и тази за конфликт на интереси не са открили нищо нередно. „Ако дръпнем чертата, каканиже прокурор Георгиев, се оказва, че или Делян Пеевски е един от най-проверяваните и чисти хора в държавата, или има много добри адвокати и счетоводители.“Това е квазиизбор, доколкото едната хипотеза е дори и теоретично немислима. Цяла България знае, че Пеефски се е осрал до плешките. Затова без грам колебание залагаме на другата, макар че тя пък е непълна. От петричкия бизнесмен Коце Маца съм запомнил: „Човек в зряла възраст трябва да има добър адвокат, добър счетоводител и добър свещеник.” Свещеникът е също много важен. И то не, за да изповядва бизнесменът греховете си. При българите не е прието да се изповядват.В тази връзка, да ви кажа, лятото е дори приятно да се седи на брега на Перловската река. Още не съм загубил надежда.Пък един Иван от Своге ми пише, че Пеефски бил изчезнал, нямало го. И предлага хипотезата, че може да е минал под вода и аз да не съм го видял. Което е пълна глупост! За толкова години не съм видял лайно да плува под вода… Ох, извинете. Пък „Българският Мадоф“, както обичат да титулуват парцалите на медийния империалист Цветан Василев, рекъл: „Борисов няма да излезе цял от мъртвата хватка на Пеевски.“ Според него скритото партньорство между двамата няма да завърши добре за премиера. Василев отрича твърденията на парцалите на Пеефски, че Иван Костов се бил възползвал от КТБ. \"Ако някой се е възползвал от КТБ, това не е Иван Костов, а ДПС чрез Пееевски и Борисов чрез Александър Сталийски…\"Пеевски, вика, разнасяше списък на кого какви пари трябва да се плащат. В него фигурираха имената на Цацаров, Цветлин Йовчев и Владимир Писанчев…\"Центърът зад Пеевски не е Цацаров, Цацаров е продукт на същия този център… Някои твърдят, че този център е намерил пристан в Библиотекарския институт, където са Гестапото, Стоян Денчев, Цветлин Йовчев... ДАНС действа като частна структура за репресии…\"Можем да му вярваме, можем и да не му вярваме. Но във всеки случай е добре да знаем, че има и такова мнение.Петък, 15 юниАло, пенсиите, знаете ли кой е роден на вчерашния ден през 1864 г.? Ще дам джокер. Един немец, по който всички бабички са луднали. Автор на \"Хистологични и хистопатологични изследвания на сивото вещество на мозъка\". Малкото му име е Алоис. Повече няма да кажа. Приемете го като тест за Алцхаймер да се сетите сами.Братя мои от последната възраст! Имам една научна новина за вас. Да се пазите от силен шум, защото е много опасен за здравето ви. Освен за сърцето, нервите, кръвната захар и всичко друго, което си знаете, американски учени установили, че силният шум правел сперматозоидите лениви и влияели негативно и върху репродуктивното здраве.Ако обаче животът ви е ситуирал на място, където са се събрали привърженици на „Металика“ (всъщност, един е достатъчен!), явно няма как да се пазите от шума и сперматозоидите ви ще бъдат заплашени от ленивост. Но има спасение. Полани английски учени откриха, че доматите са като допинг за сперматозоидите. Десет дни само на домати и те започвали да се движат два пъти по бързо. Според учените било от ликопена. Според мен просто на сперматозоидите им става много кисело и затова се разбързват. Та казвам колко повече шум, толкова повече домати.Братя, имам и още една новина, която ми е неудобно да ви кажа, но се налага. Източникът ми е сигурен, познавам човека от 25 г. Жената по-точно. Социалното министерство внесло законопроект, според който дълголетието ще бъде тълкувано като държавна измяна!Крайно време беше. Дълголетието, казваше един мой настолен приятел, е само форма на инат. И не е нужно всички да плащаме заради вашия инат, не ли? Да!И накрая да кажем нещо оптимистично. Миналата неделя, по време на връчването на театралните награди \"Тони\" Робърт де Ниро пак си отбил на Тръмп. „Хората, рекъл, повече не трябва да се примиряват с Тръмп.“ И му теглил една: „Fuck Trump!“ Цялата зала станала на крака и го аплодирала. И той пак факнал Тръмп, и залата пак го аплодирала…Враждата на де Ниро с Тръмп не е от вчера. Още в президентската кампания той го определи като напълно луд. \"Той е куче, свиня, мошеник, скапан актьор, противен тип, който не знае за какво говори... Страшно съм ядосан на нашата страна, че тя е стигнала дотук да постави този идиот и този кретен там, където е днес…\"Ако знае аз пък как съм ядосан на нашата страна… Как така допуснахме да ни управляват хора, който не просто приличат на идиоти. Някой беше написал за Борис Джонсън, че той не просто приличал на идиот, той си бил идиот, който се маскирал на умен мъж, на който му се налагало да се маскира на идиот, обаче всъщност си е идиот. На 100% нашият случай. Но може и да греша. В смисъл нашият случай да е описан от Граучо Маркс.И всичките са такива, гаче един такова ги е правил. Нали сте чували за Парадокса на Ферми за извънземните. Най-общо, че трябва да ги има, ама ги няма… Този парадокс на Ферми на българска почва изразява противоречието между голямата вероятност за съществуването на умни и интелигентни хора сред 7 млн. население и липсата на доказателства за наличието на такива хора във властта…Бай Стоян Михайловски викаше: В царството на тиквите кратуната е цар! Да, обидно е, но е заслужено. Наблюдавам политическия и останалия живот в родината от много години. И категорично мога да кажа, че в крайна сметка Борисов, Цецерон, Тетка Цачева и т.н. са най-доброто доказателство, че никой не е загубил от това, че е подценявал интелекта на българина.P.S. Ако обърнахте внимание, на 13-и не честитихме и не пожелахме на никого нищо. Искаше ни се, но нямахме желание. Не можехме да си позволим да сме откровен. Все пак сме хора… Вчера изхвърлихме от листата си с приятели един, който, освен всичко друго, е и лекар. Изхвърлихме го, защото написа на царя, който също имаше ЧРД тия дни, така: „Честит рожден ден! Дано ви е последен…“Съгласете се, че д-р Филипов, тактичен и деликатен, какъвто го познавате, такова нещо не може да каже. Въпреки че все повече изглежда като единствен изход…", "date": "2018.06.18", "title": "Из делниците на един луд (11-15 юни)"}
{"url": "https://offnews.bg/obshtestvo/naznachiha-vremenen-shef-na%c2%a0meditcinskia-odit-682854.html", "text": "Д-р Любомир Чипилски е определен за временно изпълняващ длъжността „изпълнителен директор“ на Изпълнителна агенция „Медицински одит“, съобщават от пресцентъра на здравното министерство.Д-р Чипилски е специалист по неврология и магистър по здравен мениджмънт. Той постъпва на работа в Изпълнителна агенция „Медицински одит“ през май 2016 г., а в началото на 2018 г. е назначен за директор на дирекция „Осигуряване на качество и анализи“ в агенцията.Чипилски е работил по специалността си в различни лечебни заведения в страната. В периода 1994 г. – 2000 г. е главен асистент по неврология в Университетската болница по неврология и психиатрия „Свети Наум“ - София.Любомир Чипилски е заемал длъжността „главен секретар“ на Изпълнителната агенция по лекарствата.Миналата седмица от, че започват проверка дали има чадър над определени болници в страната.Разследващите търсят престъпна схема, при която са били облагодетелствани определени медици и лечебни заведения.Установени са и смъртни случаи в различни болници, за които Изпълнителна агенция „Медицински одит“ е извършвала проверки, но прокуратурата не е била сезирана.Здравният министър отстрани директора на агенцията Златица Петрова до приключване на разследването.", "date": "2018.06.18", "title": "Назначиха временен шеф на медицинския одит"}
{"url": "https://offnews.bg/112/stotitci-navodneni-ulitci-i-sgradi-v-sofia-vodata-stigna-do-relsite-n-682860.html", "text": "Тази вечер в Националния оперативен щаб са постъпили над 172 сигнала в София за наводнени улици, мазета и приземни етажи, подлези, ресторанти, детски градини и други сгради, съобщават от пресцентъра на МВР.На метростанция „Г.М. Димитров“ водата стигна до релсите, по които се движат влаковете.Както по-рано тази вечер репортер на OFFNews.bg съобщи, входът на По информация от МВР най-силно засегнати са: хотел Шипка, метростанция \"Витоша\", църквата в подлеза на хотел \"Балкан\", подлези - Централна гара, Спортното министерство, гаража на СДВР, 184 ЦДГ в Лозенец, Лъвов мост, Банка ДСК на Княз Александър І, Театър 199, заведения и ресторанти на приземните етажи, над 10 подлеза, болница \"София мед\", ЦСМП - София (Сточна гара), Министерство на туризма, Информационен център на Министерството на отбраната.По сигналите работят всички екипи на Столичната дирекция „Пожарна безопасност и защита на населението\", твърдят от  пресцентъра на МВР.Вече е възстановено движението на автобусите по бул. „Евлоги и Христо Георгиеви“ и по бул. „П. Славейков“. Възстановено е движението на трамваите по бул. \"Дондуков\", бул. „К. Величков“, \"К. Стоилов\" и надлез \"Надежда\", както и движението на тролей №9 по обичайния му маршрут. Още се работи за отстраняване на авариите по трасетата на трамваите по ул. \"Каменоделска\", пл. \"Възраждане\", по ул. \"Козлодуй\", съобщи кметът на София Йорданка Фандъкова.Заради дъжда в област Кюстендил е нарушен достъпът до 5 села: Николичевци, Враца, Преколица, Церовица и Бобешино. Отнесени са пътните настилки до тях. Към засегнатия район в момента пътуват екипи на РДПБЗН - Кюстендил за оценка на обстановката и предприемане на мерки.", "date": "2018.06.18", "title": "Стотици наводнени улици и сгради в София, водата стигна до релсите на метрото"}
{"url": "https://offnews.bg/futbol/belgia-si-vze-svoeto-sreshtu-panama-682859.html", "text": "Отборът на Белгия защити претенциите си за един от скритите фаворити за титлата на Мондиал 2018, след като разгроми Панама с 3:0 в мач от група G, който се изигра на стадиона в Сочи. \"Червените дяволи\" не започнаха убедително и трудно преодоляваха солидната отбрана на панамците през първата част.Воденият от селекционера Роберто Мартинес тим изглеждаше през първите 45 минути като поредния фаворит, който не печели откриващия си мач на първенството. Само две минути след почивката обаче Дрис Мертенс откри резултата със страхотно воле по диагонала, което не остави шанс на вратаря на Панама.Играчите на Белгия се успокоиха след първия гол и продължиха да доминират, което даде резултат в 69-та минута, когато централният нападател Ромелу Лукаку се разписа с глава след технично подаване на Кевин де Бройне. Футболистите на Панама се отвориха в търсене на обрат, което остави празни пространства пред белгийците и в 75-та минута Еден Азар проведе мълниеносна контраатака и асистира на Лукаку за втория му гол в мача.До края не паднаха повече попадения и Белгия спечели първия си мач в Русия с 3:0. В събота от 15:00 часа българско време възпитаниците на Роберто Мартинес се изправят срещу Тунис, докато Панама ще срещне Англия във втория си мач, в неделя от 15:00 часа.", "date": "2018.06.18", "title": "Белгия си взе своето срещу Панама"}
{"url": "https://offnews.bg/112/metrostantcia-ndk-veche-e-pod-voda-682853.html", "text": "Заради продължителния и силен дъжд в София входът на метростанция \"НДК\" е под вода, съобщи репортер на OFFNews.bg.Снимките са направени във входа, който е до НДК.Към 18.45 ч. влизането в станцията на метрото е невъзможно.На метростанция „Г.М. Димитров“ , по които се движат влаковете.За периода от 18:30 до 19:45 часа тази вечер в Националния оперативен щаб са постъпили над 172 сигнала в София за наводнени улици, мазета и приземни етажи, подлези, ресторанти, детски градини и други сгради, съобщават от пресцентъра на МВР.Най-силно засегнати са: хотел Шипка, метростанция \"Витоша\", църквата в подлеза на хотел \"Балкан\", подлези - Централна гара, Спортното министерство, гаража на СДВР, 184 ЦДГ в Лозенец, Лъвов мост, Банка ДСК на Княз Александър І, Театър 199, заведения и ресторанти на приземните етажи, над 10 подлеза, болница \"София мед\", ЦСМП - София (Сточна гара), Министерство на туризма, Информационен център на Министерството на отбраната.  ", "date": "2018.06.18", "title": "Метростанция НДК вече е под вода"}
{"url": "https://offnews.bg/obshtestvo/kolite-na-google-street-view-otnovo-shte-snimat-v-balgaria-682861.html", "text": "Това лято колите на Google Street View ще пътуват отново през България, за да актуализират локалните данни в Google Maps, съобщиха от офиса на компанията в България.Обиколката ще започне на 25 юни и ще продължи около 2 месеца.Този път автомобилите на Street View ще се фокусират върху получаване на по-актуална информация за свързването на пътища между градовете, пише в съобщението на Google.Street View е популярна функция на Google Maps, която е достъпна в над 85 страни по света, както и в части от Арктика и Антарктида. Чрез нея хората могат да гледат 360 градуса графични изображения на различни улици и елементи на културното и национално наследство. Достъпни са и в Google Earth и Google Maps за мобилни устройства.Street View е налична в България от 2013 г. насам и се актуализира редовно.Google полага големи усилия, за да защити неприкосновеността на личния живот, като същевременно позволява на всички потребители да се възползват от Street View, твърдят от компанията.Преди всяко публикуване на събраните изображения се извършва обработката със специална технология. Тя замъглява лицата на хората и регистрационните номера на автомобилите, така че те да не могат да бъдат идентифицирани, като по този начин защитава неприкосновеността на личния живот. Street View разполага с допълнителна функция за премахване на изображения. Потребителите могат да използват бутона \"Подаване на сигнал за проблем\" в долния десен ъгъл на всяко изображение.", "date": "2018.06.18", "title": "Колите на Google Street View отново ще снимат в България"}
{"url": "https://offnews.bg/izvan-terena/politcia-svali-anglijski-fenove-ot-vlaka-za-volgograd-682841.html", "text": "Двама британски запалянковци са свалени от влака за Волгоград, с който пътували за първия мач на Англия на световното първенство срещу Тунис тази вечер.Единият от тях се скарал с руски полицай и бил задържан, а другият е наранил ръката си и е откаран в болница, където е получил медицинска помощ, след което е бил изписан.Иначе за всеобщо щастие английските фенове се държат възпитано и до момента не са създали сериозни проблеми за органите на реда в Русия.Тази вечер се очаква истинска инвазия на стадиона във Волгоград, където островитяните ще подкрепят горещо своята родина в битката срещу Тунис.", "date": "2018.06.18", "title": "Полиция свали английски фенове от влака за Волгоград"}
{"url": "https://offnews.bg/politika/valeri-simeonov-bardatcite-na-slanchev-briag-poluchiha-porednata-mini-682862.html", "text": "За мое голямо съжаление и министър Нанков се нареди до министър Ангелкова в отричането на законите и наредбите на България. Известните с пласмента на наркотици, проституция и наднормен шум бардаци получиха поредната министерска подкрепа! Това коментира в официалния си Facebook профил вицепремиерът по икономическата и демографската политика Валери Симеонов.По-рано днес от министерството на регионалното развитие и благоустройството обявиха, че \"любимите\" заведения на Симеонов на плажа на Слънчев бряг - THE ONE, La Cubanita, Cacao beach, Del Mar и BEDROOM.\"За мое голямо съжаление и мин. Нанков се нареди до мин. Ангелкова в отричането на законите и наредбите на България. В петък от Бургас той обяви заведенията от Южния плаж на Слънчев бряг за законни. Въпреки аргументите в сигнала, който му изпратих и резултатите от проверката на ДНСК и община Несебър. Същите категорично доказаха обратното: че \"Спалнята\", \"Единият\", \"Какаовият плаж\", \"Кубинката\" и ресторант \"Морето\" са НЕЗАКОННИ. Известните с пласмента на наркотици, проституция и наднормен шум бардаци получиха поредната министерска подкрепа!Виждам, че днес в официалната позиция на МРРБ мин. Нанков вече е включил на задна скорост и избягва да се произнася категорично по законността, както направи в петък пред медиите в Бургас. Сега вече се говори, че заведенията отговаряли на схемата за поставяне, подписана от мин. Ангелкова (заради което съм сигнализирал прокуратурата, т.к. е в нарушение на ЗУТ и наредбата на община Несебър) и че имали разрешения за поставяне от гл. архитект на община Несебър (издадени също в разрез с нормативната база - надвишавайки 100 пъти допустимата площ от 15 кв.м. и многократно височината от 3 м.). Значи ли това, че с подписите на министър и главен архитект се отменят закони и наредби?Та нали за тези нарушения сезирах мин. Нанков и Прокуратурата? Защо няма нито дума за това, че заведенията са категоризирани като \"нощни барове\" и \"ресторанти\" с подписа на мин. Ангелкова, а такива заведения ЗУЧК забранява да има на пясъка?Разбирам кой и кое диктува отказа от задължителното премахване на обектите и спирането на достъпа и ползването им чрез спиране на тока и водата. И ако първото (премахването) е спорно дали е задължение на министерството или общината, то спирането на достъпа и ползването на огромни незаконни заведения, изградени без проект, разрешения за строеж и разрешения за ползване, си е работа на МРРБ и ДНСК.В изявленията си мин. Нанков пренебрегва констатациите на подопечната му Дирекция за национален строителен контрол (ДНСК), която с писмо от 13 юни (сряда) 2018 определя заведенията за НЕЗАКОННИ и разпорежда на кмета на Несебър в срок до 15 работни дни ДА ГИ ПРЕМАХНЕ!\"", "date": "2018.06.18", "title": "Валери Симеонов: Бардаците на Слънчев бряг получиха поредната министерска подкрепа"}
{"url": "https://offnews.bg/zdrave-i-krasota/top-5-na-naj-modernite-tendentcii-v-grima-za-liato-2018-snimki-682846.html", "text": "Лятото е сезонът, в който модата и тенденциите в грима имат най-голямо поле за изява. Всяка година те са различни и всяка година са все по-дръзки от предишната.За да бъдете в крак с модата, Ви представяме 5-те най-модерни тенденции в грима за лято 2018.1. Опушена очна линияСлед кратко затишие на тенденцията да се носи тежка очна линия, това лято тя не само се завръща, но и е по-опушена от всякога.2. Цветни сенкиЕрата на \"естествения\" грим и телесните тонове приключва. На мода са цветните сенки и колкото по-наситени са, толкова по-добре. Съчетанието на няколко цвята е чудесна идея за лятото, а ако не искате да носите опушена очна линия, спокойно можете да използвате като заместител ярък цвят.3. Тъмно червилоВъпреки че е прието тъмните цветове за червило да са за студените месеци, това лято точно тези нюанси са най-модерни. Сега ще можете да се наслаждавате на любимото си винено червило през цялата година.4. Драматични миглиДраматичният обем никога не е излишен, особено когато става въпрос за мигли. Дългите, пърхащи клепки ще ви превърнат в център на внимание, където и да отидете. За да постигнете това, можете да използвате фалшиви мигли.5. Руж и червило в един нюансЗа да постигнете този ефект, не е необходимо да търсите руж в цвета на червилото си. Можете да използвате стария метод на професионалните гримьори - използвайте червилото както за устните, така и за бузите.", "date": "2018.06.18", "title": "Топ 5 на най-модерните тенденции в грима за лято 2018 (снимки)"}
{"url": "https://offnews.bg/112/24-godishniat-kmet-na-selo-vojniagovo-e-arestuvan-s-200-leva-podkup-682852.html", "text": "24-годишният кмет на карловското село Войнягово Тодор Танковски е арестуван на паркинг в Карлово.Той е поискал около 200 лева от мъж в селото, за да му свърши услуга. Най-вероятно става въпрос за изнудване, съобщава БНТ.Танковски е задържан за 24 часа. Наскоро името му бе замесено в скандал, при който беше проверяван за злоупотреба с плочки, предоставени на селото за ремонт.Кметът на Карлово д-р Емил Кабаиванов съобщи bTV, че наскоро при одит в кметството във Войнягово е открито несъответствие от 1800 лв. – сумата е удържана и възстановена от заплатата на Танковски.Танковски е най-младият кмет в Пловдивска област и е завършил хореография.Танцьор е във Фолклорна танцова формация \"Розова долина\".", "date": "2018.06.18", "title": "24-годишният кмет на село Войнягово е арестуван с 200 лева подкуп"}
{"url": "https://offnews.bg/sviat/van-se-vriaza-v-publika-na-festival-ubi-edin-i-rani-trima-v-holandia-682817.html", "text": "Ван блъсна четирима души след музикален фестивал в Холандия в ранните часове в понеделник. Един от тях е бил убит, а останалите трима са ранени, съобщи полицията, цитирана от Би Би Си.Шофьорът на малкия бял Fiat Doblo - според описанието на очевидци - се издирва от полицията.Инцидентът в южната холандска провинция Лимбург е станал часове след последното изпълнение в програмата - на американската поп звезда Бруно Марс.Фестивалът се посещава от десетки хиляди души и много от тях не си тръгват веднага след края му, а опъват палатки или нощуват в кемпери на мястото на фестивала.Организаторите обявиха, че са шокирани от новината.Тече разследване, което трябва да изясни дали става въпрос за терористичен акт.", "date": "2018.06.18", "title": "Ван се вряза в публика на фестивал, уби един и рани трима в Холандия"}
{"url": "https://offnews.bg/zdrave/pirogov-zapochva-kravodaritelska-kampania-682822.html", "text": "Болница \"Пирогов\" започва традиционната си акция по кръводаряване.В рамките на два последователни дни - 19-и и 20 юни (вторник и сряда), служители на болницата и близки на пациенти, настанени в университетската многопрофилна болница за активно лечение и спешна медицина \"Н. И. Пирогов\", ще могат дарят кръв.Желаещите ще могат да го направят в зала \"Проф. Емил Таков\" - рапортната зала на травматологичния комплекс, на втория етаж, между 10 и 14.00 часа.Необходимо е всеки от тях да носи личната си карта.Препоръчително е кръводарителите да са закусили и пили кафе, напомнят от лечебното заведение.", "date": "2018.06.18", "title": "Пирогов започва кръводарителска кампания"}
{"url": "https://offnews.bg/futbol/grisha-ganchev-se-zaema-sas-selektciata-v-tcska-682821.html", "text": "Селекцията в ЦСКА вече протича по нов начин, пише \"Меридиан мач\". Изданието твърди, че шефът в клуба Стойчо Стоилов, който принципно е натоварен с тази дейност, е зачеркнат от процеса през това лято.Причина за това е мнението на боса Гриша Ганчев, че неговият подопечен се е провалил тотално с избора на нови попълнения през последния сезон. Той беше в основата на привличането на цели 10 нови футболисти през последната година, а по-голямата част от тях вече са освободени.От \"Армията\" разкриха, че самият Гриша Ганчев се е заел с издирването на нови попълнения и преговорите за тях. Очаква се ЦСКА да вземе поне още четирима нови. Двама от тях ще бъдат халфове, друг - нападател, а последният ще е защитник.В същото време стана ясно, че \"червените\" са договори привличането на словашкия национал Борис Секулич. 26-годишният защитник се очаква да пристигне по-късно днес в София и да парафира контракт с ЦСКА.Той ще подсили състава със свободен трансфер от Слован Братислава, на който през миналия сезон беше капитан и записа 3 гола и 8 асистенции в 38 мача.187-сантиметровият Секулич, който може да играе и като краен бранител, е роден в Белград и е юноша на Земун. Той е играл още във ФК Београд и в словашкия Кошице.", "date": "2018.06.18", "title": "Гриша Ганчев се заема със селекцията в ЦСКА"}
{"url": "https://offnews.bg/dw/dve-sedmitci-izpitania-za-merkel-zaradi-spora-za-migrantite-682866.html", "text": "Опасността от разрив между управляващите в Германия консервативни партии ХДС и ХСС засега е предотвратена: канцлерката Меркел получава две седмици време, за да намери европейско решение на проблема с миграцията.В коалиционния спор за миграцията германският министър на вътрешните работи Хорст Зеехофер (ХСС) предлага временен компромисен вариант: от германските граници първоначално да бъдат връщани само онези кандидати за убежище, които са със забрана за влизане на територията на страната. На съвещание на ръководството на ХСС в Мюнхен по-рано днес министърът е обявил, че ще издаде съответните разпореждания още в идните няколко дни.В същото време Зеехофер започва с подготовката за масирано връщане на мигранти от границите и дава на германската канцлерка срок до края на юни да се опита да изработи с европейските си партньори общо споразумение по въпроса. Ако и на срещата на върха в края на юни не бъде намерено европейско решение, Германия ще започне да връща масирано мигранти още от границите на страната, настоява вътрешният министър.През миналата седмица германската канцлерка Ангела Меркел (ХДС) апелираше точно за това - да ѝ бъде дадено време за намирането на европейско решение. След днешните политически консултации стана ясно, че канцлерката приема постигнатото компромисно решение и смята да използва рационално дадената ѝ отсрочка от две седмици. На 1 юли, т.е. след срещата на върха на ЕС, Меркел ще информира ръководството на ХДС за резултатите от предстоящите преговори, и най-вече с правителствата на страните, които са подложени на най-силен миграционен натиск, като Италия например.От миналата седмица се води ожесточен спор между побратимените хартии – ХДС и ХСС – относно миграцията. Вътрешният министър Зеехофер настоява за това Германия да връща още от границата обратно всички бежанци, които са регистрирани в друга държава от ЕС. Меркел отхвърля този вариант и настоява въпросът да бъде решен с договаряне между европейските държави. \"По този въпрос не може да има никакъв автоматизъм\", подчерта Меркел.Вътрешна подкрепа за МеркелНа заседание с ръководството на ХДС по-рано днес Меркел защити досегашния си курс и заяви: „Действията на Германия ще са решаващи за това дали Европа ще остане единна или не“. Изявленията на канцлерката са били приети с голямо одобрение от страна на присъстващите, също както и молбата ѝ към партийното ръководство да я подкрепи в усилията по намирането на общоевропейско решение на въпроса с мигрантите.По информация на „Ди Велт“, Меркел смята да организира извънредна среща с представители на Италия, Австрия и някои други държави още преди европейската среща на върха в края на юни. На нея щели да бъдат обсъждани нови, още по-обхватни мерки срещу нелегалната миграция. По-конкретно било предвидено разширяване на мандата и задачите на Европейската агенция за защита на границите „Фронтекс“, както и подсилване на сътрудничеството с трети страни.Водещи политици от ХДС призоваха към единство. „В сегашната криза между ХДС и ХСС двете партии трябва да положат усилия, за да не прерасне тази криза в държавна“, заяви министър-председателят на Саарланд Тобиас Ханс. Заместник-председателят на ХДС Фолкер Буфие пък предупреди, че разумно решение може да бъде постигнато само ако коалицията не се разпадне. А министър-председателят на Северен Рейн-Вестфалия и заместник-председател на ХДС Армин Лашет смята, че канцлерката няма как да направи големи отстъпки пред ХСС по въпроса за бежанците: „Дори тя да искаше това, предприемането на национални солови акции по затварянето и контролирането на всички вътрешни граници на ЕС не е съвместимо с политиката на ХДС“, каза той.Зеехофер остава непреклоненНеотстъпчивите позиции на ХСС по въпроса за бежанците срещат голямо одобрение сред мнозинството граждани на Бавария. Резултатите от актуално допитване сочат, че близо 71% от анкетираните жители на провинцията биха одобрили отказ на баварския ХСС от участие в управляващата в Германия коалиция, начело с Меркел, в случай че Зеехофер не успее да наложи своите искания за бежанците. Едва 24% от гражданите на Бавария застъпват други позиции, съобщава социологическият институт Civey.", "date": "2018.06.18", "title": "Две седмици изпитания за Меркел заради спора за мигрантите"}
{"url": "https://offnews.bg/politika/partiata-na-nadezhda-nejnski-vremeto-veche-ne-e-nashe-razpuskame-se-682826.html", "text": "Партия Синьо единство, в учредяването на която участва бившият външен министър и лидер на СДС Надежда Нейнски, се разпуска. В декларация от формацията с лидер Христо Панчугов призовават и останалите десни извънпарламента да прекратят съществуването си, за да се появи единна дясна партия.Декларацията на Синьо единство: ПП СИНЬО ЕДИНСТВО се учреди с основната задача да катализира процеса по създаването на нова, модерна десница в България. Нуждата от такава е огромна. Старата традиционна десница не успя да защити в достатъчна степен достиженията си – извоюването на демокрацията, достойното членство на България в ЕС и НАТО и правовия ред.Псевдоновата десница пък се срамува да се нарече такава, лута се в безполовата идентичност „няма ляво, няма дясно“, неспособна е да излъчи друго смислено послание освен „всички сме срещу мафията“ и бори олигархията с творческо- самодейни акции по улици и мостове, изживявайки себе си като нещо средно между политически кръжок и затворена група в социалните мрежи. На този фон през последните близо 5 години от създаването си СИНЬО ЕДИНСТВО неуморно изобличаваше подмяната на традиционната десница и призоваваше многобройните партии, нароени от традиционното дясно, да намерят сили да извървят единствено верния път напред – кухите партийни структури да се саморазпуснат, лидерите им да се откажат от смешната привилегия да се наричат „председател на нищото“ и да разчистят пространството за създаването на силна и модерна дясна партия.За това време чухме какви ли не аргументи защо това няма да стане: защото СДС е марка и емблема, защото ДСБ е пазител на духа, защото Да, България е с нова енергия, защото „структурите ще ни разкъсат“, защото „няма аз да съм лидерът, който ще загроби партията“, защото „сега сме на крачка от властта, не е моментът“, защото „ще загубим субсидията“ и т.н. И нито веднъж никой не се осмели да изрече истината – че няма нито емблеми, нито дух, нито енергия, нито субсидия, нито структури, нито лидери. Не остана и грам доверие както помежду им, така и сред избирателите. Има само шепа объркани хора, които наричат себе си председатели, за да могат и на следващите избори да се скарат отново кой от тях да „договаря“ останалите при евентуално домогване до властта и раздаване на държавни служби. Откакто съществува, СИНЬО ЕДИНСТВО поне имаше смелостта веднъж да се яви самостоятелно на избори, докато нито СДС, нито ДСБ, нито останалите претендиращи за център-дясна ориентация партии се явиха самостоятелно на национални избори или повториха една и съща коалиция. СИНЬО ЕДИНСТВО имаше и доблестта да не дели десните избиратели, умишлено пропускайки два национални избора, в които десницата се явяваше разпарчетосана. Имаше и принципността да откаже да е част от подмяната, наречена Реформаторския блок, независимо от социологическите проучвания, които гарантираха влизане в парламента към онзи момент. Всички наши твърдения тогава – че нездравата идеологическа основа на Реформаторския блок, събран от кол и въже, ще доведе до неминуем разпад в управлението – се оказаха печално верни.Нито Реформаторски блок или Нова Република преди, нито Демократична България сега са в състояние да предложат вдъхновяваща перспектива за България. Анти-Русия, анти-АЕЦ Белене, анти-Цацаров, Пеевски, Борисов са мантри, които не оправдават отсъствието на смислени политики по отношение на образованието, здравеопазването, икономиката и привличането на инвестиции, енергийната независимост, кохезионната политика на ЕС и т.н. СИНЬО ЕДИНСТВО вече не желае да бъде част от този фарс. Разпускаме се като последен възможен политически пример и като доказателство, че верният път е възможен, но той е само за смелите. За нас е ясно, че новата единна дясна партия в тези условия е невъзможна. Положихме огромни усилия, но не успяхме да убедим нито една политическа партия от традиционната десница да загърби тяснопартийното си его, да се разпусне или да се влее в единна дясна партия. Затова се разпускаме ние - за да покажем, че няма нищо страшно в това и да провокираме останалите партии също да го направят.Призоваваме партиите от традиционната десница да ни последват, защото времето отдавна вече не е наше. Не е и тяхно. Времето просто е друго и продължаването на разделението носи тежката отговорност на пропуснатите възможности за създаване на работеща алтернатива за България.Благодарим на всички смели и принципни активисти и симпатизанти на СИНЬО ЕДИНСТВО затова, че ни повярваха и ни последваха. Всички ние оставаме там, където винаги сме били – при убежденията си. ", "date": "2018.06.18", "title": "Партията на Надежда Нейнски: Времето вече не е наше, разпускаме се"}
{"url": "https://offnews.bg/temida/mazhat-prebil-do-smart-19-godishnata-si-zhena-napravi-palni-samopriz-682825.html", "text": "Мъжът, който преби до смърт 19-годишната си приятелка, е направил пълни самопризнания. 27-годишният Теньо Енчев е задържан за 72 часа в ареста. Прокуратурата вече му е повдигнала обвинения за умишлено убийство. Той нанесъл множество удари по главата на 19-годишната Ивета, която почина от раните си. Убийството вероятно е станало пред очите на тригодишното им дете.  Според прокуратурата поводът за скандала между двамата е провокиран от грижите, които полагали за детето. След сигнал от съседи, чули виковете от свадата, младата жена била транспортирана с тежка черепно-мозъчна травма и наранявания по цялото тяло в реанимация на бургаската болница. Въпреки усилията на лекарите тя е починала, уточни по-рано днес говорителят на главния прокурор Румяна Арнаудова.„Извършителят е направил пълни самопризнания. Изразил е съжаление. Поводът е скарване помежду им за грижите, които се полагат за детето”, заяви тя.„По данни на полицията преди около година и половина е имало сигнал за вероятно домашно насилие от съседи. Но полицейските служители, които са посетили мястото и са разговаряли със сегашната жертва, тогава тя е казала, че няма насилие. На практика е отрекла каквито и да е насилствени действия”, заяви Арнаудова.По думите ѝ Теньо Енчев е изтърпял 6-годишна ефективна присъда. Излязъл е скоро от затвора.Свидетели разказват, че след като пребил момичето, Теньо се обадил на баба си и не е потърсил помощ на тел. 112. След като дошла на място, възрастната жена потърсила помощ от съседи. ", "date": "2018.06.18", "title": "Мъжът, пребил до смърт 19-годишната си жена, направи пълни самопризнания"}
{"url": "https://offnews.bg/futbol/maradona-zashtiti-mesi-i-opliu-selektcionera-na-arzhentina-682828.html", "text": "Аржентинската легенда Диего Марадона разсипа от критики селекционера на националния отбор Хорхе Сампаоли след равенството 1:1 с Исландия. Според Дон Диего треньорът на южноамериканците е оплескал тактиката за мача.\"Ако отборът продължи да играе по този начин, Сампаоли повече няма да може да се върне в Аржентина. Отборът не беше готов за мача, това е срамно.Не виня футболистите. Обвинявам треньора за недостатъчната подготовка за двубоя, ако е имало такава. Можеш да заведеш 25 прекрасни футболисти на турнира, но е нужно да работиш с тях. Видяхме, че исландците бяха по-добре подготвени за този двубой и това е разочароващо.Пропускал съм пет поредни дузпи и пак си оставам Диего Армандо Марадона. Не мисля, че Аржентина загуби две точки заради пропуска на Меси от бялата точка\", каза Марадона.Аржентина играе срещу Хърватия във втория си мач на Мондиал 2018 в четвъртък.", "date": "2018.06.18", "title": "Марадона защити Меси и оплю селекционера на Аржентина"}
{"url": "https://offnews.bg/kultura/balgarski-srabski-i-makedonski-arheolozi-se-razbraha-za-sakrovishtata-682829.html", "text": "Докато историците още спорят, а политиците правят първи стъпки към безпроблемното съседство, археолозите от България, Сърбия и Република Северна Македония се разбраха по важен въпрос – да направят обща изложба със съкровищата от некропола край с. Требенище близо до Охрид, пръснати в няколко музея. Сред артефактите има четири златни маски, много златни пластини, сребърни съдове, бронзови шлемове и други безценни предмети от края на VII докъм края на IV век преди Христа, а никой досега не ги е виждал в пълния им блясък на едно място.Идеята за изложбата e на македонски специалисти, споделили я с българските си колеги преди няколко месеца, . Оттогава ръководството на Националния археологически институт с музей при БАН /НАИМ/ работи по осъществяването ѝ, има принципно съгласие и от сръбска страна.Очаква се откриването да е тази есен, когато се навършват 100 г. от края на Първата световна война (на находките от некропола се натъкват български войници още през май 1918 г.).Планирано е изложбата да бъде показана първо в Скопие, в Музея на Македония, след това тя ще гостува в НАИМ и в белградския Народен музей, а после ще обиколи Европа.Събирането на артефактите от трите държави ще бъде не само акт на добросъседство, но и важен за специалистите етап: те най-после ще имат възможност да обменят информация за некропола и да съставят заедно каталог с всичко важно, открито там от 1918 г. насам.", "date": "2018.06.18", "title": "Български, сръбски и македонски археолози се разбраха за съкровищата от Требенище"}
{"url": "https://offnews.bg/sviat/zetiat-na-ispanskia-kral-vleze-v-zatvora-sled-prisada-za-koruptcia-682823.html", "text": "Зетят на испанския крал Фелипе VI влезе днес в затвора, след като загуби обжалването по получена присъда за корупция, предаде AFP, позовавайки се на испанските затворнически власти.50-годишният Иняки Урдангарин - съпруг на сестрата на крал Фелипе - Кристина, влезе в затвора в Бриева, на стотина километра северно от Мадрид около 8 часа местно време, съобщи говорител на затвора.Бившият хандбалист, който е участвал в олимпиада, бе осъден на 5 г. и 10 месеца затвор за присвояване на милиони евро, което удари сериозно доброто име на испанската кралска фамилия. Урдангарин милионите между 2004-а и 2006 г. от фондацията, която ръководеше на остров Майорка. Скандалът избухна през 2010 г. През 2014-а абдикира бащата на Фелипе - крал Хуан Карлос.Върховният съд потвърди и решението, според което принцеса Кристина (52 г.) се е облагодетелствала от престъпленията на съпруга си и нареди тя да плати 136 950 евро, като намали глобата на предишната инстанция, която бе 265 000 евро.Съдът оправда Урдангарин по обвинението в подправяне на документи и намали произнесената през февруари 2017 г. присъда на предишна инстанция, която бе 6 г. и 3 месеца.Отвеждането му в затвора съвпада с началото на официалното посещение на крал Фелипе VI в САЩ, където той ще се срещне с американския президент Доналд Тръмп във вторник.", "date": "2018.06.18", "title": "Зетят на испанския крал влезе в затвора след присъда за корупция"}
{"url": "https://offnews.bg/112/tir-se-vriaza-v-darvodelski-tceh-v-selo-gorski-izvor-shofiorat-zagina-682863.html", "text": "Шофьор на тежкотоварен автомобил загина на международния път Пловдив-Свиленград към 17.00 ч. днес.Камионът се е врязал в дърводелски цех в димитровградското село Гoрски извор.Шофьорът на тежкотоварния автомобил е загинал на място.Той е пътувал от Пловдив към хасковското село Гарваново, съобщава БНТ.Работниците в дърводелската фирма са били в съседното помещение и не са пострадали.", "date": "2018.06.18", "title": "ТИР се вряза в дърводелски цех в село Горски извор, шофьорът загина"}
{"url": "https://offnews.bg/interviu/ivan-georgiev-ot-btv-balkanite-v-momenta-sa-frontova-linia-v-nova-stu-682824.html", "text": "- Правил сте доста журналистически материали за Македония, а съвсем наскоро bTV показа Ваши филми за Косово и Македония в светлината на Срещата на върха на ЕС за Западните Балкани. Откъде се породи интересът Ви към тази тема?- Естествено, предполагам в резултат на натрупвания.- - Пътувате ли често до страните от Балканите? Какви разлики забелязахте при сегашните си посещения, в каква посока са промените?- Пътувам толкова често, колкото го налага работата ми. Навсякъде промените, ако въобще ги има, са в различни посоки. Но почти навсякъде се строи усилено. Зад забързания стремеж да се създаде или подмени остарялата инфраструктура прозират форсираните опити за налагане на геополитическо влияние. В Косово, например, мащабът на строителството е впечатляващ. Държавните поръчки се изпълняват основно от турски компании. Често детайлите около финансовите условия по тези мега проекти (магистрали, летище, жилищни комплекси и т.н.) не са публични, което пък е доказателство, че А иначе, както ми каза игуменът на манастира Високи Дечани – отец Сава Янич: . Неслучилата се промяна зад фасадната е тази, която тормози хората в региона. И е причина толкова много от тях да търсят бъдеще някъде другаде.– от вече безвкусната дъвка, която се дъвче десетилетия – на националистическата пропаганда, великодържавническите идеи, популизма, корупцията и безпътицата, която остава след тях.  Работа и елементарна справедливост, с по-прости думи. А това все още е недостижим връх на Балканите. И примерите са болезнено много. Не бива да забравяме и товара на пренаситеното със събития минало.Излъганите очаквания за цивилизоване на обществените отношения, за спазване на социалния договор води до резигнация и опасни разпади. Паралелно те водят със себе си процеси на капсулиране, които създават благодатни условия за радикализация и екстремизъм. На този фон, мислещите хора, преяли с пропагандата на местните, провинциални демагози, все повече се чувстват предадени и сами.- Усещате ли нюанси в отношението към българите в различните балкански страни?- Различно отношението към нас има не просто в различните страни, но и в различните им етнически общности, региони на държавите, социални прослойки и т.н. И всички те са исторически обосновани. Случайности не съществуват. Познаването на тези нюанси и натрупванията, довели до появата им, е задължително, преди да започне фактическата работа „на терен”, както журналистите обичат да казват.- Кои са най-трудните въпроси за задаване там?- Това с трудните въпроси е клише, което за разлика от повечето други не е истина. Има въпроси, на които трудно се отговаря. Но те са най-лесни за задаване, защото обикновено са най-важните. - Личното Ви мнение – ще се присъединят ли към ЕС? Как си представяте ЕС със Западните Балкани и след Брекзит? - Това е един и същ въпрос. И отговорът е “не”. И не мисля, че всички тези срещи с политическите лидери на шестте страни от групата на Западните Балкани, също както и с Ердоган, през изминалите няколко месеца, имаха за цел присъединяване или слагане на фактическо начало на истински преговорни процеси за това. Западните Балкани се превърнаха в политическо и медийно клише заради форсираните опити за вземане на по-добри геополитически позиции в региона. , по която Русия и западните съюзи се опитвам да чертаят собствените си политически, военни и икономически проекции. В това число попада и контролът върху енергийните потоци, които минават или ще минават през региона.. Най-ярки примери са Косово и Босна и Херцеговина, които се превърнаха в точно обратното на онова, заложено поне на хартия в Куманово и Дейтън. Компания им прави и Македония, която все още е парализирана от задушаващата схватка, в която са се хванали официалните власти и бившите югославски (настоящи сръбски) служби, изпълняващи задачите си, проводени по оста Москва – Белград – Скопие. В тази линия попада и София, между другото. в опит да се откъсне поне частично от зоната влияние на Русия. А провинциалните демагози наоколо с охота запяха този рефрен, първо, защото знаят, че популистките им режими се крепят на изчерпващо се външно благоволение. А в последствие, и защото образът на изпечени геополитици, миротворци и европейци, който сами нарисуваха за себе си, особено много им хареса. Това обаче е криво огледало., което така или иначе минава пред споразумение с Атина за името. Без моркова на евроатлантическата интеграция, македонците няма да преглътнат това, без значение какви словесни еквилибристики ще използва Зоран Заев. И начало на преговорни процеси за присъединяване към ЕС, които спокойно могат да се проточат до следващото българско европредседателство.", "date": "2018.06.18", "title": "Иван Георгиев от bTV: Балканите в момента са фронтова линия в нова Студена война"}
{"url": "https://offnews.bg/politika/ninova-pusna-snimka-s-rumen-radev-v-gorata-za-chrd-na-prezidenta-682843.html", "text": "Лидерът на БСП Корнелия Нинова честити рождения ден на президента Румен Радев със снимка, на която двамата вървят по горска пътека. Честит рожден ден на един достоен българин! Господин Президент, бъдете здрав. Имате характер и воля да защитавате интересите на България и да търсите справедливост за народа си. Пожелавам Ви сили и непоколебимост да продължите напред!, написа Нинова на страницата си във фейсбук. Президентът Румен Радев навършва днес 55 години. ", "date": "2018.06.18", "title": "Нинова пусна снимка с Румен Радев в гората за ЧРД на президента"}
{"url": "https://offnews.bg/obshtestvo/prolivni-dazhdove-gradushki-i-navodnenia-dnes-zhalt-kod-v-tcialata-s-682795.html", "text": "За опасност от поройни наводнения в резултат на интензивните валежи днес предупреди Националния институт по метеорология и хидрология при БАН. В цялата страна е обявен жълт предупредителен код за потенциално опасно време заради гръмотевичните бури. Очаква се да паднат до 35 литра на квадратен метър, има условия и за градушки.Ето къде са възможни поройни наводнения: - Източнобеломорски басейн:Във вечерните часове - в горните части на старопланинските притоци на р. Марица (р. Мъти Вир, р. Тополница, р. Луда Яна) и в притоците ѝ в горното течение - р. Крива, и р. Яденица;- Западнобеломорски басейн:В следобедните часове - във водосборите на р. Рислка, р. Благоевградска Бистрица, р. Градевска (притоци на р. Струма); във водосборите на р. Белишка, р. Вотрачка, р. Исток (притоци на р. Места);Във вечерните часове - във водосборите на р. Дяволска и р. Влахинска (притоци на р. Струма).Валежите ще са по-значителни в следобедните часове.Максималните температури ще са между 23° и 28°, а в София - около 24°.И над планините ще се развива мощна купесто-дъждовна облачно и ще има краткотрайни валежи с гръмотевични бури. Ще духа до умерен северен вятър, но с временни усилвания. Максимална температура на височина 1200 метра около 18°, на 2000 метра – около 12°.Над Черноморието също ще се развива купеста и купесто-дъждовна облачност. Ще има краткотрайни валежи с гръмотевици, на повече места в следобедните часове. Ще духа до умерен североизточен вятър, но с временни усилвания. Максималните температури ще са 26°-28°. Температурата на морската вода е 23-25°. Вълнението на морето ще бъде 1-2 бала.Дъждът няма да спре да вали тази седмица, показва прогнозата на НИМХ.Утре и в сряда ще има повече слънчеви часове. Валежите ще намалеят, ще бъдат на малко места и по-слаби. Все пак през първия ден в отделни планински райони в Западна България е възможно за кратко да бъдат интензивни. Вятърът ще е от изток-североизток, в Източна България той ще е умерен.Температурите ще се повишат и в сряда, когато в повечето райони ще се задържи без валежи, максималните ще са между 27° и 32°.В четвъртък и петък отново се повишава вероятността за следобедни краткотрайни валежи и гръмотевични бури. Първия ден източният вятър ще стихне, втория - ще се обърне от запад-северозапад. Дневните температури ще са почти без промяна.През почивните дни от северозапад, в източните райони - от североизток ще нахлува малко по-хладен въздух. Валежите и гръмотевичните бури ще са на много места, ще бъдат и по-интензивни.", "date": "2018.06.18", "title": "Проливни дъждове, градушки и наводнения днес: жълт код в цялата страна"}
{"url": "https://offnews.bg/futbol/bivsh-futbolist-na-barsa-vleze-v-istoriata-s-pet-mondiala-682834.html", "text": "Мексиканският ветеран Рафаел Маркес влезе в историята на футбола, след като записа участие на пето поредно световно първенство. Бившият защитник на Барселона влезе като резерва при победата над Германия с 1:0 от Група F на световното първенство.39-годишният бранител дебютира на световно първенство през 2002 година в Япония и Южна Корея. С постижението си той се нареди до своя сънародник Антонио Карбахал. Вратарят също е с пет Мондиала.Другите двама със същото постижение са Лотар Матеус (Германия) и Джанлуиджи Буфон, като италианецът е в групата на \"скуадра адзура\" през 1998 година, но не се появява в игра.", "date": "2018.06.18", "title": "Бивш футболист на Барса влезе в историята с пет Мондиала"}
{"url": "https://offnews.bg/tenis/grigor-dimitrov-otnovo-e-5-i-v-sveta-682820.html", "text": "Най-добрият ни тенисист Григор Димитров се изкачи с една позиция и се върна на петото място в световната ранглиста.Талантът от Хасково, който не игра в турнири през миналата седмица, остана с актив от 4870 точки, като изпревари само с 10 точки хърватина Марин Чилич.Лидер отново е Роджър Федерер (Швейцария), който в Щутгарт спечели 98-ата титла в кариерата си и вече има 8920 точки. Федерер измести от върха Рафаел Надал (Испания), който почиваше и остана с 8770 точки.Трети продължава да бъде Александър Зверев (Германия) с 5965 точки, а четвърти е Хуан Мартин Дел Потро (Аржентина) с 5080 точки.Челните десетки на световните ранглисти на АТП и българите в тях:1. (2) Роджър Федерер (Швейцария) 8920 точки 2. (1) Рафаел Надал (Испания) 8770 точки 3. (3) Александър Зверев (Германия) 5965 точки 4. (6) Хуан Мартин Дел Потро (Аржентина) 5080 точки5. (5) Григор Димитров (България) 4870 точки6. (4) Марин Чилич (Хърватия) 4860 точки 7. (7) Доминик Тийм (Австрия) 3835 точки8. (8) Кевин Андерсън (Южна Африка) 3635 точки 9. (9) Давид Гофен (Белгия) 3110 точки 10. (10) Джон Иснър (САЩ) 3070 точки", "date": "2018.06.18", "title": "Григор Димитров отново е 5-и в света"}
{"url": "https://offnews.bg/futbol/i-brazilia-sgreshi-na-starta-na-mondial-2018-682805.html", "text": "Отборът на Бразилия стана поредният фаворит за спечелване на световното първенство в Русия, който стартира неубедително. “Селесао” завърши 1:1 срещу Швейцария в двубой от група Е и макар да имаше игрово превъзходство през по-голямата част от времето, не успя да го материализира.По-рано през деня световният шампион Германия загуби с 0:1 от Мексико, а ден по-рано Аржентина също не успя да победи Исландия - 1:1.Полузащитникът на Барселона Филипе Коутиньо реализира забележително попадение в 20-ата минута с параболичен удар, но в 50-ата Стивен Цубер изравни за европейците с глава.\"Златистите\" обаче имаха претенции за нарушение от страна на Цубер срещу Жао Миранда при попадението, но съдиите не им обърнаха внимание. Освен това бразилците настояваха и да получат наказателен удар за задържане на Габриел Жезус в 73-ата минута, но и този им протест не беше уважен.Селекционерът на Бразилия Тите логично остана недоволен от равенството. Той се спря и върху момента с изравнителния гол на швейцарците, когато според него е имало очевидно нарушение срещу Миранда от страна на автора на гола Стивън Цубер.“Създадохме 20 положения, но не бяхме достатъчно концентрирани в завършващата фаза. Искахме да победим и сме недоволни от резултата. Ситуацията с Миранда за мен беше явно нарушение. Против съм обаче играчите да упражняват натиск върху съдиите. Има система VAR и хора, които анализират играта, но този път решението им не беше оправдано. След нашия гол съперникът заигра много силно, но ние запазихме нивото си въпреки трудностите.В тази фаза на първенството трябва да приеме, че и другите отбори бележат, като играят по-рисковано от нас. Пет точки са достатъчни за излизане от групата. Това е статистически факт, а не мое мнение”, каза още Тите.Колегата му Владимир Петкович пък призова за повече уважение към неговия тим, който има само една загуба в последните си 22 мача и вече трябва да започне да бъде приеман сериозно.", "date": "2018.06.18", "title": "И Бразилия сгреши на старта на Мондиал 2018"}
{"url": "https://offnews.bg/obshtestvo/tehnicheskiat-universitet-otkriva-priemnata-si-kampania-682428.html", "text": "Техническият университет в София открива кандидатстудентската си кампания днес.Кандидатите подават заявление за кандидатстване до ректора с кодовете на специалностите.Заявление може да се вземе от блок 2 на ТУ, ет. 1 (ЦИР), да се изтегли от сайта на университета () или да се получи от бюрата за приемане на документи по градове от 18 до 30 юни.Заявление се подава, без значение дали кандидатът се явява на предварителни или редови изпити, или иска да се класира с оценките от матурите. Без значение дали е ходил на изпит, или кандидатства с матура, плаща по 30 лв. на изпит.При подаването е необходимо на носи оригинала на дипломата си за средно образование и да остави нейно копие (не е необходима нотариална заверка). Оригиналът се връща веднага след подаване на документите.Документите се подават в:- в ТУ-София, кв. Дървеница, блок 2 (западен вход), Център по информационни ресурси, от 8.30 до 16.00 ч.;- в центровете и бюрата за приемане на кандидатстудентски документи;- по интернет (http://priem.tu-sofia.bg ).Кандидатстващите само с матура или предварителни изпити, подават документи до 4 юли 2018 г. вкл. (сряда).Редът на желаните специалности и данните на кандидатите се внасят в компютърна система в тяхно присъствие. Редът е окончателен и не може да бъде променян след 4 юли 2018 г.Всеки кандидат получава компютърна разпечатка със заявлението, реда на желаните специалности, кандидатстудентски изпити или матури, с които кандидатства, талон с входящия номер и талон със сградата и залата за явяване на съответния изпит, ако желае такъв.От такса за кандидатстване се освобождават:• кръгли сираци (до 25-годишна възраст);• лица с трайни увреждания и намалена работоспособност, освидетелствани със 70% и над 70%;• военноинвалиди и военно-пострадали;• лица, отглеждани до пълнолетието си в домове за отглеждане и възпитание на деца, лишени от родителска грижа.", "date": "2018.06.18", "title": "Техническият университет открива приемната си кампания"}
{"url": "https://offnews.bg/obshtestvo/v-tcentara-na-sofia-i-druzhba-i-bez-voda-dnes-682799.html", "text": "Централни софийски улици ще останат без вода днес заради наложителни ремонти. В списъка за деня са и адреси в \"Дружба\", село Доброславци, кв. \"Кръстова вада\", предупреждава \"Софийска вода\".Заради подмяна на сградно водопроводно отклонение в центъра на София няма да има вода от 10 до 18 часа на:- ул. „Братя Миладинови“ - от ул. „Св. Св. Кирил и Методий“ до бул. „Сливница“;- ул. „Гривица“ - от ул. „Братя Миладинови“ до бул. „Христо Ботев“.Ако се наложи работите да продължат над 12 часа, ще има водоноска на ъгъла на ул. „Гривица“ с ул. „Братя Миладинови“.Подмяна на спирателни кранове ще наложат спирането на водата и в ж.к. „Дружба“ I от 10 до 20 часа на:- ул. 5039;- ул. 5041;- бул. „Христофор Колумб“.Ако се наложи работите да продължат над 12 часа, ще има водоноска на ъгъла на ул. 5040 с ул. 5041.В село Доброславци няма да има вода от 9:30 до 16:30 ч. заради диагностика на уличен водопровод. Водоподаването ще бъде спряно на:- ул. „Първанова чешма“;- ул. „Уршак“;- ул. „Панчовица“.Ако се наложи работите да продължат над 12 часа, ще има водоноска на ъгъла на ул. „Бранище“ с ул. „Панчовица“.В квартал \"Кръстова вада\" също водоподаването ще бъде спряно от 10 до 18 ч. заради монтаж на спирателен кран на:- ул. „Иван Андонов“.Ако се наложи работите да продължат над 12 часа, ще има водоноска на ъгъла на ул. „Иван Андонов“ с ул. „Вера Мутафчиева“.", "date": "2018.06.18", "title": "В центъра на София и Дружба I без вода днес"}
{"url": "https://offnews.bg/sviat/kambodzhanski-printc-ranen-v-katastrofa-saprugata-mu-zagina-682808.html", "text": "Камбоджански принц и бивш министър-председател беше ранен, а съпругата му - убита в автомобилна катастрофа в югозападната част на страната, предаде Би Би Си.Такси ударило автомобила, в който пътували 74-годишният принц Нородом Ранарит и 39-годишната му съпруга Оук Фала.Двойката била откарана в болница, където Фала починала няколко часа по-късно.Те пътували за среща с политически поддръжници, когато станала катастрофата.Принц Ранарит е полубрат на крал Нородом Сиамони. Той ръководи политическа партия, която ще участва в спорни общи избори следващия месец. Миналата година основната опозиционна партия в страната - Партия на националното спасение на Камбоджа, беше разпусната, а лидерът ѝ - обвинен в държавна измяна.Министър-председателят Хун Сен управлява страната от 33 години и отдавна е обвиняван в използване на съдилищата и тайните служби за сплашване на опонентите си и смазване на несъгласието с политиката му.Принц Ранарит управляваше заедно с Хун Сен като министър-председател от 1993 до 1997 г., когато беше отстранен в преврат, ръководен от настоящия премиер.Принцът се завърна в политиката през 2015 г. след изглаждане на отношенията си с Хун Сен.", "date": "2018.06.18", "title": "Камбоджански принц ранен в катастрофа, съпругата му загина"}
{"url": "https://offnews.bg/sviat/edin-ubit-i-22-raneni-pri-strelbata-na-festival-v-sasht-682807.html", "text": "Най-малко 22 души, включително 13-годишно момче, са били ранени при безразборната стрелба на фестивал в Трентън, Ню Джърси, САЩ, предаде Би Би Си.Полицията съобщи, че най-малко двама мъже са открили огън около 3 ч. сутринта, докато около 1000 души са се наслаждавали на местното изкуство, музика и храна.Един от заподозрените - 33-годишен мъж, е застрелян, друг е в ареста, съобщи местен прокурор.Четирима от ранените, включително тийнейджърът, са в критично състояние.Първоначално полицията обяви, че ранените са 20, но броят им се увиличи, когато още двама пристигнаха в местната болница.  Един от ранените е бил прострелян четири пъти.Мотивът за нападението все още не е ясен.На мястото са намерени няколко оръжия.", "date": "2018.06.18", "title": "Един убит и 22 ранени при стрелбата на фестивал в САЩ"}
{"url": "https://offnews.bg/sviat/arestuvaha-izpalnitelnia-direktor-na-audi-682831.html", "text": "Изпълнителният директор на Audi Рупърт Щадлер беше арестуван, обяви компанията майка - Volkswagen.Говорител на VW заяви: \"Потвърждаваме, че господин Щадлер беше арестуван тази сутрин. Продължава изслушването, което ще определи дали той ще остане задържан\".Audi бяха хванати в нарушения в скандала за фалшифицирането на данните за замърсяването на околната среда от дизеловите автомобили на Фолксваген.Миналия месец от Audi признаха, че софтуерът на още 60,000 автомобила от моделите A6 и A7 с дизелови двигатели е подавал манипулирани данни. Миналата година 850 хил. автомобила бяха изтеглени от пазара от дъщерната компания на Volkswagen. Оказа се, че само някои от тях се нуждаят от промени.Така нареченият \"Дизелгейт\" - скандалът с манипулирането на данните на автомобили на Фолксваген за нивата на замърсяване на околната среда, избухна през септември 2015 година. Тогава Volkswagen признаха, че в близо 600 000 автомобила в САЩ са били монтирани устройства, които да \"заблуждават\" по време на тестове, че нивата на емисиите са около 40 пъти по-ниски от реалните. По света, призна компанията, има 11 милиона такива дизелови автомобила.", "date": "2018.06.18", "title": "Арестуваха изпълнителния директор на Audi"}
{"url": "https://offnews.bg/politika/ekaterina-zaharieva-s-dogovora-za-imeto-chlenstvoto-na-makedonia-v-es-682813.html", "text": "Членството на Македония в Европейския съюз вече не е мираж, а е реална перспектива пред нашата съседка след подписването на споразумението между Гърция и Македония за името.Това коментира вицепремиерът и външен министър Екатерина Захариева в студиото на „Здравей, България”.Захариева призна, че към момента няма голям ентусиазъм нито в НАТО, нито в ЕС за ново разширяване, но е факт, че Македония ще има зелена светлина след подписването на този договор.Тя подчерта още, че с подписването преди това на договора между България и Македония за добросъседство, страната ни е защитила интересите си и към нея няма да има нито териториални, нито някакви други претенции. Има нужда от ревизия на македонските учебни програми по история и литература, добави още вицепремиерът.", "date": "2018.06.18", "title": "Екатерина Захариева: С договора за името членството на Македония в ЕС става реална перспектива"}
{"url": "https://offnews.bg/sviat/silno-zemetresenie-v-iaponia-otne-zhivota-na-trima-i-rani-200-dushi-682806.html", "text": "Силно земетресение причини смъртта на трима души в Япония. Ранените са най-малко 200.Трусът станал точно преди 8 ч. сутринта местно време. Магнитудът му е 6.1, а епицентърът е северно от Осака - във важна индустриална зона, предаде Ройтерс. Фабрики преустановиха работа.Деветгодишно момиче е загинало в град Такацуки, а 80-годишен мъж е бил убит в Осака. И двамата били затрупани от паднали стени. Третата жертва също е на възраст над 80 г., била затрупана под паднала библиотека.Не е издадено предупреждение за цунами.Има счупени стъкла на прозорци, съобщава се за пожари.Обекти на атомната енергетика не са пострадали в резултат на земетресението, съобщи на сайта си енергийната компания \"Кансай електрик пауър\", предаде ТАСС.По данни на компанията трусът е довел до прекъсване на електричеството в 170 хиляди домове. Изцяло е прекратено движението на скоростните и обикновените влакове в югозападната част на остров Хоншу, както и на метрото в град Осака с население от 2,6 милиона души.Към канцеларията на премиера Шиндзо Абе е създаден кризисен щаб. Премиерът заяви, че правителството прави оценки на щетите и че главният му приоритет е сигурността на жителите.", "date": "2018.06.18", "title": "Силно земетресение в Япония отне живота на трима и рани 200 души"}
{"url": "https://offnews.bg/futbol/spas-rusev-obmislia-selektciata-dokato-gleda-mondiala-682818.html", "text": "Собственикът на Левски Спас Русев и импресариото Лъчезар Танев бистриха синята селекция по време на вечеря в столичния ресторант \"Грозд\" в събота късно вечерта.Двамата бяха в заведението, докато се играеше мачът от световното първенство Хърватия - Нигерия. Както е известно, футболният агент е един от главните съветници на Русев по селекционните въпроси, предложението за треньора Делио Роси също е негово.Както по-рано \"Тема спорт\" съобщи, Лъчезар Танев е предложил на сините играчи за невралгични постове. Известно бе, че Делио Роси искаше да подсили състава си с вратар, бек и нападател.Едната от целите на италианския специалист вече е изпълнена. Левски се похвали с привличането на словашкият вратар Мартин Полачек. В клуба пристигна и офанзивният халф Давиде Мариани. Много вероятно е Русев и Танев да са обсъждали възможността сините да се подсилят още в защита и нападение.Все още обаче не е ясно какъв тип бранител ще пристигне на „Герена\". Делио Роси има нужда да бъде подсилена фланговата му отбрана, където разполага само с Милош Цветкович отдясно и Иван Горанов отляво.В Португалия пък излезе информация, че Левски се интересува от нападателя на Боависта Кука. Именно Лъчезар Танев може да помогне чрез връзките си на Иберийския полуостров. Сините обявиха, че желаят да се подсилят с трима или четирима нови играчи. Двама вече дойдоха, а отлична новина за Делио Роси е, че защитникът Холмар Ейолфсон и халфът Кали Тиам официално са собственост на Левски.В същото време днес се очаква да се случи развръзката с бъдещия спортен директор на \"сините\". Спряганият за поста австриец Вили Рутенщайнер трябва да обяви своето решение. През миналата седмица той проведе среща със собственика на Левски Спас Русев, която е минала повече от добре. А след това той се е срещнал и с представители на израелската футболна федерация.Планира се Рутенщайнер да изпълнява същите функции, както и в родината си Австрия. Рутенщайнер ще има и последната дума за поста на национален селекционер на Израел. Все пак в Левски са оптимисти, че австриецът ще избере работата на стадион \"Георги Аспарухов\".", "date": "2018.06.18", "title": "Спас Русев обмисля селекцията, докато гледа Мондиала"}
{"url": "https://offnews.bg/112/73-godishen-shofior-premaza-velosipedist-v-pomorie-682811.html", "text": "Шофьор блъсна с автомобила си велосипедист, който по-късно е починал в болница от раните си, съобщи Областната дирекция на МВР в Бургас.В събота около 12:45 ч. 73-годишният водач на бургаски \"Фолксваген Голф\" ударил 71-годишен руски гражданин на ул. \"Княз Борис I\" в Поморие. С. Я. - живеещ в Поморие - бил откаран в многопрофилната болница, където починал към 15:30 ч.Причината за сблъсъка не е известна.Образувано е досъдебно производство в Районно управление - Поморие.Ден по-рано велосипедист блъска пешеходка в Бургас, до сградата на общината. 59-годишната жена е с фрактура на лявата лакетна става.Жена е била блъсната и на пешеходна пътека в Бургас. 43-годишната бургазлийка е ударена от \"Фолксваген\" със софийска регистрация, управляван от 48-годишния Ю. М. от село Годеч. Жената е с фрактура на лявата лакетна става. Шофьорът е избягал.", "date": "2018.06.18", "title": "73-годишен шофьор премаза велосипедист в Поморие"}
{"url": "https://offnews.bg/evropa/kakvo-postigna-bg-predsedatelstvoto-v-zakliuchitelnoto-parlamentarno-682798.html", "text": "Постиженията на Българското председателство и ключови теми като интеграцията на Западните Балкани, бъдещето на Кохезионната политика и Европейския стълб на социалните права ще обсъдят на срещата си в София комисиите по европейските въпроси на парламентите на ЕС.Пленарната среща на Конференцията на комисиите по европейските въпроси на парламентите на Европейския съюз, което е заключителното събитие от Парламентарното измерение на Българското председателство, ще започне на 18 юни 2018 г. в 9.00 часа в зала 3 на НДК.Във форума ще участват делегации на комисиите по европейските въпроси на националните парламенти на държавите-членки на ЕС и наблюдатели от страните-партньори на ЕС.Срещата открие председателят на Народното събрание Цвета Караянчева, а президентът Румен Радев ще приветства участниците.Достъпът до НДК ще бъде ограничен днес и на 19 юни, предупреждават от Двореца. Мярката се налага поради събитието от календара на Българското председателство на Съвета на ЕС.Билети за културните събития могат да се купят от онлайн платформата tickets.ndk.bg или на място в целодневната билетна каса в кино „Люмиер Лидл\". Литературен клуб „Перото\" ще отваря врати за посетители след приключване на всяко събитие и снемане на външния охранителен периметър. Без промени остава достъпът до Театър Азарян и ДНК – пространство за съвременен танц и пърформанс.", "date": "2018.06.18", "title": "Какво постигна БГ председателството? В заключителното парламентарно събитие днес правят равносметката"}
{"url": "https://offnews.bg/politika/borisov-ako-sega-ne-se-pomogne-na-zapadnite-balkani-sled-tova-shte-e-682830.html", "text": "На ключовите теми за Западните Балкани и миграцията акцентира премиерът Борисов в изказването си по врме на едно от финалните събития от Българското председателство - конференция на комисиите по европейските въпроси на парламентите на страните членки.\"Моля ви да имате предвид, че ако сега не се помогне на Западните Балкани, след това ще е много късно, много късно и големите геостратегически играчи само това чакат. И Русия, и Турция, и Щатите, и Китай. Така че, ако не сме ние - Европейският съюз, най-лесният начин да се влезе в Европа е през Западните Балкани като сфера на влияние. Нищо не струва, смятали сме го - с магистрали, с жп линии, с пристанища, с дигитална инфраструктура, ще отиде за следващите 10-15 години не повече от 32-33 милиарда евро, а казват, че войната в Косово, в Сараево, в Мостар ни е струвала над 50 милиарда\", обърна се Борисов към делегатите на конференцията.Той приветства подписването на договора между Скопие и Атина за името на Македония.За пореден път българският премиер призова за общ европейски отговор по темата с мигрантите - чрез затваряне на всички външни граници с КПП-та, пред които да се пропускат бежанците.", "date": "2018.06.18", "title": "Борисов: Ако сега не се помогне на Западните Балкани, след това ще е късно"}
{"url": "https://offnews.bg/dw/s-kakvo-shte-zapomnim-balgarskoto-predsedatelstvo-682833.html", "text": "Съвсем скоро медийното говорене в България ще се преобрази. Какво ще правим сега, за какво ще си говорим, като свърши европредседателството? Пред кого ще протестират различните съсловия, като няма кой да гледа? Заради какво ще се крепи странната управляваща коалиция?Известно време се гордяхме, че ще управляваме Европа. После ни обясниха, че от домакина се очаква по-скоро да бъде медиатор, да изслушва другите и да търси консенсус. Но домакинстването откри друга тема - как да омаем високите гости. И как да рекламираме туристическите си дестинации. Темата беше издържана в традиционния за страната жанр на срам и гордост, а разнопосочният характер на културната програма даваше възможност да се изкажат и апологети, и яростни критици. Най-забавен беше провалът на опита България да влезе в ерата на съвременното изкуство с инсталацията на Бронзовата къща. Провал не само защото до края на председателството тя така и не беше построена, но и защото очевидно не стана ясен смисълът на жеста. Живеещият в Австрия автор Пламен Деянофф искаше да постави в центъра на дебата процеса на договаряне и убеждаване, а не завършената творба, с което малко следва сънародника си Кристо. Искаше да ангажира обществото ни в размисъл за липсващото съвременно изкуство, да иронизира институционалните отговорници по културата, които живеят в друго време. В този смисъл резултатът не са няколкото монтирани панела, а подозренията, че в центъра се строи небостъргач, легитимирането на обекта с това, че приличал на Рилския манастир и т.н. Тази ирония не стана ясна и в медиите се наложи убеждението, че са откраднати едни пари. Може и да греша с интерпретацията си, но съм сигурен, че когато следващия път бъдем домакини на нещо, ще играем на сигурно - рози и право хоро до дупка.Българската тема №1Но да оставим естетиката и плочките пред НДК. Председателството имаше за основен приоритет евроинтеграцията на Западните Балкани - въпрос жизненоважен за нас, доколото е интерес на всяка европейска страна да не бъде външна граница на ЕС. За жалост срещата на върха между европейски и балкански лидери беше разочароваща - май няма особен ентусиазъм за разширяване. От друга страна щяха ли Гърция и Македония да направят това титанично усилие да решат спора за името, ако темата за еврочленството не беше повдигната? Физическата среща на Вучич и Тачи в София и няколкото възпитани фрази, които си размениха, също не са за подценяване. Евроинтеграцията започва именно с това - страните да решат проблемите помежду си. Структурните фондове идват по-късно.Не съм убеден, че темата Балкани ще бъде важна за предстоящото австрийско председателство. Правителството във Виена има за приоритет борбата срещу миграцията, а балканските мигранти са традиционно първи по численост в централноевропейската страна. Затова се съмнявам, че ще пожелаят бързо да отворят границите си към тях. Вероятно ще си останем с дигиталния дневен ред - приоритет на първия член на тройката Естония. За начало - виртуални Балкани, по възможност транспортно свързани.Какво се случи през тези шест месецаПериодът на това председателство беше наситен с важни събития без връзка с програмата на председателстващия - и именно с това ще запомним тези шест месеца. Не сме забравили, че в началото на годината на дневен ред стоеше санкционирането на Полша заради погазената независимост на съдебната власт. Унгария пък беше обявила, че ще блокира всяко решение. С две думи - тежък раздор. Но някак тази тема се отложи. Дали българските политици имат роля в замитането ѝ под килима - не знам. Но тя със сигурност ще се върне по-нататък по обиколен маршрут чрез обвързването на европейските фондове с върховенството на правото. Слава Богу подкрепихме тази позиция. Дали без да осъзнаваме, че ще се обърне и срещу нас, или пък вярваме, че ще оправим съдебната ни система - не знам.Не знам също така как избегнаха сблъсъците. Вероятно заслуга има г-н Борисов, който някак успя да скрие скандалджиите-националисти - рядко ги виждахме по европейските форуми. Да не забравяме, че сме страна, управлявана от политици, които наричат опонентите си „дървеници“, а Европа - „Гейропа“.Експертите ще кажат какво сме отстъпили в преговорите по пакета за мобилност и как са издействали увеличаване на европарите. Лично аз бях впечатлен от едно интервю на г-н Борисов. В него той каза нещо, което трябва по-често да чуваме. Интересите се извоюват с преговори, нищо не става с тропане по масата (за каквото непрекъснато призовават социалисти и националисти). Е, вярно, че и той владее популисткото обругаване на Европа - помним как се включи по напълно измислената тема за двойните стандарти при храните. Но няма как да не се съгласим с позицията, че трябва да се договаряме въз основа на отстъпки и проявявайки разбиране за интереса на другия.Може и да си внушавам, но ми се струва, че без да влиза в открит конфликт, Борисов успя да загърби антиевропейската позиция на Вишеградската група, като остави за Нинова ролята на „българския Орбан“. Това, мисля, вече ни носи дивиденти, например в структурата на бъдещия бюджет, където те са сериозно ударени, а ние - поощрени. Ще му донесе и вътрешнополитически дивиденти, ако, разбира се, орбановци не успеят да унищожат Съюза.Най-сериозното събитиеНо най-сериозното събитие, с което ще запомним тази половин година, се случи далеч над главите ни. Това беше безпрецедентният сблъсък между САЩ и Европа, чиято кулминация видяхме на срещата на Г-7 - търговската война, която Тръмп обяви на съюзниците си, излизането му от иранската сделка, дистанцирането му от НАТО. Още не знаем доколко единен ще остане Съюзът, който за съжаление си няма истински политически център. В София единството беше удържано, потвърди се желанието да вземем сами в ръце съдбата си, например като най-после започнем да развиваме европейска отбрана.Но лошите новини продължават да валят. Противоестествената комбинация от крайнодесни и леви популисти в Италия рискува да събори еврото. Австрия тръгва да прави антимигрантска ос заедно с баварския ХСС, който пък подкопава коалицията в Берлин. Още не знаем как точно ще завърши Брекзитът, накъде ще тръгне Чехия например, какво ще стане с Каталуния. А в същото време все повече страни започват да обръщат поглед към Русия. Дано не се окаже, че нашето председателство е отложило проблемите, наместо да ги реши.", "date": "2018.06.18", "title": "С какво ще запомним българското председателство"}
{"url": "https://offnews.bg/112/mladezh-bez-bilet-s-beleznitci-na-zemiata-rugal-kontroliori-video-682832.html", "text": "Млад мъж е повален на земята, задържан с белезници и ще бъде съден по бързо производство за дребно хулиганство, защото пътувал без билет в трамвай № 8. Младежът се е държал агресивно с контрольорите и дошлите на място полицаи, твърдят от ЦГМ. За случая алармираха свидетели на случилото се във фейсбук.  Очевидци са заснели момчето на земята, обградено от контрольори и полицаи. Потребителите на социалната мрежа се възмущават, че \"За милиони няма закони, за кокошка няма прошка\". В съобщението си от ЦГМ уточняват:Случаят е станал в района на Западен парк около 8,20 часа. Пътникът е бил без редовен превозен документ. При влизането на проверяващите той се е опитал да си купи тепърва билет. Контрольорите са го помолили да слезе на следващата спирка, което е предизвикало нецензурни изрази от страна на пътника. На следващата спирка той слиза и там са му поискани документите за проверка от полицията. Пътникът се нахвърля с нецензурни изрази срещу органите на реда, които са го арестували и е задържан в 9-то РПУ. По информация на ЦГМ той ще бъде съден по бързата процедура за дребно хулиганство. ", "date": "2018.06.18", "title": "Младеж без билет с белезници на земята, ругал контрольори (видео)"}
{"url": "https://offnews.bg/zvezdi/megan-markal-plakala-kogato-bashta-%d1%9d-kazal-che-niama-da-dojde-na-sv-682827.html", "text": "Меган Маркъл се разплакала, когато баща ѝ Томас отказал да присъства на сватбата ѝ с принц Хари.Това разказва той в интервю за Good Morning Britain по ITV.Томас Маркъл взе решението си, след като таблоиди в САЩ разкриха, че негови \"папарашки\" снимки, на които разглежда годежна фотосесия на дъщеря си и такива, на които чете енциклопедия за Великобритания, всъщност не са уловени случайно, а внимателно планирани и направени с цел привличане на популярност. Този ход на Маркъл предизвика раздразнение, а малко след публикациите той обяви, че няма да присъства на сватбата на дъщеря си. Призна също, че се е почувствал засрамен.Днес той посочва различна причина за решението си: претърпял сърдечна операция и имал нужда от време, за да се възстанови.„Те бяха наистина разочаровани и ме помолиха да внимавам със здравето си, защото са притеснени за мен“, разказва Томас за реакцията на Меган и принц Хари.Сега той вече съжалява, че не е завел до олтара дъщеря си, а вместо него тази роля изпълнил бащата на младоженеца принц Чарлз. Почувствал ревност, но, в същото време, че са го почели по най-добрия начин. Допълва, че не би могъл да си представи по-добра замяна.Маркъл гледал церемонията по телевизията и определя като изумителен факта, че целият свят гледа дъщеря му.Той разкрива и какво е казал на Хари, когато по телефона принцът поискал ръката на дъщеря му.\"Вие сте джентълмен, обещайте ми, че никога няма да вдигнете ръка срещу дъщеря ми и, разбира се, аз ще ви дам разрешението си\".Маркъл описва съпруга на дъщеря си като чудесен, интересен човек.Попитан за възможността скоро да дойде и новината, че още едно кралско бебе е на път, бащата на херцогинята на Съсекс казва, че дъщеря му от дълго време иска дете.На сватбата присъстваше само майката на Меган, а баща ѝ определи липсата на други роднини като проява на здрав разум - ако беше поканила едни, а други - не, щеше да има обидени, смята той.", "date": "2018.06.18", "title": "Меган Маркъл плакала, когато баща ѝ казал, че няма да дойде на сватбата"}
{"url": "https://offnews.bg/politika/radev-pravitelstvoto-pokaza-kurazh-s-temata-za-zapadnite-balkani-682816.html", "text": "Президентът Румен Радев даде висока оценка на работата на правителството по Българското председателство на Съвета на ЕС, избора на приоритетите и вкарването на темата за Западните Балкани в дневния ред на съюза.Правителството показа кураж, като избра много трудна тема като Западните Балкани. Регионът е много крехък, няма гаранция за успех, но някой трябваше да поеме отговорността и да посочи проблемите, заяви президентът на откриването на Пленарната среща на Конференцията на комисиите по европейски въпроси на парламентите на ЕС, която е част от Българското председателство.„Правителството успя да управлява дневния ред на Европа, като показа умения и разви атмосфера на честен и отворен диалог“, заяви той. „Оценката на такава сложна дейност като Председателството изисква сложна система от критерии, като се започне от приоритетите и се приключи с постигнатите резултати. Правителството разработи точните приоритети за Председателството. Всички сме съгласни, че не можем да говорим за просперираща Европа, без да гарантираме сигурността и стабилността на Западните Балкани“, посочи държавният глава. „Ако не им дадем европейска перспектива, те рано или късно ще дадат балканска перспектива на Европа“, каза още той.Тежката бюрокрация, ниската скорост на законотворчеството и прилагането на законите са основните причини за загубата на доверие на европейските граждани в институциите, посочи още той в речта си. „Обсъждането на бъдещето на ЕС е необходимо, но не е достатъчно. Времето ни притиска да предприемем действия, за да защитаваме принципите си“, обяви президентът. На форума бе и председателят на парламента Цвета Караянчева, която посочи, че разширяването на ЕС остава ключова политика, а главната цел е запазването на сигурността и просперитета на целия континент. \"Поехме Председателството във време на големи предизвикателства в Европа и света. България допринесе активно за постигане на целите в триото България-Австрия-Естония“, изтъкна тя. „Парламентът стана домакин на 6 важни срещи, платформа за сътрудничество между националните парламенти и ЕП. Продължава важният дебат за осъвременяването на политиката за сближаване и за кохезионната политика“, посочи Цвета Караянчева.На днешната конференция ще бъдат обсъдени постиженията на Българското председателство и ключови теми като интеграцията на Западните Балкани, бъдещето на Кохезионната политика и Европейския стълб на социалните права.", "date": "2018.06.18", "title": "Радев: Правителството показа кураж с темата за Западните Балкани"}
{"url": "https://offnews.bg/ikonomika/koia-e-firmata-na-godinata-v-balgaria-zapochva-sedmoto-izdanie-na-kon-682819.html", "text": "За седми пореден път авторитетният конкурс „Най-добра българска фирма на годината“ ще отличи най-успешните български компании.Инициатор на проекта е Първа инвестиционна банка (Fibank), а мисията на конкурса е да фокусира общественото внимание върхупримерите за устойчив бизнес у нас и да популяризира широко добрите бизнес идеи и практики. Надпреварата цели да стимулираразвитието на българското предприемачество и да мотивира фирмите в тяхната конкурентноспособност и иновативност.Журито ще отличи компаниите, които показват стабилен растеж, възможности за справяне в конкурентна среда, потенциал за навлизане на нови пазари и прогресивни бизнес идеи. Задължително условие за участие е фирмите да имат български капитал, български мениджмънт и да представляват български бранд.Членове на журито са водещи имена от бизнеса и медийните среди у нас: Чавдар Златев – Главен директор Корпоративно банкиране и член на УС на Fibank, социологът Кънчо Стойчев, председател на „Произведено в България – съюз на малкия и среден бизнес“, финансистът Емил Хърсев, Венелина Гочева – собственик и управител на Медийна група България, Лъчезар Богданов - управляващ партньор в „Индъстри уоч“, Йордан Матеев, икономически журналист и изпълнителен директор на Сдружението за модерна търговия – България и Ваня Манова, мениджър на Mastercard за България и Македония.  Категориите, в които ще се състезават компаниите, са: „Микро и малка фирма“, „Средна и голяма фирма“ и „Най-успешна българка в бизнеса - награда за женско предприемачество“. Освен тях, както всяка година ще бъде присъдена и специална награда на публиката, която ще избере своя фаворит измежду включилите се в конкурса с пряко онлайн гласуване.Фирмите, които желаят да участват в конкурса, е необходимо да попълнят кратък електронен въпросник, който може да бъде намерен на сайта на конкурса -  . Заявки за участие  ще се приемат до 7 октомври.", "date": "2018.06.18", "title": "Коя е фирмата на годината в България? Започва седмото издание на конкурса на Fibank"}
{"url": "https://offnews.bg/sviat/avtomobil-se-vriaza-vav-velosipedno-sastezanie-i-rani-19-dushi-682812.html", "text": "Шофьорка вряза автомобила си във велосипедно състезание в Белгия и рани 19 души, предаде агенция Belga.Инцидентът станал в неделя в град Колфонтен, Валония.По неизвестни причини жената рязко завила по пътя, по който се провеждало състезание и връхлетяла приближаващата колона колоездачи.В автомобила пътувала с трите си деца.Случилото се се разглежда като инцидент, а не като умишлено деяние.", "date": "2018.06.18", "title": "Автомобил се вряза във велосипедно състезание и рани 19 души"}
{"url": "https://offnews.bg/obshtestvo/tramvaj-shte-svarzva-bul-balgaria-sas-simeonovsko-shose-682838.html", "text": "Трамвай ще свързва бул. \"България\" със \"Симеоновско шосе\", по бул. \"Тодор Каблешков\" ще се изгражда релсов път. Това обяви столичният кмет Йорданка Фандъкова след проверка на ремонта на \"Тодор Каблешков\". Разширяваме бул. „Тодор Каблешков“ между бул. „Цар Борис III“ и ул. „Майор Горталов“, след като миналата година направихме разширението до бул. „Бъкстон“. Обектът трябва да бъде завършен най-късно до края на юли с нови подземни мрежи, пътна настилка, тротоари и улично осветление, написа Фандъкова на страницата си във фейсбук. След проведени отчуждителни процедури имаме готовност да разширяваме от бул. „България“ до ул. „Костенски водопад“, от бул. „България“ до бул. „Симеоновско шосе“ предвиждаме и изграждане на трамвайно трасе. До момента сме отчуждили 37 дка, това са над 23 млн. лв. за изкупуване на имоти за разширяването на булеварда. Предстои ни отчуждаването на още около 35 дка, уточнява Фандъкова. ", "date": "2018.06.18", "title": "Трамвай ще свързва бул. България със Симеоновско шосе"}
{"url": "https://offnews.bg/ikonomika/komitet-za-zashtita-na-potrebitelite-poiska-deputatite-i-ministrite-da-682840.html", "text": "България да поиска отсрочка от Европейската комисия относно подаването на заявления за европейска защита на традиционните храни „Българско кисело мляко“, „Българско бяло саламурено сирене“, „Български кашкавал“, „Кашкавал Балкан“, „Карловска луканка“, „Карловски луканков салам“, „Лютеница Първомай“ и „Българска боза“. Това поиска Комитетът за защита на потребителите в писмо председателите на парламентарните комисии по земеделие и по икономическа политика - Десислава Танева и Петър Кънев, както и до ресорните министри Румен Порожанов и Емил Караниколов.Искането им е във връзка с проекта за изменения в Закона за марките и географските означения, в който се предвижда отпадане на възможността за национална регистрация на географски означения на земеделски продукти и храни, които попадат в обхвата на Регламент на ЕС 1151/2012 г. относно схемите за качество на селскостопанските продукти и храни.Отсрочката е необходима, защото на българските производители с регистрация в Патентното ведомство тепърва им предстои да подават искания за защита на наименованията пред ЕК.\"Ние искаме българското правителство и Народно събрание да защитят наименованията на българските традиционни храни и да не допускат прекратяването на закрилата преди вписването им в единния регистър на Европейската комисия. Препоръчваме да се предвиди разумен срок, в който да се проведе процедурата за вписване на съществуващите географски означения. Всичко това трябва да се договори с ЕК в интерес на потребителите на вътрешния ни пазар, но така и на международните пазари, на които се продават „Българско кисело мляко“, „Българско бяло саламурено сирене“, „Български кашкавал“, „Кашкавал Балкан“, „Карловска луканка“, „Карловски луканков салам“, „Лютеница Първомай“ и „Българска боза“, пише в писмото на Комитета, подписано от председателя Пейо Майорски.Той предупреждава, че \"в противен случай ще загубим традиционните си храни\".\"Докато действа закрилата върху регистрираните географски означения съществува забрана за неоторизираното им използване, която пази потребителите от имитиращи продукти без същото качество. Ако тази закрила отпадне, от лятото на тази година всеки производител или търговец ще може да ги употребява при етикетирането на предлаганите от него продукти на пазара. Най-потърпевши от ситуацията ще бъдат потребителите, които ще бъдат заблуждавани, защото тези продукти ще започнат да се предлагат със съмнително качество и фалшифицирани\", обясява Майорски.", "date": "2018.06.18", "title": "Комитет за защита на потребителите поиска депутатите и министрите да защитят българските храни в ЕС"}
{"url": "https://offnews.bg/112/zemetresenie-3-6-kraj-belitca-682837.html", "text": "Земетресение с магнитуд 3.6 е било регистрирано в 12 ч., показват данни на Националния институт по геофизика, геодезия и география.Няма данни за пострадали или материални щети.Епицентърът е на 21 километра североизточно от Белица, на 51 км източно от Благоевград и 103 км южно от София.Дълбочината е 15 км.Данните на Европейския средиземноморски сеизмологичен център сочат, че магнитудът е 3.5 по Рихтер, а дълбочината - 9 км.", "date": "2018.06.18", "title": "Земетресение 3.6 край Белица"}
{"url": "https://offnews.bg/tenis/grigor-trevnata-nastilka-poniakoga-mozhe-da-bade-mnogo-nepredvidima-682836.html", "text": "Жребият на турнира \"Куинс\" събра Григор Димитров и Новак Джокович, като двамата могат да се срещнат още във втори кръг. Преди да се стигне до такъв сблъсък обаче, най-добрият ни тенисист трябва да надвие Дамир Джумхур, а сърбинът – Джон Милман.\"\", каза Димитров.", "date": "2018.06.18", "title": "Григор: Тревната настилка понякога може да бъде много непредвидима (видео)"}
{"url": "https://offnews.bg/ikonomika/mrrb-na-cacao-beach-vsichko-e-tochno-682835.html", "text": "Министерството на регионалното развитие и благоустройството провери, но не откри нарушения в \"любимите\" капанчета на вицепремиера Валери Симеонов на плажа на Слънчев бряг. THE ONE, La Cubanita, Cacao beach, Del Mar и BEDROOM отговарят на предвидените в схемата конфигурация в план и местонахождение, посочват от ведомството на Николай Нанков.От МРРБ уточняват, че за тези преместваеми обекти са издадени разрешения за поставяне от главния архитект на община Несебър.И докато THE ONE, La Cubanita, Cacao beach, Del Mar и BEDROOM са редовни, то куп други на плажовете на Слънчев бряг не са.Общо 32 преместваеми обекта са поставени върху плажната ивица в курортния комплекс без да са предвидени или са в несъответствие с одобрената от министъра на туризма схема и са без разрешения за поставяне от главния архитект на община Несебър.От тях 20 обекта са на територията на плаж „Слънчев бряг – юг“, 5 са на „Слънчев бряг – централен“ и 7 - на „Слънчев бряг – север“.Това показват резултатите от извършената от ДНСК проверка на преместваемите обекти, поставени върху плажната ивица на морския курорт.Проверката бе по заповед на министъра на регионалното развитие и благоустройството Николай Нанков в периода 11 – 13-ти юни тази година.Данните за обектите са предоставени на община Несебър и Министерството на туризма за предприемане на последващи действия по компетентност – съставяне на констативни актове и издаване на заповед от кмета на община Несебър по реда на чл. 57а от ЗУТ за премахване и/или за привеждането им в съответствие с одобрената схема.На плаж „Слънчев бряг – юг“ премахнатите през 2017 г. строежи „метална ограда“ и „паркинг“ до хотел „Империал“ („Амфора“) са възстановени на същото място. До паркинга в западна посока върху плажната ивица, без разрешение за поставяне и без разрешение за строеж са изпълнени едно след друго волейболно игрище, спортна площадка, метална трибуна за зрители със сцена и бетонова настилка с приблизителна площ около 1000 кв.м и поставени върху нея около 65 бр. маси за 250 места.Обслужващата алея с обръщало към бившия ресторант „Фрегата“, осигуряваща достъпа до плажа е предвидена в действащия регулационен план на к.к. „Слънчев бряг – изток“. От община Несебър са представени одобрен проект и разрешение за строеж от 2008 г. за реконструкция на настилката на алеята, но същата не е въведена в експлоатация по законоустановения ред. Източно от алеята, върху плажната ивица, без разрешение за строеж е изпълнен открит паркинг с настилка от чакъл и филц с неправилна форма и приблизителна площ 8000 кв.м. Паркингът е ограничен с 2 бариери, а върху обслужващата алея са изпълнени още две бариери. В западната част на обръщалото е изпълнен навес за коли с метална конструкция, който видимо навлиза в площта заета от дюни. Южно от обръщалото, върху съществуваща дюна, са изпълнени бетонов път, паркинг с кабина за охрана и кабели с напрежение, в нарушение на изричната забрана по чл. 17а, ал. 1 от ЗУЧК.", "date": "2018.06.18", "title": "МРРБ: На Cacao beach всичко е точно"}
{"url": "https://offnews.bg/obshtestvo/skobata-na-kolata-poskapva-v-sinia-i-zelena-zona-v-sofia-682810.html", "text": "Колите в зоната за платено паркиране в София, на които бъде поставена \"скоба\" за нарушение, а шофьорите си я свалят сами и избягат, ще се начислява освен глоба от 30 лева и сума за всеки час престой според цената за синя или зелена зона. Автомобилите ще се считат за принудително задържани, независимо къде се намират, докато водачът не се яви да плати. Това предвиждат промени в наредбата за движението в столицата, качена на сайта на СО за обсъждане. Ще се налагат и глоби с фиш за неправилно паркирате, когато водачът отсъства, пише още в проектонаредбата. Глобата за паркиране по пешеходни зони, тротоари и градинки става от 50 до 200 лв. Санкцията за неправомерно спиране върху място, определено за хора с увреждания, ще е 200 лв. Предлага се електромобилите, които сега получават право за безплатно паркиране за година, да могат да спират без пари безсрочно. Живеещите в синя и зелена зона ще могат да си купуват винетки за локално платено паркиране за две години, не както досега всяка година. Въвежда се обаче ограничение до три коли на апартамент. Отпада привилегията за съсобственици, които не живеят на адреса, но се въвежда право за лица със статут на продължително, дългосрочно или постоянно пребиваване. Отпада и възможността да се връща остатък от неползвана, но платене цена за локално паркиране, ако в случаи на подадени неверни данни. Новите райони, в които се въвежда зелена зона, са Горни Лозенец, Възраждане, Красно село и Оборище. В „Лозенец“ районът е между бул. „Джеймс Баучер“, пл. „Велчова завера“, бул. „Стоян Михайловски“, бул. „Никола Вапцаров“, ул. „Атанас Дуков“, ул. „Люба Величкова“, ул. „Сребърна“ и ул. „Козяк“.Във „Възраждане“ ще има 1500 места по булевардите \"Сливница\", \"Константин Величков\", \"Александър Стамболийски\", улиците \"Гюешево\", \"Партений Нишавски\", \"Българска морава\", \"Камен Андреев\", \"Добруджански край\", бул. \"Ген. М. Д. Скобелев\", ул. \"Опълченска\" и ул. \"Димитър Петков\".В „Оборище“ платените зони ще бъдат 1100, като ще бъдат разпределени по булевардите \"Христо и Евлоги Георгиеви\", \"Данаил Николаев\" и \"Ситняково\" и улиците \"Черковна\" и \"Султан тепе\".В „Красно село“ ще бъдат обособени най-малко платени места за паркиране – 900. Там зоната ще обхване карето от улици между булевардите \"Иван Гешов\", \"Пенчо Славейков\", \"Ген. Тотлебен\" и улица \"Георги Софийски\".", "date": "2018.06.18", "title": "Скобата на колата поскъпва в синя и зелена зона в София"}
