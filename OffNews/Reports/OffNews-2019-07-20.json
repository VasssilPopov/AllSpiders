{"url": "https://offnews.bg/politika/borisov-shte-podkrepim-kioveshi-za-evropejski-glaven-prokuror-707621.html", "text": "България ще подкрепи Лаура Кьовеши за европейски главен прокурор. Това заяви пред \"24 часа\" премиерът Бойко Борисов. \"Кьовеши има нашата подкрепа за поста, просто при определянето на хора за високите европейски позиции не е нужно да се говори предварително, както обикновено правят от опозицията\", посочи Борисов. България е изчаквала общо решение на ЕНП кой да е фаворитът на десните за поста и заради това не е обявявала гласно своя фаворит, посочва изданието.Кьовеши е основният фаворит за поста въпреки съпротивата от страна на Румъния. Неин конкурент е французинът Жан-Франсоа Бонер. Никой от тях не успя да събере категорично мнозинство от настоящия състав на Европейския парламент, затова изборът ще е в ръцете на новите евродепутати и правителствени ръководители.Европейската прокуратура трябва да заработи през 2020 година. ", "date": "2019.07.20", "title": "Борисов: Ще подкрепим Кьовеши за европейски главен прокурор"}
{"url": "https://offnews.bg/sviat/globiha-turisti-opitali-da-si-napraviat-kafe-na-gazov-kotlon-na-mosta-707622.html", "text": "Двама туристи бяха глобени, защото опитали да си сварят кафе на газов котлон на моста Риалто във Венеция. Туристите - двойка от Берлин на 32 и 35 години, били спрени от местната полиция и изведени от града. Двамата са глобени с 950 евро. Кметът на Венеция Луиджи Бруняро коментира, че градът трябва да бъде уважаван и хората, които си мисля, че могат да правят каквото си искат, ще бъдат задържани, глобени и извеждани от града. ", "date": "2019.07.20", "title": "Глобиха туристи, опитали да си направят кафе на газов котлон на моста Риалто във Венеция"}
{"url": "https://offnews.bg/futbol/berbatov-posavetva-menidzhara-na-iunajted-da-ne-prodava-lukaku-i-pogba-707625.html", "text": "Бившият национал Димитър Бербатов сподели пред \"The Straits Times\", че се надява Пол Погба и Ромелу Лукаку да останат в Манчестър Юнайтед и през следващия сезон. “Червените дяволи” се опитват да задържат звездите си, за да не напуснат отбора през лятото. Тимът е на предсезонно турне в Сингапур. \"Те определено се нуждаят от човек в защита. Хари Магуайър е много добър с топката, много спокоен и интелигентен. Надявам се, че Лукаку ще остане, защото той е добър играч, а критиките, които му отправят не са обосновани.Харесвам Антони Марсиал. Играех с него в Монако и знам, че той е наистина добър, че може да става още по-добър. Харесвам и Рашфорд, той също може да се развива.Тренирал съм с него, когато беше малко момче. Той дойде в първия отбор, а Оле беше негов треньор във втория тим, затова го познавам добре.Солскяер знае колко добър може да бъде Погба, той е личност, затова трябва да му даде свобода за изява на терена\", каза Бербатов.", "date": "2019.07.20", "title": "Бербатов посъветва мениджъра на Юнайтед да не продава Лукаку и Погба"}
{"url": "https://offnews.bg/112/pozharnikari-izvadiha-ot-maritca-6-varela-za-sahranenie-na-opasni-himi-707624.html", "text": "Пожарникари извадиха 6 празни варела, в които са съхранявани химикали. Варелите са открити вчера. При направена проверка на място е установено, че те са били ползвани за съхранение на химикал, чрез който се одорира пропан-бутан.Варелите са извозени до депото за опасни материали в село Цалапица. В хода на проверката, съвместно с екипи на ОДМВР-Пловдив, в пункт за изкупуване на метали, намиращ се в близост, са открити още 10 идентични варела, но херметически затворени, които също са депонирани в Цалапица.При направените замервания на място – и в реката, и в пункта, няма следа от замърсяване. Работата по изясняване на случая продължава.", "date": "2019.07.20", "title": "Пожарникари извадиха от Марица 6 варела за съхранение на опасни химикали"}
{"url": "https://offnews.bg/obshtestvo/na-dneshnia-den-e-roden-diado-dobri-707619.html", "text": "На днешната дата през 1914 година е роден Дядо Добри, станал известен като Светецът от Байлово.Дядо Добри почина на 13 февруари миналата година. Дядо Добри бе един от най-големите частни дарители на православни храмове в България. Около 2000 г. дарява всичките си имоти на църквата и заживява скромно в малка пристройка към храма „Св. св. Кирил и Методий“ в Байлово.Дълги години той събираше помощи пред \"Св. Александър Невски\". През 2009 г. той дари 35 700 лв. на катедралата, което е най-голямото частно дарение в 100-годишната история на храма.През целия си живот той е дарил над 80 000 лева на църквата.Погребан е в двора на църквата „Св. св. Кирил и Методий“ в родното си село.", "date": "2019.07.20", "title": "На днешния ден е роден Дядо Добри"}
{"url": "https://offnews.bg/obshtestvo/otkriha-novo-ognishte-na-afrikanska-chuma-v-svinekompleks-v-rusensko-707620.html", "text": "Българската агенция по безопасност на храните (БАБХ) констатира ново огнище на заболяването Африканска чума в свинекомплекс, намиращ се в село Николово, община Русе, област Русе.Взети са проби, които са потвърдени като положителни за вируса на Африканска чума по свинете от Националната референтна лаборатория към Националния диагностичен научноизследователски ветеринарномедицински институт в София.Обектът се намира на 9 км от границата с Румъния.Засегнатият свинекомплекс е със затворен производствен цикъл, в който се отглеждат общо около 17 000 броя свине от различна възрастова категория.Областната дирекция по безопасност на храните в Русе е издала акт за възбрана за движение на свине към и от обекта. Проведено е епизоотично проучване за движението на свине, фураж, транспортни средства и хора от и към обекта. Извършени са и проверки на кланиците, в които са изпращани свине за клане.Месо и продукти, добити от свине от тази ферма, са възбранени и подлежат на унищожаване.Предстои принудителното умъртвяване на домашни свине в 3 км предпазна зона.В 10 км надзорна зона се намира една индустриална ферма в село Юделник, община Сливо поле, както и обекти – тип „лично стопанство“.Забранява се търговията, придвижването и транспортирането на живи свине в 10 км зона. ОДБХ-Русе ще извършва клинични прегледи на домашни свине в населени места, както и ще се вземат проби за вирусологично изследване с цел гарантиране откриването на заболяването Африканска чума по свинете.Ще се проверява и за нерегламентирани придвижвания и/или търговия на домашни свине. При установяване на такива, на превозвачите и/или на собствениците на животните ще бъдат съставени актове за установяване на административно нарушение, а транспортираните животни ще бъдат умъртвени.", "date": "2019.07.20", "title": "Откриха ново огнище на Африканска чума в свинекомплекс в Русенско"}
{"url": "https://offnews.bg/sviat/hakeri-razbiha-sajta-na-politciata-v-london-707626.html", "text": "Електронната поща, акаунтът в Туитър и официалният уеб-сайт на полицията в Лондон са разбити от снощи, а от тяхно име се пишат публикации с нецензурна лексика, съобщава The Independent.Според изданието, по този начин хакерите призовават за освобождаването на рапъра Digga D, който излежава присъда в затвор. Те са публикували в Туитър серия от записи с цинично съдържание и с неизменното „F*** the police“. От името на столичната полиция по електронната поща се разпращат прессъобщения, публикувани и в сайта на ведомството.Представителят на Скотланд Ярд Рой Смит съобщи в Туитър, че полицията в Лондон е наясно с хакерската атака. Той пише, че служителите в отдела за работа с медиите в момента отстраняват туитовете и се опитват да осигурят безопасност на записите. „Моля, игнорирайте всякакви съобщения в Туитър от наше име, докато не потвърдим, че акаунтът ни е отново под наш контрол“, призовава Смит.В публикация в BBC е изразено предположение, че хакерите са получили достъп до приложението MyNewsdesk. То автоматично отправя прессъобщенията на сайта на полицията, разпраща ги по електронната поща и публикува в Туитър.", "date": "2019.07.20", "title": "Хакери разбиха сайта на полицията в Лондон"}
{"url": "https://offnews.bg/sviat/kod-cherveno-v-rim-maksimalna-stepen-na-teroristichna-zaplaha-707628.html", "text": "В Рим е обявено максимално равнище на терористична заплаха, издирван е млад сириец, който в засечени от службите телефонни разговори е заявил, че ще извърши атентат в града в събота, съобщава в. „Корриере дела Сера“ днес.„Утре в Рим ще отида в Рая“, е казал 28-годишният сириец в телефонния разговор, цитиран в изданието. Властите разполагат със снимката на млад човек, направена пред Бранденбургската врата в Берлин. Анти-терористичната аларма е от снощи. Младият мъж, идентифициран с три възможни самоличности и дата на раждане, е регистриран във Фейсбук, установила римската полиция. Властите препоръчват максимално внимание и в случай на съмнения хората да сигнализират незабавно в службите, за да се извърши проверка. Полицаите са предупредени, че при откриването му трябва да съобщят на отдела за специални операции.Полицията реши да не разкрива публично общия характер и визията на издирвания, за да извърши допълнителни разследвания и да провери дали чужденецът вече е пристигнал в града, както и възможните му контакти в столицата. Полицейското управление на Рим е предало на всичките патрули снимки на сириеца. Името му остава неуточнено, тъй като се смята, че ползва фалшиво и има три различни страници във Фейсбук.Разследването се води от службата за борбата с тероризма съвместно с тайните служби. Проверяват се както среди, считани за изложени на риск, така и всички групи на фундаменталисти.Според изданието снимката, свързана с доклада за проследяване на заплахата, показва млад мъж с брада, което гледа в обектива. Анализът на изображението потвърждава, че той е пред Бранденбургската врата в Берлин. Фотографията е страницата му във Фейсбук. Според докладите, той е роден в Сирия на 5 май 1991, но и това се проверява.Италианският вестник припомня, че през декември 2016 г. в германската столица терористичен акт извърши тунизиецът Анис Амри, който впоследствие бе убит от полицията в Милано.", "date": "2019.07.20", "title": "Код червено в Рим – максимална степен на терористична заплаха"}
{"url": "https://offnews.bg/sviat/ostavkata-na-kosovskia-premier-e-politicheski-trik-obiavi-vuchich-707618.html", "text": "Сръбският президент Александър Вучич оцени като \"политически трик\" оставката на косовския премиер Рамуш Харадинай, като целта му е да получи още по-голяма популярност, да смаже своите противници и \"да се представи като юнак, който се бори за Косово\".Харадинай обяви оставката си вчера, след като получи призовка да се яви в специалния трибунал в Хага. Харадинай, брат му Даут, който е депутат в косовския парламент, лидерът Хашим Тачи, влиятелният му чичо Азем Суля, парламентарният шеф Кадри Весели, както и много други членове на победилата на юнските избори от 2017 г. коалиция, са ветерани от Армията за освобождение на Косово /АОК/. Белград ги счита за военни престъпници и вероятни обвиняеми от Специалната международна прокуратура в Хага.На пресконференция по повод оставката Вучич заяви, че Сърбия трябва да реагира на оставката \"спокойно, премерено, трезво и без еуфория\", съобщава белградският вестник \"Блиц\", цитиран от БТА. Разбирам очакванията на народа от задоволяване на нуждата за справедливост. Причина за радост и еуфория няма, ще разгледаме всички факти и последици, които идват след този акт, а особено как ще се отнасят албанците и международната общност към сръбския народ и Сърбия, коментира Вучич.Той предупреди, че ще се стигне до хомогенизация на албанците и ескалация на омразата към сръбския народ, тъй като те възприемат сърбите като единствените виновници за това, което се случва на Харадинай, а и на Косово.Вучич изрази опасения, че животът на сърбите може да стане още по-тежък заради това, но \"те могат да разчитат на своята държава, на своята Сърбия\".По думите му Сърбия се страхува, че това ще доведе до бъдещо отлагане на диалога, но и до продължаване на разпалване на идеите за Велика Албания. ", "date": "2019.07.20", "title": "Оставката на косовския премиер е политически трик, обяви Вучич"}
{"url": "https://offnews.bg/sviat/nad-600-narushenia-v-kiev-predi-parlamentarnia-vot-707627.html", "text": "По време на предизборната кампания за предсрочния парламентарен вот, който е утре, полицията в Киев регистрира 642 нарушения на изборното законодателство, разследват се 38 наказателни дела, съобщава днес пресслужбата на ведомството.В по-голямата си част нарушенията са свързани с незаконна агитация – 354 са случаите, засечени от полицията. Съобщава се и за вероятни подкупи на избиратели – 51 са сигналите са това, за 41 инцидента с хулигански прояви, 40 случая на конфликти, 16 – за възпрепятстване на избирателното право и 9 за повреждане на имущество.По много от нарушенията са заведени 38 наказателни дела, сред които 2 за заплаха или насилие по отношение на държавен служител или общественик. В хода на предизборната кампания са съставени 79 административни протокола за нарушения на реда на поставянето на агитационни материали или разполагането им на забранените със закон места. Други 52 са за изработка или разпространение на печатни материали за предизборната агитация с липсващи задължителни данни, а 3 протокола са за нарушения в реда на воденето на кампанията.Украинското МВР задейства и авиацията за дежурство преди вота, самолети и хеликоптери, както и мобилни екипи от спецчасти на полицията и гвардията вече са на пост в регионите на страната.Партията на президента Зеленски „Слуга на народа“ организира паралелно преброяване на гласовете заради опасенията от масова кражба на вот, съобщи агенция Интерфакс. Над 50 000 членове на изборни комисии и наблюдатели са от тази партия. Председателят на изборния щаб Александър Корниенко заяви, че според социологическите проучвания всеки втори избирател подкрепя „Слуга на народа“. Той обаче предупреди, че това никак не се харесва на старите политици и те ще опитат да откраднат от гласовете за партията на Зеленски.", "date": "2019.07.20", "title": "Над 600 нарушения в Киев преди парламентарния вот"}
{"url": "https://offnews.bg/sviat/london-posavetva-britanskite-korabi-da-izbiagvat-ormuzkia-protok-707623.html", "text": "Лондон препоръча на британските кораби временно да избягват Ормузкия проток, където иранските власти задържаха  британски петролен танкер с 23-ма души на борда.\"Ние продължаваме да сме дълбоко обезпокоени от неприемливите действия на Иран, които представляват явно предизвикателство срещу свободата на международното корабоплаване. Посъветвахме британските кораби временно да останат извън зоната\", посочи в комюнике говорител на британското правителство.Иранските пристанищни власти обявиха, че танкерът \"Стена Имперо\" е задържан докато тече разследване във връзка с ирански риболовен кораб. Корабът изпратил сигнал за бедствие, а британският танкер го игнорирал, обявиха иранските власти.", "date": "2019.07.20", "title": "Лондон посъветва британските кораби да избягват Ормузкия проток"}
{"url": "https://offnews.bg/sviat/erdogan-ako-se-nalozhi-turskata-armia-shte-zashtiti-kiparskite-turtc-707633.html", "text": "„Никой не следва да се съмнява в това, че при необходимост турската армия без колебание ще повтори стъпката си отпреди 45 години, когато трябваше да защити живота и сигурността на кипърските турци“.Това е част от посланието на турския президент Реджеп Ердоган по повод 45 г. от военната операция на Турция на остров Кипър през 1974 г., цитирано от Анадолската агенция.„Турция започна мирната операция в Кипър, за да защити правата и интересите на кипърските турци, които са равностойни собственици на острова. Целият свят и сега вижда решимостта на Турция по този въпрос. Онези, които считат, че еднолично владеят природните богатства на Кипър и региона, ще се сблъскат с решителната позиция на Турция и Кипър. Никой не може промени факта, че кипърските турци са неотделима част от турската нация“, се посочва в изявлението на Ердоган.Анкара предприе военната операция на острова през 1974 г., след като 5 дни по-рано кипърските гърци организираха преврат с намерението да обединят Кипър с Гърция. Оттогава островът е разделен на две части, като северната турска е призната само от Турция.За честванията на годишнината при кипърските турци в Никозия пристигна вицепрезидентът на Турция Фуат Октай. Той каза, че кипърското урегулиране е възможно само на принципа на равноправното партньорство. „Кипърският въпрос е на политическата воля. Турската страна демонстрира волята си за урегулирането му и за равенството, а гръцката – за нерешаването му и за неравенство. Очевидно е, че гръцката общност на острова няма намерение да споделя политическата власт с кипърските турци.“, посочи той.Вицепрезидентът подчерта, че енергийните ресурси на Източното Средиземноморие трябва да се разглеждат като възможност за гарантиране на мира и стабилността в Кипър. „Анкара ще защитава в Източното Средиземноморие правата и интересите на Турция в Северно-кипърската турска република. Турция ще продължи да добива природен газ с предишната си решимост и няма да позволи на никого да игнорира интересите на местните турци“, подчерта заместникът на Ердоган.", "date": "2019.07.20", "title": "Ердоган: Ако се наложи, турската армия ще защити кипърските турци, не се съмнявайте"}
{"url": "https://offnews.bg/futbol/cherno-more-razpilia-tcska-nasred-balgarska-armia-707632.html", "text": "ЦСКА отстъпи на Черно море с 1:3 в мач от втория кръг на Ефбет Лига, който се игра на стадион \"Българска армия\".Футболистите на треньора Илиан Илиев се възползваха от положенията си и дръпнаха в резултата с голове Исмаил Иса (23') и Родриго Да Силва (37'), който бе точен от дузпа.През втората част \"червените\" се опитаха да се върнат в мача, но това така и не се случи. Даже обратното - Да Силва се разписа за втори път и направи резултата класически. Все пак \"армейците\" върнаха едно попадение, което бе дело на дебютантът в тази среща Тони Уот (74').Taка кошмарното начало на сезона за ЦСКА продължава. След равенството с Етър преди седмица, сега \"червените\" записаха загуба и имат само една точка от два мача.Черно море пък е на другия полюс, като \"моряците\" са с 6 пункта. Това е първи успех за \"моряците\" на \"Армията\" от 2003 година насам.В следващия кръг от първенството \"червените\" гостуват на Славия на 28 юли (неделя) от 21:00 часа.", "date": "2019.07.20", "title": "Черно море разпиля ЦСКА насред 'Българска армия'"}
{"url": "https://offnews.bg/politika/kornelia-ninova-a-borisov-ne-podkrepiashe-kioveshi-707629.html", "text": "Лидерката на БСП Корнелия Нинова и днес захапа премиера Борисов, този път заради изявлението му в подкрепа за кандидатурата на Лаура Кьовеши.Вчера Нинова го обяви за заплаха както за националната сигурност на България, така и на европейската. Но днес в страницата си във Фейсбук тя предупреди, че Кьовеши „може да бъде носител на справедливост за европейските граждани“.„Страх лозе пази, но е късно за пазача. Борисов обявил, че ще подкрепи г-жа Кьовеши за главен европейски прокурор. Изчаквал бил ЕНП да има обща позиция. Тази седмица му зададох въпрос в парламента - ще я подкрепи ли. Не дойде да ми отговори, защото не било от неговата компетентност. Чудя се да се смея ли, да плача ли?“, пише саркастично Нинова.Тя припомня как когато кандидатите за поста бяха двама, Борисов не подкрепял Кьовеши. „Даже ме пращаше в Румъния да видя какви бели е направила. Сега, когато тя остана единствен кандидат - тича пред вятъра. Късно ви е за смяна на позицията, г-н премиер. Време ви е за притеснения“, намеква червената лидерка. Тя уточнява, че е била в подкрепа на Кьовеши „и преди, и сега“, а за тази своя позиция отнесла много критики „и от свои, и от други“.\"Кьовеши има нашата подкрепа за поста, просто при определянето на хора за високите европейски позиции не е нужно да се говори предварително, както обикновено правят от опозицията\", посочи по-рано днес Борисов.", "date": "2019.07.20", "title": "Корнелия Нинова: А Борисов не подкрепяше Кьовеши"}
{"url": "https://offnews.bg/koloezdene/frenska-dominatcia-v-14-ia-etap-na-tura-alafilip-ostava-lider-707634.html", "text": "Състезаващият се за отбора на \"Française des Jeux\" Тибо Пино спечели 14-ия етап на тазгодишното издание на Колоездачната обиколка на Франция. Той първи измина 117.5 километра и покори митичната височина Кол дю Турмале на 2215 метра, записвайки трети етапен триумф в Тура, като другите два са през 2012 и 2015 година.Друг представител на Франция Жулиен Алафилип от \"QuickStep\" завърши на втора позиция с шест секунди изоставане. Другото място на подиума след края на етапа зае Стивън Кройсвайк от \"Jumbo-Visma\".Денят беше белязан от много агресивно каране от \"Movistar\" и \"FDJ\", и загуба на някои от фаворитите. Ромен Барде от \"AG2R\" се сбогува с надеждите си за успех, като загуби повече от 20 минути. Адам Йейтс (Mitchelton–Scott) също не успя да остане с най-добрите, а Найро Кинтана \"Movistar\" загуби повече от 3 минути.Иначе Пино беше част от шестима колоездачи, които се откъснаха доста пред основната група около 1 км преди края, като в последните 500 метра подпечата победата си. \"Това е най-голямата победа в моята кариера. Невероятно е да спечеля на Турмале в толкова силна група. Бях много ядосан след предишните етапи, в които загубих време и това ме изведе до успеха. Отборът ми беше невероятен\", каза Пино след днешното състезание.В генералното класиране продължава да води Алафилип с време 56.11:29 часа, пред Герант Томас от \"INEOS\", който изостава на 2.02 минути след французина. Трети е Стивън Краусвайк (Jumbo - Visma) на 2.14.Утре ще се проведе 15-ият етап от състезанието, в което състезателите трябва да изминат 185-километровото трасе между Лиму и Прат д'Албис.", "date": "2019.07.20", "title": "Френска доминация в 14-ия етап на Тура, Алафилип остава лидер"}
{"url": "https://offnews.bg/obshtestvo/slantce-i-oblatci-s-temperaturi-do-34-gradusa-dnes-707589.html", "text": "Днес ще е слънчево, след обяд с купеста, над планинските райони от Западна и Централна България, и купесто-дъждовна облачност и главно там ще превали и прегърми, сочи прогнозата на Националния институт по метеорология и хидрология.Ще духа слаб, предимно източен вятър. Максимални температури между 29° и 34°, в София около 29°.Атмосферното налягане ще се задържи почти без промяна - малко по-високо от средното за месеца.Предимно слънчево ще бъде над планините, около и след обяд с купесто-дъждовна облачност и на места ще превали и прегърми. Ще духа слаб североизточен вятър. Максимална температура на 1200 метра около 23°, на 2000 метра – около 15°.Над Черноморието ще бъде слънчево, след обяд с купеста облачност. Ще духа до умерен изток-североизточен вятър. Максималните температури ще са между 26° и 28°. Температурата на морската вода е 25-27°. Вълнението на морето ще бъде 2-3 бала.", "date": "2019.07.20", "title": "Слънце и облаци с температури до 34 градуса днес"}
{"url": "https://offnews.bg/obshtestvo/otbeliazvame-50-godini-ot-stapvaneto-na-chovek-na-lunata-707605.html", "text": "Днес отбелязваме 50 години от стъпването на човек на Луната.На 16 юли 1969 в 13:32 американско време от полигона в Космически център \"Джон Ф. Кенеди\" във Флорида е изстрелян Аполо 11 с ракета носител Сатурн V. На борда е екипажът на мисията - астронавтите Нийл Армстронг, Бъз Олдрин и Майкъл Колинс.Четири дни по-късно, на 20 юли, Нийл Армстронг и Бъз Олдрин стават първите хора, стъпили на Луната. Майкъл Колинс остава в капсулата в окололунна орбита „Колумбия”, която служи за връщане на Земята.При излизането си от спускаемия апарат \"Игъл\" Нийл Армстронг изрича паметните думи: \"Една малка крачка за човека - един голям скок за човечеството\".На мястото астронавтите оставят паметна плоча от неръждаема стомана с надпис: „Тук хора от планетата Земя за първи път стъпиха на Луната. Юли 1969 г. след Христа. Ние дойдохме с мир от името на цялото Човечество“ и с подписите на Армстронг, Олдрин, Колинс и американския президент Ричард Никсън.Повече за мисията можете да прочетете в .", "date": "2019.07.20", "title": "Отбелязваме 50 години от стъпването на човек на Луната"}
{"url": "https://offnews.bg/sviat/iran-zadarzha-dva-britanski-tankera-v-persijskia-zaliv-707604.html", "text": "Иран задържа два танкера в Ормузкия проток - единият под британски, а другият под либерийски флаг, но с британски собственик. На борда на плаващия под либерийски флаг \"Месдар\", който е бил насочен към Иран, се е качила въоръжена иранска охрана, но впоследствие тя е напуснала и корабът е възобновил плаването си, съобщи британският оператор на кораба \"Норбълк Шипинг Ю Кей\", цитиран от ДПА и БТА.Другият танкер е трябвало да акостира в пристанище в Саудитска Арабия, но се е отклонил от курса си след навлизането си в пролива.Иранската Революционна гвардия потвърди, че е задържала британския танкер „Стена Имперо“. Те обявиха, че задържането е по искане на пристанищните и морски власти на провинция Хормозган заради „неспазване на международния морски кодекс“. Той им е бил предаден за извършване на съответната законова процедура и необходимите разследвания, се посочва още в съобщението.От компанията оператор на плавателния съд съобщиха, че нямат контакт с него и той вече не е под контрола на екипажа, който се състои от 23-ма души - индийци, руснаци, латвийци и филипинци. Според компанията корабът е спазил всички международни регулации и тези, свързани с навигацията. Военен източник, цитиран от иранската агенция ИРНА, обаче заявява, че екипажът е изключил проследяващото устройство на танкера и е игнорирал предупрежденията на Революционната гвардия, а плавателният съд се е движил в погрешен плавателен коридор, съобщи БНР.Британският външен министър Джереми Хънт коментира, че е силно обезпокоен от задържането на двата танкера. \"Задържането е недопустимо. От ключово значение е да се запази свободното корабоплаване и възможността всички кораби да могат да се движат безопасно и свободно в района\", подчерта министърът.Хънт каза, че британският посланик в Техеран е в контакт с иранското външно министерство за намиране на изход от ситуацията и че Великобритания работи в близко сътрудничество с международните партньори.Той заяви, че Лондон ще отвърне по един обмислен, но твърд начин, и предупреди, че ще има сериозни последствия, ако ситуацията не бъде решена бързо.В същото време Хънт изключи възможността за военна намеса, като подчерта, че британската страна търси вариант за намиране на решение по дипломатически път. ", "date": "2019.07.20", "title": "Иран задържа два британски танкера в Персийския залив"}
{"url": "https://offnews.bg/futbol/balgaria-zapisa-rekord-po-broj-otbori-v-liga-evropa-707606.html", "text": "България е страната с най-много участници във втория квалификационен кръг на Лига Европа. Страната ни ще бъде представена от Лудогорец, Левски, ЦСКА и Локомотив Пловдив, който като носител на Купата се включва в тази фаза на надпреварата.До уникалния рекорд се стигна след отпадането на Лудогорец от квалификациите в Шампионската лига, който не успя да се противопостави на унгарския Ференцварош и загуби и двата мача собщ резултат 3:5.Нашите отбори ще играят съответно срещу Валур, АЕК Ларнака, Осиек и Спартак Търнава. Мачовете са съответно на 25 юли и 1 август.Пръв стартира участието си Левски, който ще играе срещу кипърците от 18,30 часа, докато останалите мачове на българските отбори са от 20,30 и 22,00 часа.С по три отбора от четири възможни са Словакия, Казахстан, Азербайджан, Латвия, Армения, Грузия и Люксембург. С по един представител пък са Албания, Северна Македония, Литва и Молдова, които може да останат без представител в европейските клубни турнири още на 1 август.25 юли18,30 часа - АЕК Ларнака - Левски20,30 часа - ЦСКА - Осиек20,30 часа - Локомотив Пд - Спартак Търнава22,00 часа - Валур - Лудогорец1 август19,30 часа - Левски - АЕК Ларнака20,30 часа - Лудогорец - Валур21,45 часа - Осиек - ЦСКА21,45 часа - Спартак Търнава - Локомотив Пд", "date": "2019.07.20", "title": "България записа рекорд по брой отбори в Лига Европа"}
{"url": "https://offnews.bg/futbol/levski-e-izpusnal-natcional-707607.html", "text": "Левски се е разминал с привличането на национал, пише \"Тема спорт\". \"Сините\" са били много близо до подпис с още един нападател, но в крайна сметка играчът е отказал предложението на 26-кратните шампиони.На \"Герена\" дори са били убедени, че са склонили голмайстора да премине в редиците им, когато вчера той е отказал предложението.Футболистът е преценил, че пред него има по-добри опции за продължаване на кариерата. Преговорите с нападателя са били трудни и продължителни и в крайна сметка са претърпели неуспех.Така Левски ще се насочи към други опции за подсилване на атаката.Столичани вече взеха един нападател - Дени Алар от Рапид Виена. Петър Хубчев обаче иска още един таран. \"Сините\" държат да се подсилят още с бек, който може да играе отляво и отдясно, както и с крило.", "date": "2019.07.20", "title": "Левски e изпуснал национал"}
{"url": "https://offnews.bg/horoskop/horoskop-za-20-26-iuli-ot-antonia-mechkova-706047.html", "text": "Дали защото през тези дни ще уважите доста именяци, или защото служебните ви дела тръгват ОК, но сте във ведро настроение. Група Овни още от Илинден са доволни от приходи, а и от развлечения, общуване с влиятелни хора. Добре, но не пренебрегвайте свои любими занимания заради чуждите капризи. От понеделник в работата се очертават трудности, преодоляването им води нови шансове за кариера във вторник и сряда. После не споделяйте своите идеи, а обещания поемайте чак като изясните цялата картина. За флиртове ви върви...Динамично 7-дневие. Действайте предпазливо и с присъщата сериозност – няма да допуснете грешки в дела, а и в общуването с хора в обкръжението си. Илинден зарежда Телците с голяма енергия, да внимават, търсейки съюзници в понеделник-вторник, може да предизвикат разпра. В сряда ще се върнете към стари идеи и уговорки, в четвъртък не показвате кой и с какво ви е засегнал, не е време да се изяснявате даже с по-близки. Ако търсите любов, сега може да я откриете от пръв поглед, но имате ли избраник, връзката ви носи куп въпроси.Вие също преливате от енергия през периода, ентусиазмът за работа трябва да бъде съобразен с правни, финансови и йерархични правила. От понеделник доста Близнаци гонят амбициозна програма за изява и печалби, вторник ще ги подтикне към анализ за пестене и изясняване на отношенията с хора, които смятат, че друг е длъжен да ги носи на гърба си. От задачите не се боите, от сряда натоварването е голямо и е редно да бъдете по-грижовни към тонуса си. Някои да помислят и за ваканция, чакат ги по-лични неща, стари обещания...Вие също сте енергични и уверени, за Илинден имате куп делови планове, идват и нови оферти за изява. Раците да държат под контрол амбициите си, от понеделник им предстоят тежки задачи, трябва да изпипват всеки детайл в работата си. Вторник очертава поводи да спор с околните, поне с по-влиятелни колеги и познати се съобразявайте, позицията ви не е най-силна, а и тонусът ви може да поспадне. От сряда избягвайте трудови геройства, бързане, намеса в чужди разпри. Знаете как да покажете на околни, че сте услужливи, но с мяра.Периодът оголва поводи за спор в службата, сред познати. Лъвовете не слушат много съветите на своите близки да отстъпват, да почиват повече, ще им се бързо да се справят с проблемите. Не е време да планирате изяви, а ваканции. В понеделник поемате част от задачите на останалите в екипа, във вторник се разкъсвате между дела и купони, но службата няма да чака. В сряда-четвъртък прегледайте пак програмата за действие, само упорство не стига. Част от знака да не се налагат, колкото и да държат на принципи. В любовта – още шансове.Доволни или не от резултатите, мнозина от знака трябва да мислят за отдих или поне да се придържат към по-умерено темпо в работата. След Илинден група Деви ще се съсредоточат в задачите си, плановете им зависят от по-влиятелни хора в екипа, трудностите са сериозни и доста. Ще анализирате и обективните обстоятелства, и колегиалните интриги. До петък е важно да стабилизирате равностойни партньорства, да уредите административно и финансово свои неща. Някои се замогват, но това ги изолира от средата им.Това 7-дневие е за път и купони. Доста Везни са си набелязали по-сериозни делови изяви, да действат по плана си внимателно. Може да се окаже, че ви липсва информация, че новите ви познати не заслужават голямо доверие. В понеделник не споделяйте нашироко идеите си за печалби, във вторник не налагайте мнение, сътрудници може да се отдръпнат. В сряда-четвъртък се държите настрана от чужди спорове, когато изяснявате проблеми – отчетете и ранга на опонентите си. Истинска любов ще ви помогне да върнете баланса...Започващата седмица е белязана от грижи за най-близките. Едни Скорпиони имат трудности в работата, други се наострят, защото откриват пропуски на колеги, партньори. Заложете на проницателността и професионалния си опит, с тях ще помогнете на екипа да избегне загуби и провали във вторник-сряда. В четвъртък резултатите показват, че сте на прав път, но ако ви дърпат за заеми и неуместни услуги, ще преценявате строго, преди да се впускате в „спасителни” акции. Ако в отношения и начинания нещо закуца, може да сложите и точката.Съсредоточете се в делови и лични проблеми, ала не бързайте с начинания. Е, от Илинден доста Стрелци са нетърпеливи, единствено самодисциплина ще им спести ядове, неразумни финансови ходове. Някои следва да бъдат грижовни към тонуса си, във вторник и сряда да си позволят повече отдих. Но не само почивка лекува, мнозина да се придържат към здравословен режим, диети, да се откажат от вредни навици. Понеделник подсказва да упорствате по рутинни задължения, за нови не припирайте, любовни тревоги не споделяйте нашироко.Напрегнати дни, вероятни са нежелани изненади в делови и личен план. Обаче Козирозите ще преценят много точно всяка ситуация и ще действат напълно адекватно на проблемите сега. Уикендът е за финансови и домашни радости, в понеделник помислете как да избегнете конфликти с околните. Във вторник упорствате по работната програма, ако предстоят срещи с чиновници, запасете се с документи и аргументи. В сряда следвате по-влиятелни хора в екип, после пълни с енергия осъществявате идеи, емоциите ви през периода са овладени...Тези дни носят делови и лични шансове, но проверяват готови ли сте да ги оползотворите. От Илинден Водолеите са пълни с енергия и хъс, омаловажават пречките пред себе си. Споко, те не са най-малки, не забравяйте, че зависите от по-влиятелни хора. От вторник сте готови да поемате още и още ангажименти, мъчите се да решавате задачи с лавиране. Тактът е нужен, но изяснете честно нещата, искайте съдействие от близки, може да привлечете нови партньори. В петък правите и по-ефективна стратегия, за да не бързате в последните минути.Пълни сте с енергия за работа, а близките ви са сигурни – и за подобряване на нещата в дома или любовната връзка. Околните с любопитство ви наблюдават, следвайте принципите си. Рибите да се държат далече от спорове, които не ги засягат лично, сега е време да привличат помощници, не да създават опоненти. В понеделник и вторник настроението ви се отразява и в екипа, а резултатите са добри. И все пак не позволявайте никому да лежи на ваш гръб, шефове или подчинени трябва да свършат съвестно своя дял в общата работа в четвъртък.", "date": "2019.07.20", "title": "Хороскоп за 20 – 26 юли от Антония Мечкова"}
{"url": "https://offnews.bg/drugi/atanas-skatov-sleze-uspeshno-v-bazovia-lager-707609.html", "text": "Алпинистът веган Атанас Скатов пристигна в базовия лагер днес по обяд, с което експедицията му до Гашербрум 2 може да се счита за успешна. Сега е ред на заслужена почивка, вкусна храна и възстановяващ сън.От върха той изпрати поздрав до своя син Васил. Скатов развя плакат, на който пишеше \"Обичам те, Васко!\" и остави послание във Фейсбук: \"MY LOVE! Нека оставим следа, нека променим света към по-добро за нашите деца!\"На снимката благодарение на слънчевото време в далечината се виждат ясно и върховете К2 и Броуд Пик, които също са цел на Скатов.“През цялото време духаше вятър, но малко преди върха небето се изчисти и ни посрещна много хубаво слънце горе. Откриха се невероятни гледки към целия масив и върховете наоколо и направихме много хубави снимки. Нямам търпение да се прибера у дома вече и да си почина” - сподели Скатов по сателитния си телефон веднага след като изкачи върха.В следващите няколко дни предстои събиране на багажа, затваряне на лагера,трекинг до Скарду , полет до Йоханесбург и най-накрая у дома.Гашербрум 2, наречен още от Томас Монтгомъри К4, е тринадесетият по височина връх на Земята със своите 8035 м. Намира се в планината Каракорум на границата между Пакистан и Китай. Той е третият най-висок връх от масива Гашербрум (в превод от местния език Красивата планина).Това е най-силният сезон на алпиниста досега с три изкачени върха за 2 месеца. На 15 май Скатов успя да изкатери вр. Канчендзьонга, третия по височина връх на планетата от 8586 м. На 12 юли стъпи на вр. Гашербрум 1 (8080м) и само след 2 дни почивка на базов лагер (5050 м) се отправи към деветия в колекцията си осемхилядници връх - Гашербрум 2. С това си постижение той се превръща в първия българин успял да изкачи върховете Гашербрум 1 и 2 в рамките на един сезон и то за рекордното време от 6 дни.Преодоляването на тези върхове са част от проекта за изкачване на 14-те осемхилядника на планетата без консумация на храна от животински произход , който Атанас Скатов започна през 2015 г. Гашербрум 2 е деветия му успешен връх, който той добави към вече изкачените вр. Манаслу (2015), вр. Анапурна, вр.Макалу (2016), вр. Лхотце и вр. Еверест (2017), вр. Чо Ойо (2018) и вр. Канчендзьонга и Гашербрум 1(2019). До завършването на проекта остава да се изкачат още върховете Нанга Парбат, Броуд Пик, Шиша Пангма, К2 и Дхаулагири.Целта на алпиниста е да стане първият българин окичил се с Хималайската корона и първия веган в света с това постижение.Атанас Скатов е №2 в българската класация след Боян Петров, който изкачи 10 върха над 8000 м. преди да изчезне миналата пролет при опит да покори Шиша Пангма (8013 м).", "date": "2019.07.20", "title": "Атанас Скатов слезе успешно в базовия лагер"}
{"url": "https://offnews.bg/sviat/zadarzhan-e-teroristat-ubil-turskia-diplomat-v-erbil-707630.html", "text": "В Ербил е задържан терористът, който извърши въоръжено нападение в ресторант, при което загина служител от консулската служба, съобщиха властите в Иракски Кюрдистан, цитирани от Анадолската агенция.Те отбелязват, че задържаният терорист е Мазлум Даг, роден през 1992 г. в Диарбекир, информация за когото преди два дни разпространи управлението за сигурност в иракски Ербил. Продължава издирването на терористите, съпричастни към организирането на въоръженото нападение.При обстрела в ресторанта на 17 юли загинаха консулският служител от турската дипломатическа мисия и двама граждани на Ирак. По-късно представителят на Кюрдската регионална администрация в Ирак Джойтар Адил обяви, че нападението е било планиран терористичен акт.Вчера турски медии съобщиха, че убиецът на дипломата е брат на депутатката от прокюрдската Демократична партия на народите Дерсим Даг. Двамата съпредседатели на партията на пресконференция остро осъдиха нападението в Ербил, но подчертаха, че е недопустима провокация то да се използва като мотив депутатката да бъде мишена за нападки.", "date": "2019.07.20", "title": "Задържан е терористът, убил турския дипломат в Ербил"}
{"url": "https://offnews.bg/futbol/ispanskata-federatcia-zapochna-razsledvane-sreshtu-barsa-za-transfera-707612.html", "text": "Испанската футболна федерация започна разследване срещу Барселона и нападателя Антоан Гризман след жалбата от страна на Атлетико Мадрид, пише испанският \"AS\".Каталунците платиха 120 милиона евро за играча, след като стойността на откупа падна в съответствие с условията на договора между французина и столичани.Часове след обявяването трансфера \"дюшекчиите\" направиха официално изявление, в което поискаха от Барса да платят още 80 милиона евро за французина.Мадридчани твърдят, че споразумението между французина и Барселона е направена много по-рано, когато според договора на нападателя клаузата е била на стойност 200 милиона евро. Президентът на Атлетико Енрике Серезо реагира светкавично и подаде жалба.Наскоро се тръбеше из испанските медии, че съглашението между Барселона и Антоан е подписано на 9 март, а \"дюшекчиите\" разполагат с документи, доказващи това.", "date": "2019.07.20", "title": "Испанската федерация започна разследване срещу Барса за трансфера на Гризман"}
{"url": "https://offnews.bg/sviat/eksplozia-v-gazova-fabrika-v-kitaj-naj-malko-10-sa-zaginali-707608.html", "text": "Най-малко 10 души загинаха при експлозия в газопреработвателен завод в китайския град Санмънся.19 души са тежко ранени, а петима души са в неизвестност, съобщи БТА.По данните на медиите експлозията не е засегнала основната зона, където се намират контейнери с опасни вещества.След случилото се заводът е преустановил изцяло работа. Ударната вълна при взрива е избила стъклата на прозорците на сгради в радиус от три километра.На мястото на трагедията продължават да работят спасители и пожарникари. Причините за експлозията се разследват.", "date": "2019.07.20", "title": "Експлозия в газова фабрика в Китай, най-малко 10 са загинали"}
{"url": "https://offnews.bg/nashite-avtori/tiho-choveche-razkaz-s-prodalzhenie-ot-zdravka-evtimova-707588.html", "text": "Човекът седеше в най-тясната стая на къщата им, обърната към градината, където имаше млади овошки, тънки като фунийки, още голи, без листа, пръчки, които щяха на направят чудо през май. Но човекът не гледаше през прозореца, не го интересуваха тънките връхчета на дърветата, нито времето навън – а то беше студено и както обикновено валеше. Струма се беше надигнала като вулкан, кафява и мътна, дива, но човекът сигурно въобще не мислеше за реката.- Благодаря, голямо благодарско, Еленке – каза той. Беше по-нисък от мършавата жена, едър, с широки, тежки рамене, които едва се побираха в тясната фланела. Тя беше плетена от домашна червена вълна, каквато тук имаше, защото все още някои се лъжеха да гледат овце. Мъжът се наведе, хвана кафявата ръка на Елена и я целуна. Задържа ръката ѝ. - Благодарско, Еленке – избърбори мъжът.После се изправи, един такъв широк и як, с все още черна коса. Стискаше в ръка пари.- Ще ти ги върна – каза той. – Ако ще да пукна, ще ти ги върна.- Дано се оправи момчето – каза Елена. – Ще се оправи – добави твърдо тя.- Снаха ти разсипа твоето момче – каза мъжът. – Гледах го как ходи и гледа в небето, набутал незапалена цигара в устата. Викам си – тая го накара да откачи. Добре че пак отиде в Испания.- Добре – каза Елена.- Ти си добра жена – изтърси мъжът, който още по-здраво стискаше парите. – Някой път си бия главата в стената. Защо не я вземах? Защо се направих на тъп, та те върнах от нас. Щяхме за си живеем добре...- Синът ти ще се оправи. Плати, където трябва – каза Елена.- Не мога да повярвам, че синът ми ти е отсякъл дърветата в двора. Но комшиите казват – видяхме го. Вовота сечеше. Викам му – кради къде искаш, нея не я кради... Гаранцията скъпа, та пращи. Мислих от кого да искам назаем. Никой няма. Лошо, дето при тебе идвам, Еленке. Помня аз - и сега си бия в главата в стената. Къде ми бяха очите, къде ми беше умът. Баща ми само едно каза: – „Тая е по-висока от тебе, за подигравка ще станеш.“ Що не ми каза: – „Тая е двеста пъти по-умна от тебе“?- Било каквото било.- Не било писано – въздъхна мъжът. – Но ми беше кеф, като те взема Христо. Баща ми викаше – „Тая ще остане сама да кука. Ще има да ходи по мъжете да им се моли, както се моли на тебе.“ А той, Христо, те взема. Жените очите си деряха за него. Като те взема, аз така голямо въздъхнах. Падна ми камък... все си мислех, че съм ти опропастил живота – този мъж говореше бързо и много, действаше бързо. Той изтича до Елена, прегърна я и макар да бе по-нисък, я целуна дълго и глупаво. Сигурно се усети, че е много не на място, отстъпи от нея, избърса с ръка устата си, избърса и бузата, където я беше целунал и каза:- Извинявай. Тогава те обидих… но съм го мислил досега. Какъв идиот. Най-хубавата жена да дойде у нас... и си мислех, ще ти го кажа Еленке, щото ми е грях пред оня горе, пред Господа – ако въобще го има, ако го няма - грях ми е на душата, ако има такава нещо. Дори да нямам душа, пак ми е грях.... Извинявай, Еленке. Еленке, не бой се, ще ти върна парите. Може да продам телето, като се роди, ако е мъжко. Ако е женско, няма да го продавам. Ще чакам Габриела пак да се отели и тогава ще продам... ще ти върна парите. Ако тогава беше забременяла, какво ще да говори бащата, бях решил – слагам си главата в торбата. Женя се. Сега ме е яд, че се омазах. Глупак... Ще ти върна парите. Честно ти казвам... жената не знае, че при тебе съм дошъл. Тя те мрази много, от много години много те мрази. Щото тъп съм, говорех ѝ за тебе. Комшиите ѝ казали за тебе. Ще ти върна парите. Честно.- Когато можеш – каза високата жена. – Ако можеш така да направиш, щото синът ти да не краде.- Ако Вовката беше момиче, щеше да се казва Елена – каза здравият мъж. - И това ми е грях пред Господ – ако го има някъде - и на душата ми е грях. Аз развалих Вовко. Такова хубаво и умно дете беше. Вовка, викам му, сине, за ветеринар ще те изучим. Коне искам да гледам, Вовка, от малък коне искам да гледам. Конят е по-голям човек от човека. Той има душа, не човекът. Като бях момче, ти знаеш, Еленке – силех се да прескоча Мъниша. Нашата бара беше придошла като Черно море. Аз яздех нашия Дорчо, затова живеех - да яздя Дорчо. Ти знаеш, не се перчех съвсем никак. Ами като да прескоча Маниша, паднах – и Дорчо трябваше да ме настъпи, копитото точно към челото ми идеше. Викам си – дотук. Обаче Дорчо не знам какво направи, извъртя се, на другата страна обърна копито, отскочи и аз още съм жив. Като одъртя Дорчо, не дадох на баща ми да го закара на кланица – бяха го покарали да го колят и аз се разболях. Така си умре кончето, от старост, и още го помня. Затова исках Вовата да стане ветеринар. Пари му давах, давах, давах и го разтурих. Той си нави в главата, че някой все трябва да му дава и че парите са като ланската шума... Извинявай, че така ти ги дрънкам, Еленке. Мерси. Благодарско и мерси. Голяма си. Как се омазах. Изтървах. Тъпак! - той отново се обърна назад, направи няколко крачки и целуна високата жена по челото – за една секунда. - Спасяваш ми детето. Дано има Господ някъде, да те пази. Сигурно има, ама не е тука.Мъжът излезе бързо, с едри силни крачки, преди да затвори вратата след себе си, спря, махна с ръка, в която все още стискаше парите, после каза:- Благодарско, Еленке, - и се наведе, това сигурно означаваше, че се поклони, но фанелата, плетена от тази дебела домашна вълна, го стискаше като гипс. Палтото, което държеше в ръка, се изсули и падна на черджето в коридорчето.- Какъв съм глупак – изфъфли той. – Довиждане, Еленке. Господ дано е някъде наблизо да те наглежда - човекът забрави да затвори вратата след себе си.Високата жена го изчака да излезе от къщата, стана и затвори вратата, след това извади хрян и внимателно, като че режеше нокти на бебе, започна да го нарязва на миниатюрни кубчета, не по-големи от лещено зърно. Беше към единайсет, студено и мокро – човек само да прави пестил за болни бъбреци. Много трудно се правеше този пестил. Човек трябва да го чака 40 дни за узрее. Но ако не го нареже човек, 40 дни ще се изнижат и нищо няма да чака, само дето времето ще минава напразно. На следващия ден, защо чак на следващия, по-добре още днес следобед, човек може да забърка пестил за болка в колената – туй мазило става по-бързо, за двайсет и три дни, за два дни кипват капките за стомах. Така всеки следващ ден има какво да провериш и нещо те чака, а ти си свободен, не чакаш.- Какво търси Симеон тука? Защо те целува? Кога си ходила ти при него? Кажи ми! – Дамян, един много красив човек - дори като беше в работните си дрехи от док, мокър от глава до пети - я гледаше. Лицето му грееше, като че имаше не кожа, а само кръв в него. Сините му очи също плуваха в кръв.- Дадох му пари. Хванали сина му. Пак крал – каза Елена. – Дадох му да плати гаранция.- Нещо много говориш – прошепна Дамян. - Ти никога не говориш толкова много. Не те питам за парите. Не искам да знам за парите. Кажи ми. Тоя защо те целува. Ти си ми жена. На мене. Кога си ходила при него? Защо не го взема него?Навън валеше, но по-кротко. Въздухът просветля като усмихнато лице, купчетата от хрян лежаха в дървената гаванка и чакаха – да пораснат, да узреят и да излекуват много болни бъбреци. Хората в тоя край страдаха от бъбреци. Елена отиде до шкафа, извади някакво малко бурканче, пълно с гъста, мазна на вид течност, заля кубчетата от хрян.- Кажи ми – извика красивият мъж, който дори в гнева си оставаше хубав като картина, захвърлена под снега и вятъра – боята пак си беше хубава, жалко само, че влагата я съсипва. – Лъгала ли си ме.- Със Симо учехме заедно. Той не завърши техникума. Изключиха го за кражба на две кълбета тел. Никой не ми обръщаше внимание. Той седеше до мене в часовете по математика. Хич не учеше. Преписваше. Един ден, вече го бяха изключили, ме викна. Поиска пари. Дадох му. Целуна ме. Бях на 18. Никой не дойде да ме вземе за абитуриентския бал. Моите съученички почнаха да се женят. Аз нямах никого. Ходих у Симови. В четвъртък. Майка му и баща му тогава ходеха да поливат градината в село Владимир. Имаха геран и помпа. Аз ходех при Симо. Исках да видя какво е. Не че толкоз ми харесваше. Исках дете. Ако се случеше, щях да отида в София. Там щях да гледам малкото. Не се случи. Мислех, че съм ненормална. Болна. После ти ми каза: – „Ще се ожениш ли за мене?“ „Не“ – казах ти. Мислех, че няма да имам деца. Не исках да те зачерням. Като забременях, ти обадих. Така беше честно. Ако не ме беше взел, щях да отида в София. Жалко само, че тука, в Старо село, са тревите. В София няма треви. Но заради детето....Дъждът съвсем спря, небето не беше синьо, а бяло, като че някой бе пресял върху него брашно. Падна лека мъгла, като хвърчило. Чергите на пода в стаята бяха шарени и големи – беше ги тъкала майката на Дамян, баба Христина. Тя живя до деветдесет и четири години.- Нямам щерка – бе казала тя на високата Елена. – Като видях, че Дамян те води у нас, си рекох: – „Откъде тоя дирек ми доведе Дамян. Тебе Симеон те натири, щото си ялова, а ти при мене идваш. След пет, а може и след седем години да бяха, баба Христина – синеока, с тънки кости като паяжина, дето ходеше безшумно и кокошките не бягаха от нея, дори да искаше да ги заколи, с лице, което до 90 години не се набръчка - тя дойде до Елена.Елена тогава беше наведена над масата и разбъркваше листа от змийско мляко с цвят от черно лютиче. Тогава баба Христина, която обичаше да посръбва каменарка и криеше шишето в градина в бръшляна, се приближи до Елена, отпусна ръка върху черната коса на снаха си, погали мургавото ѝ чело и каза:- Прости ми, дето ти казах ония думи. Глупава бях, Елено.- Помня ги, мамо – беше отвърнала Елена. – Опитвам се да ги забравя – но не ги забравям.Сега Дамян, единственото дете на баба Христина, се приближи до жена си. Вдигна ръце – те бяха кафяви, тежки от работата в локомотивното депо, дето вървеше омазан и овъргалян в грес и масла. Ръцете му приличаха на изтривалка за обувки. Тези тежки ръце тръгнаха към лицето на Елена. Тя не трепна, не помръдна. Такава си беше. Желязо.Двете тежки ръце хванаха в шепа лицето на високата жена, тихо и непохватно го задържаха.- Какъв съм глупак, Еленке. Надрънках ти глупости.Елена пак не трепна, нито помръдна. Такава си беше. Камък.Само лицето ѝ стана малко по-тихо, сякаш грейна, но може да е било от онова бяло небе, дето се бе проснало над Старо село точно в четвъртък.Това мургаво, все неподвижно и спокойно лице се засмя. Съвсем малко просветля. Трябваше да познаваш Елена от 37 години, за да разбереш, че се усмихва.Дамян разбра.- Тихо, човече – каза му Елена.", "date": "2019.07.20", "title": "Тихо, човече: разказ с продължение от Здравка Евтимова"}
{"url": "https://offnews.bg/sviat/iran-ekipazhat-na-zadarzhania-britanski-tanker-shte-ostane-na-borda-d-707614.html", "text": " Екипажът на петролния танкер под британски флаг \"Стена Имперо\", който беше задържан от иранските власти в Ормузкия проток, ще остане на борда на кораба в пристанище Бандар Абас до края на разследването на инцидент с ирански риболовен кораб, съобщи днес иранската агенция Фарс, цитирана от Ройтерс и БТА.Иран задържа два британски танкера в Персийския залив, но по-късно освободи единия, който продължи по пътя си.Иранската Революционна гвардия обяви, че вторият танкер е задържан по искане на пристанищните и морски власти на провинция Хормозган заради „неспазване на международния морски кодекс“. Според пристанищните власти ирански риболовен кораб изпратил сигнал за бедствие, а британският танкер го игнорирал. \"В момента танкерът е в иранското пристанище Бандар Абас и всички 23 членове на екипажа ще останат на борда му, докато приключи разследването\" на инцидента, заяви началникът на ведомството, отговарящо за пристанищата в южната иранска провинция Хормозган Аллахморад Афифипур. Според Иранската агенция ИРНА танкерът бил задържан, защото се сблъскал с риболовния кораб и му причинил щети, след което не отговорил на сигналите за бедствие на малкия морски съд. Риболовният кораб информирал иранската Организация за морските пристанища, която от своя страна сигнализирала на Корпуса на гвардейците на ислямската революция. Екипажът на танкера включва 18 индийски моряци, включително капитана, и петима други от Русия, Филипините и Литва.", "date": "2019.07.20", "title": "Иран: Екипажът на задържания британски танкер ще остане на борда до приключване на разследването"}
{"url": "https://offnews.bg/112/spasiha-anglichanin-udaren-ot-malnia-i-prekaral-3-chasa-sam-v-planina-707616.html", "text": "Планинската спасителна служба успя да окаже помощ на английски турист, ударен от мълния край Сандански, съобщи Нова телевизия.Мъжът тръгнал в Пирин сам за еднодневен преход с щеки и лека екипировка. В района на Бъндеришка порта го застигнала буря и бил ударен от мълния, преди да успее да слезе от билото.Мъжът изкарал около 3 часа сам в планината. Той успял да тръгне по обратния път, където е открит от планинските спасители. По думите им туристът бил уплашен, с наранявания по главата, кръвоизливи и множество изгаряния по тялото. „Обясняваше, че го е ударила мълния и излязла през ръцете. Краката му бяха обгорели, предполагам, че оттам е излязла. Нямаше дрехи и се виждаше как е минал токът през тялото му”, разказва планинският спасител Кристиян Урумов.Мъжът е приет в спешното отделение в Сандански, а след това е транспортиран в столичната болница \"Пирогов\" в стабилно състояние.", "date": "2019.07.20", "title": "Спасиха англичанин, ударен от мълния и прекарал 3 часа сам в планината след това"}
{"url": "https://offnews.bg/sviat/evakuirat-stotitci-v-peru-zaradi-izrigvaneto-na-vulkana-ubinas-707613.html", "text": "Перуанските власти наредиха евакуацията на стотици хора, живеещи близо до вулкана Убинас в Южно Перу, след две експлозии и дъжд от пепел и газ, предаде Франс прес, цитирана от БТА.Решението за евакуацията беше взето, след като Перуанският геофизичен институт съобщи, че \"Убинас е в процес на изригване\", и препоръча степента на тревога заради опасна вулканична дейност да бъде повишена от жълта на оранжева.Вулканът Убинас се намира в региона Мокегуа. Върхът му се извисява на 5672 метра над морското равнище.Убинас, най-активният вулкан в Перу, е в процес на изригване за първи път от 2017 г. Вчера стълбът от дим се издигаше на височина шест километра над върха на вулкана.", "date": "2019.07.20", "title": "Евакуират стотици в Перу заради изригването на вулкана Убинас"}
{"url": "https://offnews.bg/sviat/nad-20-000-na-miting-v-podkrepa-na-opozitciata-v-moskva-707635.html", "text": "Машинациите на властите и отказът им да регистрират независимите кандидати за участие във вота за депутати в местния парламент извадиха днес в Москва хиляди протестиращи в подкрепа на опозицията.Московската полиция засили охраната в района на проспект „Акад.Сахаров“, десетки служители на спецчастите, гвардията и полицията дежурят по периметъра на оградената територия, където са монтирани скенери и металдетектори, образуваха се безкрайни опашки. Организатор на протестната акция е Либертарианската партия на Русия, която анонсира, че този митинг е за равенство пред закона и против длъжностните престъпления, предаде агенция Интерфакс. До вечерта беше спряно движението на автомобили в тази част на столицата.Според официалната информация на полицията участниците в протеста са били не повече от 12 000 души, но организацията „Белият брояч“ докладва за 22 500 души, съобщи сайтът „Медуза“. Цитиран е опозиционният политик Алексей Навални, който постави ултиматум – ако през следващата седмица не бъдат регистрирани и допуснати до изборите всички кандидати, в събота, на 27 юли митингът ще бъде пред кметството в Москва. ЦИК определи това като натиск.По време на демонстрацията са задържани няколко души, един е със счупена от полицаи ръка. Организаторите са раздали свирки на протестиращите, за да могат да освиркват властта. Тълпите скандираха „За свободни избори!“, след като участничка даде идеята за създаване на единно народно движение със същото име.На 15 и 16 юли районните изборни комисии отказаха регистрация на всички 57 независими кандидати. На 14 юли в Москва се състоя неразрешен протест във формата на масова среща на тези кандидати с избиратели. Същия ден участниците разпънаха палатки за нощна стачка, но полицията разчисти терена пред изборния комитет, задържани бяха 25 души.Изборите за членове на Московския градски парламент са насрочени за 8 септември. Всички 45 депутати ще бъдат избрани от едномандатни райони, гласуване по партийни листи няма да има.", "date": "2019.07.20", "title": "Над 20 000 на митинг в подкрепа на опозицията в Москва"}
{"url": "https://offnews.bg/obshtestvo/ilinden-e-pochitame-gospodaria-na-burite-prorok-ilia-707590.html", "text": "Денят на Пророк Илия се отбелязва днес, според народното поверие на Илинден морето взима жертви като курбан за светеца. Имен ден празнуват Илия, Илиян, Илко и женските варианти на имената.Денят на Пророк Илия е сред най-почитаните у нас. Народът ни вярва, че на този ден не трябва да се работи, за да не се разсърди Свети Илия, почитан като господар на летните небесни стихии, гръмотевиците и градушките.На Илинден се правят курбани за здраве, организират се и големи общоселски събори и тържества.Св. пророк Илия бил от град Тесвия, Галатия. Живял е през IX век преди Христа по време на цар Ахав. Илия означава крепост и той показал твърдина на вярата.Цар Ахав и царица Иезавел поставили в Самария идола на езическото божество Ваал, приканяли народа да му се покланя и преследвали служителите на истинския Бог. Затова пророк Илия с молитва заключил небето и три години и половина не валяло дъжд. Гонен, пророкът предложил на Ахав да принесат жертва на планината Кармил и на когото жертвата се запали с огън от небето, неговата вяра да се счита за истинска. Царят се съгласил. Заклали жертви. Жреците на Ваал напразно се молили, нищо не станало. А върху жертвата на пророка паднал огън от небето и я изгорил. Народът видял това, до земята се поклонил на Истинския Бог. Жреците били избити. Обилен дъжд напоил земята.Илия пророкувал 25 години и край р. Йордан бил грабнат на огнена колесница и жив отнесен на небето.", "date": "2019.07.20", "title": "Илинден е - почитаме господаря на бурите Пророк Илия"}
{"url": "https://offnews.bg/sviat/pisateli-fantasti-shte-pomagat-na-frenskata-armia-s-modeli-na-voina-na-707639.html", "text": "Министерството на въоръжените сили на Франция ще създаде специални работни групи, съставени от писатели-фантасти. Предполага се, че тяхната фантазия ще позволи да се моделират отговорите на разрушителните заплахи в бъдещето. По-рано към таланта на писателите-фантасти се обърна и министерството на отбраната на САЩ.Френската Агенция за иновации в отбраната ще създаде специално подразделение за анализи на заплахите на бъдещето, съобщи Le Monde. То ще се нарича Red Team, а в състава му ще влязат писателите-футуристи. Задачата на фантастите ще се състои в разглеждането на разрушителните сценарии в бъдещето, т.е. на опасностите, с които военните инженери още не са се сблъсквали и борбата с които далеч надскача рамките на техните възможности.Предполага се, че фантазията на писателите ще позволи да се моделират ситуации, които самото министерство не е в състояние да предскаже. Например, сред задачите на „червения тим“ ще бъде анализ на последствията от използването на изкуствения интелект.Проектите на футуристите ще бъдат строго конфиденциални, както и съставът на Red Team. Министерството подчертава нуждата от секретност, тъй като отчита чувствителността на информацията и необходимостта от защита от потенциални противници. Според плановете му, писателите ще си взаимодействат тясно и ще обменят идеи.Идеята за въвличането на футуристите в работата на военното министерство е на директора на Агенцията за иновации в отбраната Еманюел Шива. Той казва, че в момента агенцията вече установява контакти с писателите.", "date": "2019.07.20", "title": "Писатели-фантасти ще помагат на френската армия с модели на воина на бъдещето"}
{"url": "https://offnews.bg/obshtestvo/koloni-s-avtomobili-na-kapitan-andreevo-707615.html", "text": "Опашки от автомобили се образуваха на граничния пункт \"Капитан Андреево\". Около 9000 автомобила са преминали през граничния пункт вчера, като се очаква днес броят на преминалите коли да е по-голям. На пълен капацитет работят 9 трасета за автомобили и едно за автобуси.Преминаването през граничния пункт в посока Турция отнема около 2 часа. Очаква се до края на юли и началото на август трафикът да е интензивен в посока от Западна Европа към Турция, като след това трафикът ще започне да се обръща в обратна посока. ", "date": "2019.07.20", "title": "Колони с автомобили на 'Капитан Андреево'"}
{"url": "https://offnews.bg/sviat/rezhisiorat-olivar-stoun-pokani-putin-za-krastnik-na-dashteria-mu-707631.html", "text": "Американският режисьор Оливър Стоун гостува в Кремъл и по време на интервюто си с домакина Владимир Путин го покани да стане кръстник на дъщеря му. Трябва да питате самата нея, казва руският президент на режисьора, който пък се съгласява с това и уточнява, че щерката е на 22 години и е възпитана в духа на християнските традиции. Стенограмата на интервюто е публикувана в сайта на Кремъл късно снощи вечерта. Съобщава се, че Владимир Путин е отговорил на въпросите на американския кинорежисьор, сценарист и продуцент Оливър Стоун. Ето и самото интервю, в което руският президент говори за хомосексуалност, Украйна, САЩ, Иран, Скрипал:О.Стоун: - И така. Аз взех интервю от Виктор Медведчук /украински политик и кум на Путин, бел.ред./, това беше в Монте Карло. Говорихме за Украйна. Предполагам, че сте близки с него?В.Путин: - Не бих казал особено близки, но добре се познаваме. Той беше ръководител на администрацията на президента Кучма и тогава ме помоли да участвам в кръщението на дъщеря му. В нашата православна традиция не е позволено да отказваме.О.С.: - Не може да откажете? А аз мислех, че това е било голяма чест за вас?В.П.: - Да си кръстник винаги е голяма чест./Тук режисьорът пита на колко деца Путин е бил кръстник, а той казва, че само на единици. Тогава Стоун отправя молбата си президентът да стане кръстник на дъщеря му и на въпроса дали тя иска да бъде православна, Стоун казва: „Ние ще я направим, но само ако церемонията се състои в църква“. Таткото на бъдещата президентска кръщелница вметва, че сега младите хора в Америка са много различни и в някакъв смисъл изпортени, и че е много странно случващото се в американската култура./В.П.: - А има ли американска култура?О.С.: - Както знаете, аз винаги съм бил бунтар и съм такъв и сега. Длъжен съм да кажа, че съм шокиран от начина на мисленето на младото поколение. То приема много неща като даденост. Мислене, парадигма, много коментари за телевизията – всичко е посветено на джендъра, на пола. Хората постоянно се идентифицират различно в социалните мрежи – аз съм този, аз съм онзи, аз съм трансджендър, аз съм цисджендър… Не е ясно изобщо какво става. Много са тези, които са зациклили на това.В.П.: - Ами много хубаво си живеят, няма с какво да се занимават.О.С.: - Преди няколко години ние с вас говорихме за хомосексуалността, вие казахте, че в Русия това не се пропагандира.В.П.: - Не е съвсем така. Имаме приет закон, забраняващ пропагандата сред непълнолетните. Целта е да се даде шанс на човека да достигне зрелостта и после сам да реши кой е той, как иска да живее. И след това няма никакви ограничения.О.С.: Украйна има нов президент, нещо промени ли се там, или си е както и преди?В.П.: - Все още не. Онова гласуване беше явно протестно. Достатъчно много хора подкрепиха новоизбрания президент в централните райони на Украйна, в източните и южните. А това се все хора, които наистина искрено се стремят и желаят урегулиране. Затова и г-н Зеленски в хода на кампанията си постоянно говореше за това, че е готов да направи всичко за урегулиране на кризисната ситуация /с Донбас, бел.ред./. Но ето в Париж той изведнъж заяви, че не счита за възможно да води преговори със сепаратисти, както той ги нарича. А това противоречи на говоренето му от предизборната кампания. За съжаление, към днешна дата няма никакви промени.О.С.: - Има ли някакви причини, обясняващи тази ненавист на Украйна към Русия?В.П.: - Както знаете, отношенията ни днес са сложни и това е провокирано от тежките събития, свързани с държавния преврат /има предвид Евромайдана, бел.ред./. И второ, това е пропагандата на действащите в днешна Украйна власти, които сочат Русия за виновна за всички последствия от трагичните събития.О.С.: - В историческа перспектива можете ли да си представите, че Украйна и Русия биха се събрали заедно?В.П.: - Аз мисля, че това е неизбежно. При всички случаи е неизбежно изграждането на нормални, приятелски и даже съюзнически отношения. Смятам, че руснаците и украинците са един народ и по същество една нация./Тук Стоун не крие учудването си, а Путин надълго и нашироко му обяснява времената, когато украинските земи са се присъединявали към Русия не за друго, а заради религиозната си принадлежност, тъй като не са искали да бъдат част от католическия свят. Но пък сега много от украинците държат да подчертават своята идентичност и се борят за нея. Следват обширни разговори за американските избори от последните години/.О.С.: - Напоследък Русия е постоянно обвинявана за намесата на изборите през 2016 г. доколкото аз зная, няма никакви доказателства, те така и не бяха показани. Но в САЩ има дори разследване за намесата на Украйна в изборите ни, излиза така, че Порошенко е бил против Тръмп и за Клинтън.В.П.: -Да, няма никакви тайни за това. Не мисля, че е възможна намеса на украинската държава обаче. Но е абсолютно вярно, че украински олигарси даваха пари на опонентите на Тръмп. Дали са правили това самостоятелно, или със знанието на властта, не зная.О.С.: - Как коментирате събитията в Керченския пролив?В.П.: - Нямам коментар. Бившият президент Порошенко организира тази провокация специално в хода на предизборната кампания. Той знаеше, че избирателите на изток и на юг не го подкрепят. И използва провокацията за нагнетяване на обстановката, а после и за въвеждането на извънредно положение там. Имам основанията да предполагам, че той е искал да въведе особено положение в цялата страна, а може би и да отложи изборите в тази връзка. И изобщо, искал е на всяка цена да задържи властта си, търсил е всевъзможни средства, за да реализира идеята си. Това е елемент от агонията на управляващия режим.О.С.: - Как влияе на Русия конфронтацията между САЩ и Иран?В.П.: - Нас това ни безпокои много. Защото всичко става близко до нашите граници. Това може да дестабилизира ситуацията около Иран, да засегне някои страни, с които сега сме в много тесни, близки отношения, да предизвика допълнителни вълни от бежанци, да нанесе сериозни поражения на световната икономика и световната енергетика. Затова ние бихме приветствали всяко движение напред между САЩ и Иран. Нагнетяването на обстановката няма да е полезно за никого, дори и на САЩ.О.С.: - Струва ми се, че сте в доста по-лошо настроение от срещата ни миналата година?В.П.: - Тогава нямаше такава ситуация около Иран и никой не говореше, че някой ще нахлуе в нашите енергийни и други системи.Вижте и Северна Корея, търговските войни се разгръщат. С Венецуела също е зле. Но ние сме спокойни, уверени, ние проблеми нямаме.О.С.: - Вие сте миротворец.В.П.: - Абсолютно точно.О.С.: - Разбира се, трябва да се обединявате със САЩ, с китайците, с иранците.В.П.: - Само не казвайте, че ние сме виновни. А то напоследък каквото и да стане, все ние сме виновните.О.С.: - Какво стана със Скрипал, къде е?В.П.: - Нямам понятие. Той е шпионин, през цялото време се крие. Бяха ми казали, че искал да помоли да се завърне в Русия. За отравянето - в съвременните условия не е сложно да се направи, разбира се. Аз там, не знам, но е достатъчен и милиграм. Но ако отровата е била в ръцете им, тогава изобщо не е трудно. Тук нещо не е така. Може би просто е бил нужен скандал./Със съкращения/", "date": "2019.07.20", "title": "Режисьорът Оливър Стоун покани Путин за кръстник на дъщеря му"}
{"url": "https://offnews.bg/sviat/sasht-razpolagat-voenni-v-sauditska-arabia-na-fona-na-naprezhenieto-s-707610.html", "text": "САЩ ще изпратят военни в Саудитска Арабия, съобщи държавната осведомителна агенция СПА, цитирана от Франс прес и БТА.\"Целта е да се засили сътрудничеството в защитата на регионалната сигурност и стабилност и опазването на мира\", посочи СПА, позовавайки се на говорител на саудитското министерство на отбраната.Висши служители, цитирани от Асошиейтед прес, казаха, че САЩ изпращат в Саудитска Арабия няколкостотин войници, а също летателни апарати и ракети за противовъздушна отбрана, за да се противодейства на Иран.По тази стъпка се работи от седмици и тя не е предприета в отговор на задържането на британски танкер от Иран в Персийския залив, отбелязва АП.Известен брой американски войници вече са пристигнали във военновъздушна база \"Принц Султан\" южно от Рияд. Пожелали анонимност американски представители казаха, че в Саудитска Арабия ще бъдат изпратени над 500 войници.Изпращането на американски войници в Саудитска Арабия идва на фона на засилващото се напрежение между САЩ и Иран. Двете страни влошиха отношенията си сериозно, след като през май 2018 година Тръмп изтегли Америка от ядрената сделка с Иран и върна санкциите срещу персийската държава. САЩ обявиха вчера, че са унищожили ирански дрон в Персийския залив, който е летял на около 1000 метра от бойния им кораб \"Боксър\". От Техеран отрекоха информацията.\"Това е последното от многото провокативни и недружелюбни действия на Иран срещу съдове, плаващи в международни води. САЩ си запазва правото да защитава своите персонал, съоръжения и интереси\", коментира американският президент Доналд Тръмп.В Саудитска Арабия не са били разполагани американски войници от 2003 г., от изтеглянето им в края на войната срещу Ирак. Американски сили, главно военновъздушни, бяха разположени в Саудитска Арабия през 12-те години между операция \"Пустинна буря\" през 1991 г., когато Ирак нахлу в Кувейт, и края на войната през 2003, при която беше свален Саддам Хюсеин.", "date": "2019.07.20", "title": "САЩ разполагат военни в Саудитска Арабия на фона на напрежението с Иран"}
{"url": "https://offnews.bg/politika/hakerskata-ataka-sreshtu-nap-ima-za-tcel-da-klati-pravitelstvoto-obia-707611.html", "text": "Ако хакерската атака срещу НАП е организирана в страната, целта е да се клати правителството, а ако е организирана отвън - да се дестабилизира държавата. Така вицепремиерът Томислав Дончев коментира пред bTV кибератаката срещу приходната агенция, при която изтекоха лични данни на 5 млн. души.Дончев подчерта, че кибератаката е много тежък инцидент и единственото по-лошо би било, ако някой бе заличил или променил данните. По думите му това не е била единствената хакерска атака през миналата седмица - 4-5 институции били обект на атака, като честотата на опитите за хакване на сайтове на държавни институции са се увеличили значително. Според Дончев решаването на проблема на хакерските атаки е в инвестирането на повече пари в киберсигурността. Разходите за сигурност на дигиталните системи на правителството е 5 милиона на година, а ако искаме да се по-сигурни, трябва да харчим повече, категоричен е Дончев.Той отбеляза, че са правени одити на всички критични системи, но всяка система на НАП предлага електронните услуги на гражданите и те са уязвими.Киберсигурността е едно състезание между тези, които се опитват да направят пробив, и тези, които се опитват да ги защитят, коментира вицепремиерът. Дончев обясни, че негови данни също са изтекли при хакерската атака срещу НАП. \"От тях се вижда, че съм свързан със сина си. Има информация и за боновите ми книжка от масовата приватизация\", каза той. По думите му трябва да се направи детайлен анализ на изтеклите данни и възможността да се злоупотребява с тях. Кой колкото е виновен, ще си понесе вината, закани се Томислав Дончев.Тук държавата дължи отговори, посочи Дончев и настоя да се върне доверието на хората към подобен тип системи.", "date": "2019.07.20", "title": "Хакерската атака срещу НАП има за цел да клати правителството, обяви Томислав Дончев"}
{"url": "https://offnews.bg/tenis/grigor-trenira-usileno-s-agasi-predi-turnira-v-atlanta-707617.html", "text": "Най-добрият ни тенисист Григор Димитров вече тренира на кортовете в Атланта с легендата Андре Агаси. Българинът ще участва в турнира от сериите АТР 250 в американския град. Жребият за надпревара, която започва следващата седмица, ще се тегли днес от 23:00 часа българско време. Гришо отказа участие в неофициалния турнир \"World Team Tennis\", който е отборна надпревара за мъже и жени.Вместо това той предпочете да се насочи направо към Атланта след края на тренировките си в Монте Карло. Григор ще започне във вторник участието си на турнира, където петкратен шампион и водач в схемата е Джон Иснър.От създаването си през 2010 само веднъж в Атланта, шампион не е ставал американец. През 2016 това стори Ник Кириос. В този период именно Иснър има пет титли, включително в последните два сезона.След това българинът ще се включи в надпреварата от сериите АТР 250 в Лос Кабос, а после ще участва на Мастърсите в Монреал и Синсинати.", "date": "2019.07.20", "title": "Григор тренира усилено с Агаси преди турнира в Атланта"}
