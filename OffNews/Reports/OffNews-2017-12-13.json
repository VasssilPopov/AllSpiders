{"url": "https://offnews.bg/politika/priblizhen-do-borisov-stava-konsul-na-kabo-verde-v-sofia-671150.html", "text": "В София ще бъде открито почетно консулство на Кабо Верде, а негов почетен консул става Радослав Точев.Точев е един от приближените хора на премиера Бойко Борисов. Беше негов съветник по вътрешнополитическите въпроси в първия му мандат, а придружи го и при визитата му при френския президент Еманюел Макрон през юни.Точев бе генерален консул на България в Ню Йорк от 2010 до 2013 г., .Беше и втори в листата на ГЕРБ с кандидати за депутати в Европейския парламент през 2007 г. Попадна там по предложеине на Съюза за стопанска инициатива с изпълнителен директор Алексей Петров, но сам се оттегли заради катастрофа, в която уби мъж, който прескачал мантинелата на главен път Е-79.В съобщението на правителствената пресслужба се посочва, че \"Радослав Точев е основател и изпълнителен директор на фирма, която се занимава с консултантска дейност, икономическо проучване, стратегическо управление, връзки с обществеността и комуникации\" и се припомня, че е бил генерален консул в Ню Йорк.Точев е роден в Дупница, където живее до 13-ата си година. След това родителите му заминават за Африка. От 15-годишен Точев учи в Троа, област Шампан, във френски лицей. Там завършва средно образование, след това завършва Института за политически науки в Париж, специалност международни икономически отношения. Там е учил и френския президент Макрон.Точев има и друго висше образование - от ЕНА - френската школа за висша администрация, а след него работи във френското министерство на икономиката. Съветник е и на Никола Саркози по европейските въпроси по времето, когато той беше министър на икономиката, финансите и индустрията.През 2006 г. се прибира в България и започва работа в българското министерство на финансите. Става технически съветник по европейските въпроси на Пламен Орешарски. Впоследствие се запознава и с Цветан Цветанов, и с Бойко Борисов. В младежките си години е бил симпатизант на ВМРО.Република Кабо Верде е архипелаг в западното крайбрежие на Африка. Стратегическото ѝ местоположение на един от най-оживените мореплавателни и въздухоплавателни пътища в Атлантическия океан я прави желан партньор в области като транспорта, риболова и корабостроенето, пишат от МС.Те посочват, че \"откриването на почетното консулство на Кабо Верде в България ще допринесе за по-нататъшното развитие и задълбочаване на двустранното сътрудничество и ще предостави нови възможности за развитие на отношенията не само в търговско-икономическата област, но и в културния и образователен обмен\".", "date": "2017.12.13", "title": "Приближен до Борисов става консул на Кабо Верде в София"}
{"url": "https://offnews.bg/obshtestvo/arestuvaha-shofiora-pregazil-19-godishno-momiche-na-peshehodna-pateka-671156.html", "text": "Арестуваха шофьора, блъснал 19-годишно момиче в Благоевград. Момичето загина, след като беше ударено от камион на пешеходна пътека. Инцидентът стана минути преди 9 ч. на кръстовището на улиците „Славянска” и „Дойран” в Благоевград.Шофьорът е задържан за 72 часа и му е повдигнато обвинение. Днес студенти протестираха в Благоевград. Те настояваха да се вземат спешни мерки за обезопасяване на района около студентските общежития.Искат срещу всяко общежитие да има пешеходна пътека, защото там живеят 800 студенти. В района се паркира неправилно, кара се с висока скорост, а студентите трябва да вървят по пътното платно, каза студентите.", "date": "2017.12.13", "title": "Арестуваха шофьора, прегазил 19-годишно момиче на пешеходна пътека в Благоевград"}
{"url": "https://offnews.bg/politika/kabinetat-razdade-nad-700-mln-leva-na-dneshnoto-si-zasedanie-671151.html", "text": "Правителството раздаде над 700 млн. лева на днешното си заседание. Кабинетът увеличи с 513 843 560 лева максималния размер на парите за пътни проекти, които регионалното министерство може да поеме в рамките на бюджета за тази година. От правителствената пресслужба уточняват, че промяната е заради изграждането на значими пътни проекти, което ще започне в началото на 2018 г. Със 120 млн. лева се увеличават парите за превенция на екологични опасности. С тях се увеличава капиталът на държавното дружество \"Еко Антрацит\". На общини и министерства кабинетът раздаде близо 40 млн. лева. 23,2 млн. лева отидоха за продължаване на софтуерната осигуровка на администрацията, община Брезово получи 810 000 лева за проекти за консервация и реставрация, 3 млн. лева отиват във Видин за драматичния театър \"Вида\" и строителни работи в ГПЧЕ „Йордан Радичков“. Община Сливен получи 1,8 млн. лева за ремонт на бул. „Хаджи Димитър“. Държавната агенция „Разузнаване“ получи 620 хил. лв. за издръжка на задграничната дейност на агенцията. По бюджета на Министерството на образованието и науката бяха отпуснати 10 млн. лв. за осигуряване на транспортни средства за децата в задължителна предучилищна възраст и за учениците от населени места, в които няма детска градина или училище. Общини получиха и 9 млн. лева за безплатен транспорт на ученици. Над 6 млн. отидоха отново към общините, но този път за образователни програми. Отделно от това кабинетът даде близо 20 млн. лв. за ремонта на изтребителите МиГ-29, като това е вторият транш от парите, предвидени за тази година.Съдебната власт получи 12.1 млн. лв. заради неизпълнени планирани приходи и вече одобрени разходи. Българските мисии в чужбина пък получиха 1 млн. лева.  3,5 млн. лева даде кабинетът за финансиране на проекти в Сърбия, Македония, Босна и Херцеговина и Албания. На Албания е отпусната и хуманитарна помощ в размер на 62 000 лева. 120 000 лева бяха отпуснати и за дружеството за спрения \"Бургас-Александруполис\". С парите се увеличава капиталът на дружеството. Притежатели на дългогодишни жилищно-спестовни влогове ще бъдат компенсирани с 14.5 млн. лв.", "date": "2017.12.13", "title": "Кабинетът раздаде над 700 млн. лева на днешното си заседание"}
{"url": "https://offnews.bg/politika/pravitelstvoto-predlozhi-da-se-nakazva-za-koruptcia-i-v-chastnia-sekto-671154.html", "text": "Правителството одобри проект на промени в Наказателния кодекс. Целта е да се разшири кръгът на хората, които могат да бъдат преследвани за корупционни престъпления. Промените предвиждат да се разшири обхвата на понятието “длъжностно лице“, с което ще разшири и кръга от лица, които могат да бъдат преследвани за подобен тип престъпления.В него ще попадат също заемащите служба в общинските администрации, хората, изпълняващи ръководна работа или работа при обединение от търговци, или друга публична функция. Така според управляващите ще се прилагат справедливо наказания върху лица и от публичния, и от частния сектор.За длъжностните лица, които нарушават или не изпълняват задълженията си, или превишат правата си и от това произлизат значителни вредни последици за физически, юридически лица или обединения, се предлага нов състав на престъплението по чл. 221 от НК – наказание до 4 години затвор и лишаване от права.За първи път се инкриминира търговията с влияние при осъществяване на търговска дейност.Законопроектът предвижда до 5 години лишаване от свобода и глоба за търговци, ръководители и служители в юридически лица и еднолични търговци, които искат или приемат подкуп, за да упражнят влияние при вземане на решение от друго лице.Предлага се още да се освободят от наказателна отговорност предложилите, обещалите или дали подкуп или облага, ако са извършили деянието, за да защитят законно право или интерес, и ако незабавно и доброволно са съобщили за това на съответните органи.За искане, даване, получаване и посредничество при т. нар. „стопански подкуп“ по чл. 225б от НК отпада изискването облагата да е само имотна. Размерът на наказанието за стопански подкуп се увеличава на до 5 години и глоба от 500 лв. до 2000 лв. В сега действащия кодекс, то е до 2 години и глоба в размер 100-300 лв.", "date": "2017.12.13", "title": "Правителството предложи да се наказва за корупция и в частния сектор"}
{"url": "https://offnews.bg/sviat/spasiha-bebe-rodeno-sas-sartce-izvan-gradnia-mu-kosh-671160.html", "text": "Лекари във Великобритания спасиха бебе, родено със сърце извън гръдния му кош. Малката Ванилоуп Хоуп Уилкинс е родена с рядко заболяване, при което бебето няма гръдна кост и сърцето е върху гръдния кош. По време на бременността лекари съветвали майката да направи аборт, но семейството не се съгласило. Сега момиченцето е на три седмици и вече е претърпяло три операции, а сега се възстановява. Операциите са извършени от екип от 50 хирурзи в болница \"Гленфийлд\" в Лестър. Сърцето е поставено на мястото му и е присаден материал, който да изпълнява функцията на гръдна кост, а сега лекарите мислят как да предпазят още по-добре сърцето на бебето. През последните години в САЩ са родени няколко деца с такъв проблем. Сред тях е Орина Карденас, която живее със специална предпазна жилетка.Не е известно деца да са оцелели при такова състояние във Великобритания досега. ", "date": "2017.12.13", "title": "Спасиха бебе, родено със сърце извън гръдния му кош"}
{"url": "https://offnews.bg/protesti/protesti-se-obiaviha-za-i-protiv-vtori-lift-v-bansko-671158.html", "text": "Протести \"за\" и \"против\" втори лифт в Банско се проведоха днес в София и край Симитли. Екоминистърът Нено Димов обяви вчера, че оттегля предложението за промяна на концесионния договор за Банско. Той обясни решението си с това, че търси баланс между екологическото и икономическото решение. Ще се изчака общественото обсъждане на Плана за управление на парк \"Пирин\", което ще приключи на 22 декември, а веднага след това ще бъдат внесени двата документа за решение от Министерския съвет.Природозащиниците протестираха в София. Те преминаха по бул. \"Витоша\" и стигнаха до Министерския съвет. Те настояха промяната в концесията също да се подложи на обществен дебат, тъй като тя ще засегне част от парка. Протестиращите поискаха и екооценка на промяната в плана на парк \"Пирин\". В същото време протест на защитниците на втори лифт в Банско се проведе край Симитли. Жители на Банско, Симитли, Добринище, Петрич, Сандански блокираха главен път Е-79. Контрапротестиращите настояха, че забавянето на промените са атака срещу туризма и са риск за развитието на региона. ", "date": "2017.12.13", "title": "Протести се обявиха 'за' и 'против' втори лифт в Банско"}
{"url": "https://offnews.bg/temida/organizatorat-na-shemata-s-nezakonen-iznos-na-lekarstva-ostava-v-arest-671159.html", "text": "Соченият за организатор на схемата с незаконен износ на лекарства Амир Хусеини остава в ареста, реши Специализираният наказателен съд. Останалите шестима задържани са пуснати под гаранция от между 20 000 и 50 000 лева. Според съда Хусеини не може да се укрие, но може да извърши ново престъпление, ако излезе на свобода. Пред съда задържаният обяви само, че иска да се прибере при децата си. Адвокатът му обяви, че срещу Хусеини няма доказателства за участие в престъпна група и за незаконен износ на лекарства. Според него доказателства не са открити в дома и автомобила на обвиняемия, които са били претърсени. Амир Хусеини е бил осъден условно на 3 години затвор заради документални престъпления. Срещу него има и дела за данъчни престъпления.Междувременно разследването за незаконен износ на лекарства продължава. Извършват се проверки на 42 лица, 30 аптеки и 3 болници. ", "date": "2017.12.13", "title": "Организаторът на схемата с незаконен износ на лекарства остава в ареста"}
{"url": "https://offnews.bg/politika/evrodeputatite-podkrepiha-pochti-edinodushno-balgaria-i-rumania-da-vli-671157.html", "text": "Европейският парламент подкрепи почти единодушно присъединяването на България и Румъния към Шенген. Единствено групите на Европейските реформатори и консерватори (ЕКР) и \"Европа на свободата и пряката демокрация\" не подкрепиха предложението. Според всички останали групи България и Румъния са изпълнили изискванията и Съветът на ЕС трябва да разреши те да се присъединят към пространството без гранични проверки. По тяхно мнение Хърватия също трябва да се присъедини, щом бъде готова. Дебатът в ЕП днес бе по инициатива на групата на социалистите и демократите.Председателят на парламентарната група на социалистите Джовани Питела отправи молба Съветът на ЕС да приеме България и Румъния, защото това е в интерес на Европа и нейната сигурност.Ако искаме да укрепим защитата на външните граници, трябва без колебание да разширим Шенген с България, Румъния и Хърватия (когато бъде готова). ПЕС и председателят Сергей Станишев поискаха този дебат, защото е нечестно трите държави да бъдат извън Шенген. Не може да има първа и втора класа държави в ЕС. Българското председателство на Съвета на ЕС ще има пълната ни подкрепа за разширяването на Шенген, добави Питела, цитиран от БТА.Филиз Хюсменова (ДПС, АЛДЕ) коментира, че недопускането на двете страни в Шенген е нарушение на европейското право. Колегата й Асим Адемов добави, че България е показала най-добри резултати в справянето с миграционната криза и се е представила като надеждна външна граница на ЕС. България не застрашава сигурността на Европа.Бъдещето на ЕС зависи от солидарността, която изисква двете страни да бъдат приети незабавно, каза той.Според Ангел Джамбазки (ВМРО, ЕКР) пречките пред България и Румъния са само политически и три държави в ЕС правят отстъпки пред евроскептични партии и заради вътрешните си проблеми. Сред тези държави той посочи Белгия и Холандия.Според ЕКР, която не се съгласи с приемането на двете страни в Шенген, корупцията в България и Румъния остава въпреки докладите на Европейската комисия. Трябва на всяка цена да избегнем внасянето на престъпност в Шенген. Необходими са още усилия, преди да дадем зелена светлина за разширяването на Шенген, заяви групата ЕКР.АЛДЕ обяви, че развитието на темата е дискриминация към двете държави и това трябва да спре. Групата на Северната левица коментира, че и трите държави трябва да влязат в Шенген. Според тази парламентарна група отношението досега към България и Румъния е като към отпадък.Еврокомисарят по вътрешните работи Димитрис Аврамопулос изрази надеждата скоро България, Румъния и Хърватия да бъдат приветствани в Шенген.Убедени сме, че трите държави трябва да се присъединят изцяло към пространството без проверки. Отдавна ЕК заяви, че България и Румъния са изпълнили изискванията. Крайно време е Съветът на ЕС да постигне единодушие. Има нагласа този въпрос сериозно да бъде преразгледан. Това би било не само политически честно, но е необходимо от гледна точка на сигурността. Намираме се на последните метри по този път, подчерта той. ", "date": "2017.12.13", "title": "Евродепутатите подкрепиха почти единодушно България и Румъния да влязат в Шенген"}
{"url": "https://offnews.bg/politika/shte-obuchavame-na-energijna-diplomatcia-ukrainski-studenti-i-gruzinsk-671143.html", "text": "Дипломатическият институт към министъра на външните работи ще работи по три проекта, в рамките на които ще обучава студенти от Украйна и дипломати от Грузия и Афганистан. Това става ясно от решенията от заседанието на Министерския съвет. С решението се одобряват утвърдените разходи по бюджета на външното министерство за изпълнението на проектите. В рамките на първия проект украински студенти ще бъдат обучавани на енергийна дипломация. Студентите ще бъдат обучавани относно ангажиментите на Украйна към Европейската енергийна общност. По втория проект ще бъдат обучавани грузински дипломати и експерти - по икономика на енергийните ресурси и по енергийна сигурност. Проектът цели обучим грузински чиновници как да прилагат ефективно Третия енергиен пакт, след като страната се е присъединила към Европейската енергийна общност през октомври 2016 г.В рамките на третия проект ще обучаваме афганистански дипломати, като ще помогнем за \"развиването и укрепването на демократични и отговорни институции в Афганистан\", посочват от правителствената пресслужба.В същото време 1 млн. лева се пренасочват към дипломатическите ни мисии в чужбина, като парите са за сметка на неусвоен финансов ресурс по други политики и програми на министерството. ", "date": "2017.12.13", "title": "Ще обучаваме на енергийна дипломация украински студенти и грузински експерти"}
{"url": "https://offnews.bg/politika/kabinetat-pusna-vtoria-transh-za-remonta-na-mig-ovete-671138.html", "text": "Правителството одобри втория транш за ремонт на самолетите МиГ-29 на заседанието си днес.Сумата е до 19 970 000 лв. и ще се преведе по бюджета на Министерството на отбраната, в съответствие с приетия с РМС 232/2016 Проект за инвестиционен разход „Осигуряване на летателната годност на самолети МиГ-29”.Първият транш, през януари, беше в размер на 9 630 000 лв.За осигуряване на проекта в централния бюджет за 2017 г. са заложени 30,52 млн. лева.С изпълнението на проекта ще се създадат необходимите условия ВВС да поддържат и развиват способности за контрол на въздухоплаването и за гарантиране на въздушния суверенитет, за прилагане на механизмите на колективната отбрана на НАТО и общата политика за сигурност и отбрана на Европейския съюз.", "date": "2017.12.13", "title": "Кабинетът пусна втория транш за ремонта на МиГ-овете"}
{"url": "https://offnews.bg/futbol/tcska-podpisa-s-viber-otvoriha-ofertata-za-bazite-671140.html", "text": "ЦСКА и Viber, едно от водещите приложения за разговори в света, подписаха договор за партньорство, информира официалният сайт на клуба от Борисовата градина.ЦСКА става първият и единствен засега български футболен клуб с чат бот във Viber. Ботът е интегриран в официалния публичен акаунт на ЦСКА и предоставя на последователите във Viber повече информация за билети и мачове на клуба, както и новини около отбора. В рамките на следващите няколко месеца чат ботът ще бъде обогатен, за да даде на феновете на клуба още възможност за интеракция - да печелят награди, свързани с любимия отбор.Емоциите около всички мачове на ЦСКА феновете могат да споделят и във Viber с новия стикер пакет на отбора. Стикерите са безплатни и достъпни за всички в България и по света, като позволяват автоматично последване на акаунта на ЦСКА във Viber.Партньорството между ЦСКА и Viber беше обявено на пресконференция на стадион „Българска армия”, на която присъства и Атанас Райков, директор бизнес развитие на Viber за Централна и Източна Европа и страните от ОНД, спортният директор на ЦСКА Пламен Марков, помощник треньорът на отбора Даниел Моралес и футболистите Фернандо Каранга и Кирил Десподов.„Щастливи сме, че с един от най-обичаните професионални футболни клубове в България успяхме да реализираме подобно мащабно партньорство, което да предостави на милионите фенове на отбора в България и по света страхотно изживяване във Viber. Очакваме тематичният стикер пакет, изпълнен с любими слогани и реплики на клуба, и функционалният чат бот, който дава информация за билети, класирания и новини, да обогатят емоциите на запалянковците и да допълнят стратегията за развитие на клуба”, заяви Атанас Райков.„Благодаря от името на ръководството за тази съвместна дейност. Това е едно голямо предимство пред останалите клубове. Още едно средство за нашите фенове да обменят информация. И най-скептичните наши фенове и техните изисквания ще бъдат удовлетворени. Надявам се тази съвместна дейност да бъде дългосрочна”, обяви спортният директор на ЦСКА Пламен Марков.Междувременно комисята, назначена със задачата да разгледа документите за търга за базите на ЦСКА - стадион \"Българска армия\" и тренировъчната база в Панчарево, отвори получените оферти на специална пресконференция по-рано днес.Както е известно, предложението, което е постъпило до крайния срок - 11 декември, е само едно. То идва от ПФК ЦСКА-София ЕАД, а негов вносител е един от директорите в клуба - Пламен Марков. Пликът с необходимите документи бе отворен в присъствието на членовете от комисията и журналисти, а следващата стъпка е разглеждането на ценовата оферта. В първия работен ден за 2018 година ще стане ясно одобрена ли е офертата, след което трябва да бъде подписан и договор.", "date": "2017.12.13", "title": "ЦСКА подписа с Viber, отвориха офертата за базите"}
{"url": "https://offnews.bg/koloezdene/hvarliat-sianka-na-samnenie-varhu-pobedata-na-frum-vav-vueltata-671155.html", "text": "Най-успешният британски колоездач Крис Фрум може да бъде наказан заради положителна проба за веществото салбутамол над допустимите норми.Тестът е направен на 20 септември тази година по време на колоездачната обиколка на Испания, която Фрум спечели и записа златен дубъл след успеха си и на Тур Дьо Франс преди това. \"Б\" пробата на състезателя също е положителна, съобщиха британските медии.Салбутамол по принцип не е забранен препарат и се използва дори от аматьорите в колоезденето, но допустимото количество е 1000 нанограма на милилитър, докато Фрум е превишил два пъти тази норма. По-рано Фрум е казвал, че страда от астма и затова приема салбутамол с инхалатор. Той има разрешение за употребата му, познато като  TUE (изключение за терапевтична употреба).Спортистът може да докаже, че превишените норми на веществото са резултат от употребата му с инхалатор. Но ако бъде признат за виновен, титлата му от Вуелтата ще бъде отнета и може да бъде наказан с лишаване от състезателни права.\"Всеизвестно е, че имам астма и взимам инхалаторно салбутамол.  и по съвет на лекаря увеличих дозата. Тогава бях лидер в състезанието и бях наясно, че ще ме проверяват всеки ден и не бих си позволил да превиша нормите\", коментира самият Крис Фрум.Крис Фрум е четирикратен победител в най-престижното колоездачно състезание Тур дьо Франс (2013, 2015, 2016 и 2017). През тази година британецът триумфира в Тур дьо Франс и \"Вуелтата\", с което стана едва третият колоездач с победи на двете състезания в една година след французите Бернар Ино (1978) и Жак Анкетил (1963).\"Изключенията за терапевтичната употреба TUE имат място в спорта, ако се взимат по правилния начин. Не бива да отказваме на някого лекарствата, ако има нужда от тях. Какво ще кажете ако сте ужилени от пчела например и имате алергична реакция? Никога не казвай никога – звучи измамнически, но не мога да видя кога бих употребявал лекарства точно сега.През 2015 Обиколката на Франция беше много трудна. Аз съм асматик и тогава имах белодробна инфекция. Провеждаха ми тестове за дишането всяка сутрин и резултатите бяха лоши. Повече от 10 % понижаване на показателите в деня на голямото състезание на годината. Мисля, че е разбираемо от медицинска гледна точка защо се наложи приемането на TUE. Имах нужда от облекчение на бронхите, но много хора морално биха запитали “Как успяхте?” Именно затова аз не употребих никакви медикаменти. Не исках победата ми да бъде осквернена от такива въпроси.Опитах се да бъда прозрачен относно TUE. Чувствам, че не бих могъл да направя повече. Хората винаги ще бъдат подозрителни, заради историята на колоезденето. Напълно разбираемо. Те имат своето право. Ако трябва да се чакат 10 години за моите проби да бъдат повторно изследвани, за да се каже най-накрая “ОК”, тогава нека да бъде така\", сподели Фрум в края на септември пред \"Таймс\".", "date": "2017.12.13", "title": "Хвърлят сянка на съмнение върху победата на Фрум във Вуелтата"}
{"url": "https://offnews.bg/obshtestvo/ski-asotciatcia-poiska-v-uchilishtata-da-se-uchi-lavinistika-671149.html", "text": "Учениците да изучават \"Лавинистика\" в училище и да научат как се разпознава лавинната опасност и как се реагира при инцидент - с тази задача са се наели от  които днес представиха основните си идеи.Защо е нужно да бъдем информирани? В Алпийскитте страни всяка година в лавина загиват средно 120 души. У нас бройката е чувствително по-малка - 1 човек средно годишно. Но на фона на нашия брой туристи и този във Франция, Швейцария, Италия, Германия и Австрия има повод за притеснение.Момчил Панайотов и Лъчезар Станчев от БАССЕС смятат, че с нарастването на туристическия поток у нас, както и това, че все повече хора излизат извън пистите, е само въпрос на време инцидентите да зачестят. Тук идва времето и редът на превантивните познания, които могат да спасят живот.Идеята на БАССЕС е да се наблегне на образованието, обучението, издаването на лавинни бюлетини, какви у нас все още няма и ясното маркиране на опасните зони в планините.Организацията иска да стигне до учениците в гимназиите, които имат най-голям интерес към зимните спортове, но и не знаят как се реагира при опасни ситуации.БАССЕС иска практическо обучение за най-младите, както иска да дава стипендии за практически курсове.На техните лекции и практически занятия в планините вече са минали хиляди.Голям интерес към лавинната безопасност проявяват хора, предимно фенове на зимните спортове и планинари.От БАССЕС искат и да се инициира създаването на служба за наблюдение на снега и издаването на предупреждения.По тази тема и кауза утре в ректората на СУ \"Св. Климент Охридски\" от 19 часа ще има лекция по \"Лавинистика\" на БАССЕС.", "date": "2017.12.13", "title": "Ски асоциация поиска в училищата да се учи 'Лавинистика'"}
{"url": "https://offnews.bg/obshtestvo/kabinetat-dava-1-7-mln-leva-za-zakrivane-i-prestrukturirane-na-uchili-671142.html", "text": "Правителството отпусна още 1 778 506 лева за закриване, сливане или преструктуриране на училища по време на днешното си заседание. Парите се отпускат допълнително по една от националните програми в сферата на образованието - \"Оптимизация на училищната мрежа\".По нея за закриване на училище се плащат до 225 хил. лева.Според прессъобщението на правителствената служба сумата ще отиде за общински проекти за оптимизиране на училищната мрежа и рационализация на мрежата от професионални училища. Не се уточнява кои са училищата.Общо 6 203 604 лв. отпусна днес МС по две постановления за трансфери към общините по пет образователни програми: „Осигуряване на съвременна образователна среда“, „Без свободен час“, „Обучение за IT кариера“, „Оптимизация на училищната мрежа“' и „Информационни и комуникационни технологии в системата на предучилищното и училищното образование“.По \"Осигуряване на съвременна образователна среда\" се плащат 153 914 лв. С тях класни стаи ще бъдат оборудвани като студиа за учебни филми и за създаването на софтуер. Ще бъдат оборудвани и кабинети за професионална подготовка и учебно-производствени бази, ще бъдат купени и автобуси, с които учениците ще бъдат превозвани по време на училищните им практики в реална работна среда. Сумата ще се разпредели между 8 училища.307 601 лв. се дават по \"Без свободен час\" и покриват разходите на учители и възпитатели, замествали отсъстващите си колеги в училища и детски градини.За \"Обучение за IT кариера\" се превеждат 144 000 лв. Те са за обучението в пет IT центъра в Правец, Русе, Пловдив, Бургас и София на ученици от цялата страна за придобиване на професионална квалификация по професията „Приложен програмист“.За „Информационни и комуникационни технологии в системата на предучилищното и училищното образование“ са одобрени допълнително 3 819 583 лв. С една част от тях ще се осигури интернет за 2016 общински училища. Друга част от средствата ще се използва за осигуряване на съвременни методи за преподаване, създаване на електронно учебно съдържание и използване на електронни платформи в 878 общински училища. В 366 институции от системата с допълнителните средства ще се внедряват модерни технологии в предучилищното образование и обучение на педагогически кадри, а 74 общински училища средствата ще се използват за изграждане или разширяване на WiFi мрежи и специализиран хардуер, както и за внедряване на модерни информационни и управленски технологии в обучението.", "date": "2017.12.13", "title": "Кабинетът дава 1.7 млн. лева за закриване и преструктуриране на училища"}
{"url": "https://offnews.bg/kultura/shushana-ot-stara-evrejska-pesen-do-chalga-hit-671137.html", "text": "Не, песента \"Шушана\", която стана хит през последните месеци в каналите за споделяне, не е на Наско Ментата, нито на Преслава. Тя е кавър на една известна и много стара еврейска песен - \"Erev Shel Shoshanim\". В превод името на песента е близко по значение на \"Вечер на лилии\" или \"Вечер на рози\" - еврейската дума се идентифицира и с двете цветя, а също така и с женско име.Авторът на музиката е Йосиф Хадар, текстът е дело на Маше Дор. Записана е през 1957 г. от известната еврейска певица Яфа Яркони. Година по-късно излиза и версия на дуото HaDuda'im, известно и като The Dudaim, която става хит в Израел, а с времето и една от най-разпознаваемите еврейски песни по света.Красотата на текстът и библейските препратки превръщат песента в част от културно-религиозния живот на евреите и не само. Текстът е включен в молитвите по време на Шабат, а също така и като псалм в молитвената книга на лутераните от Северна Европа. Финландецът Джуани Фросберг използва мелодията, която смята за израелски фолклор, в песента си \"Tiellä ken vaeltaa\", която се превръща в химн на Евангелската лутеранска църква във Финландия.Песента става част от еврейските сватби, пуска се на празненства в целия Близък Изток. Тя има множество кавъри, най-вече от 60-те и 70-те години, на различни еврейски и световни изпълнители, а произведението е преведено и на арменски. Тази година Наско Ментата включи изпълнението си на песента под името \"Шушана\" в сборен клип \"За приятели на маса\". В него той е обкръжен от свои приятели, които се забавляват в битова кръчма.Друга чалга звезда - певицата Преслава, също качи свое изпълнение на песента в платформите за споделяне. Общо двата клипа имат близо 17 млн. гледания в \"Youtube\", а социалните мрежи \"гръмнаха\" от споделяния на песента.Текстът на българската версия е променен, но също като оригиналния е посветен на любовта.Превод на текста на \"Erev Shel Shoshanim\" от английски език:", "date": "2017.12.13", "title": "Шушана - от стара еврейска песен до чалга хит"}
{"url": "https://offnews.bg/kultura/konkursat-na-fond-kultura-za-predsedatelstvoto-oporochen-ot-samoto-n-671153.html", "text": "Конкурсът на фонд \"Култура\" за различните проекти от афиша на eвропредседателството ни е \"намирисвал\" от самото му начало, още на етап избор на жури.Това разказа пред OFFNews Краси Величкова, която е била поканена за жури от Министерството на културата, но само един телефонен разговор и поглед над проектите ѝ е бил нужен да се откаже. Защо?\"Първоначално не отказах, но исках да разбера критериите, по които ще оценяваме. По телефона ми казаха, че всъщност те били измислени вчера. Явно кандидатстващите изобщо не са били наясно с тях\", разказа ни Величкова.По нейни думи, кандидати са отпадали по административни критерии. Странно ѝ се сторило, че отпадат проекти, само защото срокът им за изпълнение е февруари-май, въпреки че периодът съвпада с европредседателството.Друго фрапантно нещо според Краси Величкова е, че проектите нямало да се изпращат по имейл, а ще се оценяват само на място в Министерството на културата.\"Още в началото ми звучеше като нещо, което ще завърши с незадоволителен краен резултат\", сподели Величкова.Тя не е единственият член на журито, който се е отказал от конкурса заради съмнения относно процедурата и начина му на провеждане. Чрез писмо до комисията, Министерството на културата и премиера Бойко Борисов същото е направил и Юрий Вълковски. Така от 11-членно, журито на фонда остава с 9 души, които избраха проектите, разбунили духовете последните дни. Първи съмнения около конкурса изрази общинският съветник от \"Глас Народен\" и музикант Венци Мицов. Изброявайки някои съмнителни с качествата си проекти, Мицов е обърнал внимание и на одобреното предложение на фирма \"Интерпартс\" АД за улица със занаятчии, която ще бъде открита с музикална програма \"с очакван партньор\" - \"Ева квартет\".Оказва се, че проектът е на несъществуваща в търговския регистър фирма, а специалните участници \"Ева квартет\" разбират задочно едва сега, че са гвоздеят в програмата. Те не знаят нито кои хора стоят зад \"Интерпартс\", нито са поканени за участие, а на всичкото отгоре са представени като джаз формация, докато в действителност изпълняват фолклорна музика.Все още от Министерството на културата няма позиция по темата, която обикаля новинарския поток и социалните мрежи от няколко дни.", "date": "2017.12.13", "title": "Конкурсът на фонд 'Култура' за председателството опорочен от самото начало"}
{"url": "https://offnews.bg/obshtestvo/naj-mashtabniat-analiz-pokaza-narkopolitikata-v-balgaria-e-proval-671144.html", "text": "Какви са резултатите от т.нар. \"война срещу наркотиците\", която се води у нас? Колко дилъри са зад решетките, изчезват ли наркотиците от улиците ни? Отговор на тези и много други въпроси дава първото по рода си мащабно излседване на наркополитиката у нас, в което са анализирани 16 хил. съдебни дела за притежание, разпространение и трафик на вещества от забранителните списъци в периода 2009-2016 г.Зад проучването стоят движение \"Промена\", Българското либертарианско общество и Liberty 420. На пресконференция днес в БТА бе представен и самият проект.Справя ли се МВР с дилърите?Краткият отговор е по скоро не. От всички изследвани дела едва 17,3% са за разпространение. Тези за организирана престъпна група са пренебрежителните 1.13%.Основният брой производства са приключили, като деянията са били квалифицирани като „маловажен случай“ по смисъла на закона – 37%, а за простото държане без разпространение остават 39,18% или едва около 1/3 от случаите. Останалите 5,39% са прекратени, защото нарушителите са непълнолетни лица.Това означава, че в поне 4 от всеки 5 случая на заловени със забранени вещества, става дума не са разпространители, а държатели и ползватели на несъществени количества.От графиката се вижда, че най-често заловените количества са под 5 грама.В рамките на изследвания период средно по 1000 маловажни дела на година са задръстили още повече съдебната система, натоварили са допълнително бюджета на МВР и са създали още работа на служителите на реда, които не могат да се фокусират върху по-сериозни престъпления, като например убийствата и кражбите, с които полицията не се справя толкова успешно. Резултатите от анализа на сегашния модел показват, че МВР се отдалечава значително от поставената му от законодателя и обществото задача да преследва дилърите.Според статистиката най-често клиенти на Темида стават държатели на малки количества забранени вещества. В 72% от случаите става дума за канабис.Демографският профил на осъдените и санкционираните заради престъпления, свързани с наркотици - 91% мъже, 64% са от 18 до 30-годишна възраст, а 82% са трудово заети или учащи.Според данните на МВР за изследвания период са установени 428 375 нарушители на Наказателния кодекс. Сред тях едва 3699 са тези, извършили престъплението под наркотична възбуда.Подобно съотношение наблюдаваме и при ПТП-та с жертви и ранени. За целия изследван период (2009-2016 г.) МВР посочва едва 3 жертви на пътя, причинени от водачи под влияние на наркотици. Числото при употребилите алкохол е 162.Обобщено данните сочат, че огромна част от потърпевшите от сегашния модел на преследване и криминализиране на наркотиците са: работещи мъже до 30 години, които притежават малки количества канабис и това е единственото им престъпление.Освен престъпленията и осъдените, от Промена и БЛО са анализирали и потентността на наркотиците през годините.Според техния анализ от 2009-та до 2016-та година заловените наркотици стават по-силни или запазват потентността си.Накрая на пресконференцията организаторите обобщиха с една дума наркополитиката на България с една дума - провал.\"Провал е, защото вместо да постигне целта си – общество без дрога – държавата използва значителен ресурс за установяването, преследването, осъждането и затварянето на хора, които не се занимават с търговия на наркотици, не извършват други престъпления, не застрашават живота на околните и не притежават количества в значителен размер\", пишат в доклада си от БЛО и Промена.Първи малки крачкиНа фона на цялостната политика и нагласа към наркотиците на обществото и законодателя, нито БЛО, нито Промена, нито някой, който иска промяна в тази насока, няма да я получат скоро. Всъщност първата стъпка е в това най-сетне да има диалог между организации, граждани и институциите.Законите и наркополитиката се коват в парламента и в Националният съвет по наркотични вещества, който тази година е заседавал един път, според данните, изискани по Закона за достъп до информация от БЛО и Промена.Освен докладът, днес на пресконференцията бе обявено и друго голямо събитие - през юни 2018-та ще се проведе и маршът \"Свобода за конопа\", който ще поиска декриминализация на марихуаната, както и разрешение за нейната медицинска употреба. Доклада си БЛО и Промена завършват с:\"Страната ни е изправена пред съдбоносното решение дали ще продължава да следва сегашната политика на пенализация в ерата на новите дроги или ще последва Западна Европа в процеса на преосмисляне на наркотиците като здравен, а не криминален проблем. Надяваме се проучването да подпомогне властите и обществеността с критична информация за състоянието на наказателната ни система и по този начин да постигнем адекватна положителна промяна в законодателството по отношение на забранените субстанции.", "date": "2017.12.13", "title": "Най-мащабният анализ показа: Наркополитиката в България е провал"}
{"url": "https://offnews.bg/ikonomika/oshte-120-000-leva-otivat-za-sprenia-burgas-aleksandrupolis-671152.html", "text": "120 000 лева даде кабинетът за българското дружество на спрения проект \"Бургас-Александруполис\". С парите се увеличава капиталът на дружеството, което участва в проектната компания с българско, гръцко и руско участие. С отпуснатите средства капиталът на \"Проектна компания нефтопровод Бургас-Александруполис БГ“ ЕАД ще се вдигне със 120 хил. лева чрез емитирането на 1200 нови акции.Парите са предвидени в бюджета за тази година и отиват за издръжката на дружеството и за покриване на финансовите ангажименти като акционер в международната компания \"Транс Болкан Пайплайн Б. В.\" през 2018 г. Макар че България се отказа от строежа на \"Бургас-Александруполис\" през 2011 г., българското дружество продължава да гълта пари. Миналата година стана ясно, че правителството е приело предложението на гръцката страна дружеството да продължи да съществува като основа за бъдещи съвместни проекти. Тогава финансовият министър Владислав Горанов обяви, че разходите са преценени като пренебрежимо малки да продължи дружеството да продължи да съществува като основа за бъдещи проекти между България и Гърция. ", "date": "2017.12.13", "title": "Още 120 000 лева отиват за спрения 'Бургас-Александруполис'"}
{"url": "https://offnews.bg/sviat/tereza-mej-zagubi-vazhno-glasuvane-za-brekzit-sled-bunt-na-nejni-deput-671161.html", "text": "Британският премиер Тереза Мей загуби с четири гласа важно гласуване за Брекзит в британския парламент заради бунт на част от депутатите от нейната Консервативна партия.В парламента беше гласувана поправка, предвиждаща всяко окончателно споразумение за Брекзит да бъде ратифицирано от парламента със задължителен характер. 309 депутати гласуваха \"за\", а 305 - \"против\". Мей разполага с мнозинство от едва 13 гласа в парламента след предсрочните избори, за които тя настоя с идеята да ѝ дадат по-силна позиция за твърди преговори за Брекзит. В резултат обаче Мей загуби мнозинството в парламента и е принудена да разчита на подкрепата на северноирландската партия ДЮП, за да може да гласува промените за Брекзит, които партията ѝ подкрепя. Днешното гласуване изложи на показ слабостта на Мей в навечерието на утрешната среща на лидерите на ЕС в Брюксел, посочи АФП, цитирана от БТА.", "date": "2017.12.13", "title": "Тереза Мей загуби важно гласуване за Брекзит след бунт на нейни депутати"}
{"url": "https://offnews.bg/politika/kabinetat-odobri-promenite-ogranichavashti-paralelnia-iznos-na-lekars-671146.html", "text": "Правителството одобри промените в Закона за лекарствата, с които държавата ще бори паралелния износ на лекарства. Със законопроекта се предлага да се изготвя забранителен списък с плащани от държавата лекарства, които няма да могат да бъдат изнасяни в други европейски страни, където се продават по-скъпо, ако има недостиг на нашия пазар. Списъкът ще се изготвя от Изпълнителната агенция по лекарствата. Медикаментите в този списък ще могат да се изнасят, само ако ИАЛ не е издала заповед за ограничаване на износа на определеното лекарство. Ако има недостиг на лекарството в страната ИАЛ ще може да забрани изнасянето му. Агенцията ще трябва да направи електронна система за събиране и анализ на информацията за липсващи от пазара медикаменти, като това трябва да е факт четири месеца след влизането в сила на промените в закона.Освен това със законопроекта се регламентира лечението с лекарства за състрадателна употреба. Става въпрос за лечение на тежки състояния, които не могат да бъдат лекувани успешно с разрешени за употреба медикаменти. В тези случаи за лечение ще може да се използват и медикаменти, които са все още в процес на клинични проучвания, или такива, за които е подадено заявление за разрешение за употреба, но то все още не е факт. Те няма да бъдат заплащани с публични средства. Прецизират се правилата по разрешаването на клинични изпитвания и се намалява регулаторната тежест за бизнеса. Въведена е и ясна регламентация за лечебните заведения, които могат да провеждат клинични изпитвания.Облекчения се правят и по отношение на даренията на лекарствени продукти - сега действащият съгласувателен режим се заменя с уведомителен.Ще отпадне и изискването при издаване на разрешение за търговия на дребно с лекарства в селища с под 10 000 жители да се прилага издаден от кмета на общината документ за точния брой на жителите.", "date": "2017.12.13", "title": "Кабинетът одобри промените, ограничаващи паралелния износ на лекарства"}
{"url": "https://offnews.bg/obshtestvo/garantiraniat-minimalen-dohod-se-vdiga-ot-65-na-75-leva-671132.html", "text": "Гарантираният минимален доход се повишава от 65 на 75 лева от 1 януари 2018 г., реши правителството.Той е обвързан с размера на социалните помощи.Увеличението му ще повиши с 15% размера на месечните добавки за социална интеграция, изплащани по Закона за интеграция на хората с увреждания.Ръст ще има и при месечните и еднократните помощи по Закона за социалното подпомагане и на помощите, регламентирани в Закона за закрила на детето.Разширява се обхватът на подпомаганите с месечни социални помощи, целеви помощи за отопление и целеви помощи за наем на общинско жилище.", "date": "2017.12.13", "title": "Гарантираният минимален доход се вдига от 65 на 75 лева"}
{"url": "https://offnews.bg/ikonomika/ministri-i-shefove-na-agentcii-poharchili-20-hil-lv-za-komandirovki-671129.html", "text": "Министрите, заместниците им, областните управители и органите към Министерския съвет са похарчили 11 281.28 лева за командировки в страната през третото тримесечие, показват данни на правителството, което днес утвърди разходите им.Заедно с тях бяха утвърдени и харчовете за пътувания в страната на председателите на държавни агенции и техните заместници – 1189,86 лв., на председатели и членове на държавни комисии – 1928,85 лв., на ръководители на държавни институции – 650 лв., на областни управители – 4510,29 лв.Общо за всички пътувания от юли до септември включително са отишли близо 20 хил. лева - 19 558.57.", "date": "2017.12.13", "title": "Министри и шефове на агенции похарчили 20 хил. лв. за командировки през лятото"}
{"url": "https://offnews.bg/temida/protestirashti-poiskaha-dozhivotna-prisada-zaradi-sgazen-koloezdach-671136.html", "text": "Приятели и роднини на сгазения от пиян шофьор велосипедист Евелин Дуков  в знак на протест. Апелативните магистрати прецениха, че трябва да потвърдят постоянния арест на задържания за катастрофата 59 – годишен Владимир Колев от София. Той е обвинен, че на трети декември в Приморско, блъснал и убил колоездача, като в кръвта на шофьора са установени 2.7 промила алкохол.Роднини и близки на загиналия 33 – годишен мъж поискаха доживотна присъда, макар да знаят, че това няма как да се случи. За тях това е убийство, тъй като шофьорът е бил пиян посред бял ден и е навлязъл в насрещното платно, а след това опитал и да се укрие. Те настояват и за обективен процес и строга присъда.Наказанието, ако Колев бъде признат за виновен, ще бъда завишено. Още днес обвинението му ще бъде променено в по-тежка квалификация на причиняване на смърт по непредпазливост, което предвижда затвор от 5 до 20 г. затвор. Апелативният прокурор Георги Ханджиев поясни, че причините за това са употребата на алкохол, съдебното минало на обвиняемия, както и опитът му да се укрие в почивната база, където е работел. ДНК – експертиза, след взети от колата натривки, показват, че с нея е извършено престъплението и Колев я е шофирал.Самият Владимир Колев отрича всичко това. Думите му предаде неговият служебен адвокат, защото обвиняемият не се яви в съдебната зала, защото здравето му рязко се влошило. Магистратите потвърдиха постоянния арест, а решението им е окончателно.", "date": "2017.12.13", "title": "Протестиращи поискаха доживотна присъда заради сгазен колоездач"}
{"url": "https://offnews.bg/politika/stanishev-pred-euractiv-chetiri-i-polovina-prichini-evropa-da-priem-671130.html", "text": "Пред авторитетното европейско издание, ден преди да се състои инициираният от него дебат в ЕП, лидерът на Партията на европейските социалисти посочва, че „oтказът за разширяване на Шенгенското пространство е крещящ пример за липса на солидарност, незачитане на поетите ангажименти и неуважение към установените европейски правила.“„България и Румъния изпълниха всички критерии за присъединяване към Шенгенското пространство още преди 7 години. И това не е просто поредната политическа приказка за вътрешна употреба. Готовността на двете страни беше констатирана неколкократно от Европейския съвет, Съвета на министрите, Европейския парламент и Европейската комисия.“, посочва българският евродепутат Сергей Станишев и отговаря на въпросите: защо настояваме за това, защо сега и защо всички ще извлекат ползи?Свободата на движение е едно от най-видимите постижения на ЕС„Премахването на вътрешния граничен контрол е едно от най-значимите и видими постижения на eвропейската интеграция. Изграждането на доверие между страните, гарантирането на сигурността и премахването на стени и прегради след години, белязани от войни и кръвопролития, ни отне много усилия и време.Свободата на движение на хора, стоки, услуги и капитали подсилва чувството за принадлежност към европейската идея и към ЕС като пространство на споделена свобода, мир и просперитет. Това постижение осмисля съществуването на Обединена Европа.„Обединени в разнообразието“ за мен означава, че можем да бъдем европейци и в същото време българи, румънци, германци или холандци. Европейската идентичност не може да се обвързва с определена политическа позиция или да бъде използвана като етикет за “брюкселски бюрократ”. Вместо това, тя символизира разбирането за единност, за намиране на общ език без значение от етнос или произход.В днешно време имаме ТЖВ, Евростар и дори трамваи, пътуващи между Франция и Германия. Когато пътуват в чужбина, европейците вече не се чувстват чужденци. Различни – може би, но не и чужденци. Милиони европейски граждани приемат това за даденост и не биха се съгласили на нищо друго.В същото време свободното движение остава (не)видимо за гражданите на България и Румъния, както и за тези, пътуващи към или през двете страни, поради политическото бездействие.“, категоричен е пред изданието Станишев.Политическото бездействие подхранва тезата на популистите„Оставянето на България и Румъния извън Шенген има тежка политическа цена. Бездействието подхранва тезата на популистите, които умело се възползват от всеки пример за двойни стандарти в ЕС и нападат европейските институции за третирането на източноевропейците като втора ръка граждани.Това засилва усещането за несправедливост и срива авторитета на ЕС в обществата ни, като намалява подкрепата за общоевропейски действия във времена, в които единството е най-важно. Нищо чудно, че виждаме все по-ниска активност на европейски избори, намаляваща подкрепа за „традиционните“ партии и възход на антиевропейските сили.Парите също влизат в сметкитеСвободата на движение е факторът, който направи възможно създаването на Единния пазар и допринесе за значителни икономически ползи чрез премахване на преградите между търговските партньори. Повече от 1.7 млн. граждани работят в друга държава от Шенгенската зона и всеки ден 3.5 млн. пресичат вътрешните Шенгенски „граници“.Всяка година се извършават около 24 млн. пътувания по работа и 57 млн. трансгранични трансфера на стоки в Шенгенската зона. Редица проучвания оценяват възможността за възстановяваме на граничния контрол в Шенгенската зона на около 20 млрд. евро първоначална цена и между 2 и 4 млрд. евро годишни разходи за поддръжка.Представете си пропуснатите приходи и възможности от 7-годишното протакане на приемането на двете страни от Съвета и държавите-членки и то във времена, в които икономическият растеж е факторът, определящ съдбата на много правителства. ЕС отдавана се задъхва в опитите си да преодолее разликите между държавите и регионите, и за целта са разработени редица инструменти. Запазването на вътрешния контрол, обаче, само тласка нещата в обратната посока.Сигурността изисква общи действия, а не разединениеПоредицата атентати на европейска почва, както и все по-трудната международна обстановка е доказателство, че всички ние се изправяме пред общи предизвикателства. Наложително е да запазим баланса между свободното движение и сигурността. Това налага координирана и солидна правна рамка, в която всички участват равноправно.Още повече, управлението на границите е скъпо начинание – вместо да се пазим един от друг, ресурсите ни трябва да бъдат насочени към защита на общите ни външни граници.В това отношение Българи и Румъния са се доказали като надеждни партньори, защитавайки границите на ЕС от началото на мигрантската криза през 2013 г.Отношението към България и Румъния не е положителен пример за процеса на взимане на решения в ЕС. Безкрайното отлагане за приемането на България и Румъния в Шенген подкопава процеса на Европейската интеграция и сближаване, както и доверието към ЕС във времена, в които основните ни ценности са поставени под въпрос. Сега имаме златната възможност да покажем постоянство – като вземем политическо решение, което да донесе незабавни осезаеми ползи за гражданите и икономиките ни.Темата вече е въпрос на принцип, национална кауза за България и Румъния, а и тест за Европейската интеграция. Без значение от „сценария“ и „скоростите“, бъдещият успех и силата на ЕС зависят от неговата единност.“, посочва Станишев пред Еuractiv.", "date": "2017.12.13", "title": "Станишев пред Еuractiv: четири (и половина) причини Европа да приеме България и Румъния в Шенген"}
{"url": "https://offnews.bg/politika/kaloian-pargov-bsp-shte-glasuva-protiv-privatizatciata-na-obshtinska-671135.html", "text": "БСП винаги е била против приватизацията на „Общинска банка“ – този така ценен актив на столицата. Групата съветници на предстоящото заседание на Общинския съвет – София ще гласува срещу приватизацията. Това заяви председателят на БСП-София Калоян Паргов пред журналисти в парламента. Той подчерта, че има само един явил се участник и интересът на гражданите няма да бъде защитен. „Г-жа Фандъкова неведнъж е заявявала, че е за конкурсно начало с повече кандидати“, коментира той и предложи процедурата да бъде спряна и обявена отново.Тази сделка е изключително важна. С придобиването на банката купувачите получат готова банка с лиценз и тя може да стане голяма банка, която не само да оперира на софийския пазар, но и да се намеси в първите няколко банки, контролиращи банковата система на България, заяви народният представител Румен Гечев. „Не сме сигурни кои са купувачите. Фирмата, която кандидатства, е посредническа – зад нея има стотици инвеститори, които не знаем кои са“, допълни той. Според него е твърде възможно зад тези хора да стоят физически и юридически лица, които не са много далеч от властта. „Ще направим питания към ръководството на БНБ – длъжни са да проверят кой стои зад тези купувачи“, каза още Гечев. БСП е срещу повишаване на цената на водата Позицията на БСП от 99-та година е неизменна срещу грабителската концесия на „Софийска вода“. За втори път тази година ни се предлага повишаване на цената на водата срещу обещания за инвестиции, след като една трета от София е без канализация, качеството на водата е на ниско равнище все още, загубите на водата са около 50%, а това е ангажимент на концесионера“, посочи още Паргов. Според него това увеличение не е обосновано. Калоян Паргов призова всички да се включат в организирания от БСП протест срещу увеличението на цената на водата в редица градове. Той ще се проведе от 10.30 часа пред сградата на КЕВР.На пресконференцията присъстваха и всички общински съветници от БСП-София и народните представители от ПГ на „БСП за България“ от София.", "date": "2017.12.13", "title": "Калоян Паргов: БСП ще гласува против приватизацията на Общинска банка"}
{"url": "https://offnews.bg/temida/ochakvan-falstart-za-megadeloto-ktb-671118.html", "text": "С очакван фалстарт започна мегапроцесът за източването на близо 3 милиарда лева от Корпоративна търговска банка (КТБ).Ход на делото не бе даден заради нередовно призоваване на един от основните обвиняеми - бившият шеф на банката Цветан Василев.Съдът насрочи следващото заседание за 23 януари 2018 г.Този ход на събитията бе очакван. Както е изветсно, Василев се намира в Сърбия от вече три години, а все още няма отговор от сръбските власти на изпратената им през ноември съдебна поръчка за явяването на банкера пред българския съд. Няма и отговор на искането на искането на българската прокуратура за екстрадиране на Цветан Василев.След предложение от прокуратурата съдия Виржиния Петрова днес реши да потърси съдействие от адвокатите на Василев, за да го призове чрез тях. Те обаче заявиха, че законът не предвижда такава възможност.Прогнозата е, че оттук нататък по подобен начин ще се развива всяко следващо съдебно заседание по делото.Миналата седмица главният прокурор Сотир Цацаров бе в Сърбия на среща с тамошния си колега. Не бе съобщено обаче дали двамата са разговаряли по случая \"Цветан Василев\" и какво са договорили.Освен банкера подсъдими са още 17 души, сред които и двама бивши подуправители на БНБ. Обвинителният акт е от цели 12 000 страници.За да бъде даден ход на делото, в съдебната зала трябва да са всички 18 подсъдими и техните адвокати.", "date": "2017.12.13", "title": "Очакван фалстарт за мегаделото КТБ"}
{"url": "https://offnews.bg/lajfstajl/noviat-komedien-serial-skapi-naslednitci-tragva-po-btv-ot-15-ianuari-671125.html", "text": "Първият български телевизионен кино сериал „Скъпи наследници“ тръгва по bTV на 15 януари и ще се излъчва от понеделник до петък от 18 часа. Сериалът разказва историята на голямо, разединено семейство, принудено отново да заживее под един покрив в село Бели Вит, за да получи огромното си наследство на стойност 1,2 милиона евро. Деца и внуци трябва да живеят под покрива на семейния патриарх за една година без да напускат селото за повече от 12 часа. Тези сблъсъци ще променят героите, техните желания и принципи. Традиции и модерни тенденции срещат иновативни бизнес идеи, а ценностите на патриархалното семейство се сблъскват с това на модерното.„Скъпи наследници“ е първият български телевизионен сериал, сниман в автентично село, построено специално за целта, както в Холивуд. Сцени са снимани и в различни градски среди, както и на някои от най-красивите български и световни локации.В актьорския състав са Досьо Досев, Цветана Манева, Веселин Калановски, Койна Русева, Филип Аврамов, Искра Донова, Димитър Банекин, Ивана Папазова, Георги Кадурин, Виктория Колева, Вальо Танев, София Бобчева, Антоний Аргиров, Лорина Камбурова, Петко Венелинов, Рая Пеева, Юлиян Петров, Дарин Ангелов.В сериала ще има и много гост-звезди, някои от които са Саня Жекова, Поли Генова, Графа, Мартен Роберто, Pavell & Venci Venc` и други.Зрителите на bTV ще проследят 170 епизода от комедийната драма през 2018 година.", "date": "2017.12.13", "title": "Новият комедиен сериал 'Скъпи наследници' тръгва по bTV от 15 януари"}
{"url": "https://offnews.bg/obshtestvo/slozhiha-kamenni-saksii-na-bul-vitosha-paziat-peshehodtcite-ot-vanov-671126.html", "text": "Големи каменни саксии с теменужки бяха поставени в края на пешеходната зона на столичния булевард Витоша в навечерието на Европредседателството.Освен за естетика, големите кашпи най-вероятно са там и от съображения за сигурност. Последните тенденции изискват оживени пешеходни зони и и площади да се ограждат с препятствия срещу терористични атаки в камиони и други превозни средства. Специалистите смятат, че именно атаките с камиони са в момента едни от най-предпочитаните от терористите, защото струват евтино и подготовката им е почти невъзможна за проследяване. Нападения с врязващи се в тълпа камиони бяха извършени в много европейски градове, като най-кървавото бе през юли 2016. във френския град Ница.В началото на тази седмица служители на общината поставиха няколко саксии на входа на булеварда, на пресечката с \"Алабин\". Горната част от пешеходния участък, на пресечката с \"Патриарх Евтимий\", сега е оградена заради строежа на метрото.", "date": "2017.12.13", "title": "Сложиха каменни саксии на бул. Витоша. Пазят пешеходците от ванове на терористи"}
{"url": "https://offnews.bg/politika/potvardeno-vot-na-nedoverie-na-17-ianuari-bsp-i-dps-vadiat-primeri-z-671122.html", "text": "Предстоящият вот на недоверия към кабинета Борисов ще бъде гласуван на 17 януари 2017 г, обяви днес лидерът на опизицията Корнелия Нинова.Датата на вота бе обявена след среща на Нинова с народни представители от ДПС. Официално мотивите за свалянето на доверието от правителството ще бъдат обявени на 10 януари. Темата засега остава корупцията.\"Няма вариант вотът да бъде за цялостна политика. Няма да си говорим просто ей така за корупция, ще има много конкретни случаи, които досега не сме обявили\", каза лидерът на БСП.\"Вот на недоверие ще има, заяви и лидерът на ДПС Мустафа Карадайъ след срещата с БСП. - В работната група по изготвянето му ще има четирима души от БСП и трима от ДПС, които да подготвят мотивите и да ни ги представят на 10 януари\", поясни Карадайъ. Работната група ще конкретизира самата тема за корупцията, защото тя била във всички сектори. \"Много е голяма темата, малко е времето. Затова ще се опитаме с конкретни посочени факти да си защитим мотивите на внесения вот на недоверие\", каза той.", "date": "2017.12.13", "title": "Потвърдено: Вот на недоверие на 17 януари, БСП и ДПС вадят примери за корупция"}
{"url": "https://offnews.bg/kultura/22-riat-sofia-film-fest-zapochva-na-8-mart-671119.html", "text": "София филм фест ще започне на 8 март 2018 г. и, заедно с традиционните си издания в Бургас, Пловдив и Варна, ще продължи до 29 март.Пълната програма на фестивала, подробна информация за кината, филмите и гостите ще бъде обявена скоро.Международният филмов фестивал София филм фест (Sofia International Film Festival) е единственият български кинофестивал, акредитиран от FIAPF и фигуриращ в календара на ФИПРЕССИ (Международната асоциация на филмовата критика).Той бе включен в класацията на сп. „Variety“ с 50-те световни топ фестивала от значение за киноиндустрията.През 2018-а фестивалът ще се срещне за 22-ра поредна година с вярната си публика у нас и многобройните международни гости.", "date": "2017.12.13", "title": "22-рият София филм фест започва на 8 март"}
{"url": "https://offnews.bg/kultura/silvi-vartan-kazva-sbogom-na-stcenata-s-dva-kontcerta-u-nas-671113.html", "text": "Най-успешната световна звезда от български произход, легендарната Силви Вартан, идва в България за прощалното си турне.Певицата, която просълзи целия свят с изпълнението си на \"\", ще се сбогува с публиката с 2 концерта.Първият е във Варна на 19 април 2018 г. в Двореца на културата и спорта, вторият е на 21 април 2018 г. в София в зала 1 на НДК. И двата концерта са с начален час 20 ч.Билетите са в продажба от утре в мрежата на , бензиностанциите OMV, Билетния център на НДК, The Mall и на касата на ДКС Варна.Цените са 50, 70 и 90 лева, но има намаление от 10%, ако се закупят до края на годината.Турнето на родената в българското село Искрец звезда на френската музика е под надслов Silvi Forever. Певицата пристига с екип от 12 музиканти, а концертът ще продължи над 2 часа.Силви Вартан израства в България, но следвоенната обстановка и лишенията принуждават семейството ѝ да замине за Франция, когато тя е едва на 7 години. На 17 вече записва първата си песен в Париж, като в рамките само на две години става една от първите рок певици и се превръща в абсолютен идол.Любовта ѝ с легендарния Джони Холидей е паметна и макар че бракът им приключва след 15 години, двамата задълго ще останат „златната двойка“ на Франция. Концертът им през 70-те, когато събират за първи път над 200 000 души публика, е своеобразно историческо музикално събитие, а издадените над 1300 песни и продадените над 40 милиона албума са безспорно доказателство за любовта и признанието на феновете.Стремителният успех на Силви Вартан я събира на една сцена с Жилбер Беко и Бийтълс, а самият Шарл Азнавур пише за нея песента „La plus belle pour aller danser“.Родната страна остава в сърцето на Силви завинаги и така от българската, унгарската, арменската и италианската жилка, тя твърди, че най-силно усеща влиянието на Балканите в своята емоционалност. Незабравимо за нея и за феновете ѝ ще остане първото ѝ завръщане у нас през 1990 г., когато изпява „Я кажи ми, облаче ле бяло“ – тази песен научава от баща си и не забравя никога. Неслучайно, още след първото си идване у нас, основава заедно с брат си асоциацията „Силви Вартан за България“, която помага на деца в неравностойно положение и работи по съвместна инициатива с БЧК. Така желаната и очаквана дъщеря тя открива също в България, като осиновява малката Дарина в края на 90-те.", "date": "2017.12.13", "title": "Силви Вартан казва 'сбогом' на сцената с два концерта у нас"}
{"url": "https://offnews.bg/politika/vlastta-uveri-balgarite-v-bosilegrad-che-stoi-zad-tiah-671127.html", "text": "Вяра и търпение. Това са ключовите думи, с които трябва да подходим към проблемите на българското малцинство в Западните покрайнини. Вяра в новия повей в политическият диалог между България и Сърбия, започнал през последните месеци. Търпение да изчакаме резултатите от пропукването на леда да се усетят и на местно ниво. Спазването на закона трябва да бъде първото условие при защитата на българската национална кауза.Това каза на пресконференция снощи в пресклуба на БТА в Босилеград посланикът ни в Сърбия Радко Влайков. Подобен призив отправи и доскорошният председател на НС Димитър Главчев, който също участва в пресконференцията, дадена в пресклуба по повод двегодишнината от създаването му.Влайков и Главчев увериха, че всички срещи и разговори на високо държавно равнище доказват, че централната сръбска власт не стои зад случая с изгонването на българските лекари от Босилеград на 10 ноември 2017 г. Сърбия вече сверява часовника си с новото време, държавните ръководства и на България, и на Сърбия работят за трансгранично сътрудничество. „Напълно разбираеми са и отчаянието, и нетърпението на хората в Босилеград,. Но бъдете спокойни, всички проблеми са преодолими, когато зад вас стои българската държава”, призоваха и посланикът, и депутатът.Босилеград се намира на 120 км от София. През последните 16 години населението на града е намаляло с една трета и днес наброява 8 хиляди души. Над 80 процента от тях са етнически българи.Според Влайков посещението на вицепрезидента Илияна Йотова в Босилеград през май 2017 г. е един от най-силните знаци, които българската държава е давала на нашите сънародници в Босилеград. „Тогава установихме, че сънародниците ни имат нужда от една по-специална подкрепа, живеят в среда, която носи белезите на миналото, белезите на тоталитарните режими в двете съседни страни, заедно с тяхната асимилационната политика. Проблемите са по-трудни за преодоляване, отколкото може би изглеждат на пръв поглед, затова изискват повече внимание, ангажираност и енергия на държавата. Уверявам ви, че българската държава прави всичко, за да се разбере дълбочината на тези проблеми”, каза посланикът.Депутатът Димитър Главчев съобщи, че на среща с вицепрезидента Илияна Йотова е коментирана темата за здравното обслужване на жителите на Босилеград, които нямат достъп до такива грижи. Предстои да бъде постигната договореност с ВМА в София, която да поема пациенти от Западните покрайнини, по нови, ясни правила.Генералният директор на БТА Максим Минчев увери, че националната информационна агенция ще продължи да прави повече хора съпричастни с проблемите на сънародниците ни от Западните покрайнини и ще работи за продължаване на диалога за бъдещето на българските малцинства. Приобщаването и подпомагането на българските общности в чужбина, опазването и съхраняването на националната идентичност и българския дух са и ще продължат да бъдат сред основните каузи на БТА.\"Нашата задача е, ако можем да увлечем и другите български медии в каузата, която е много важна - българската кауза. Ние ще бъдем навсякъде, където има българи, където има български език и дух. БТА, и с нея всички останали български медии, ще направим всичко възможно, за да не се чувствате извън майка България\", каза генералният директор на БТА. Минчев припомни, че пресклубът на БТА в Босилеград празнува две години от създаването си. „Това е първият регионален пресклуб на Българската телеграфна агенция извън България. И той „повлече крак”. През октомври БТА откри свой регионален клуб и в Тараклия, Молдова. Планираме да открием и свои пресклубове и на други места, където има големи български общности”, каза генералният директор на БТА.За първи път БТА \"стъпи\" в Босилеград през 2013 г. с организирането на изложбата „Родени свободни”, посветена на българския свободен печат. През 2014 г. в града беше открита Десетата Световна среща на българските медии, на която присъстваха 150 журналисти от 30 държави. През 2017 г. на традиционния детски Великденски събор в Босилеград в града за първи път пристигна български министър-председател – служебният премиер Огнян Герджиков. На 1 ноември 2017 г., в Деня на будителите, водещите новини на Българската телеграфна агенция зазвучаха в ефира на Нова радио-телевизия Босилеград, чийто основател е Националният съвет на българското национално малцинство в Сърбия. БТА предостави на радио Босилеград да ползва материалите безвъзмездно, като освен в ефир, новините на БТА са достъпни и на сайта на радиото.Снощи е Босилеград се проведе и благотворителна вечер, на която за пета поредна година бяха събрани средства за нуждаещи се български семейства от региона. Дарителската кампания този път беше подпомогната с над 11 хиляди лева. Повече от три хиляди от тях са дадени от Българска телеграфна агенция, Асоциацията на българските медии по света и Съюза на българските национални електронни медии. Организатор на инициативата е местното гражданско сдружение \"Група на либерални, амбициозни и солидарни\" - ГЛАС, чийто председател Александър Димитров е и кореспондент на БТА в Босилеград.", "date": "2017.12.13", "title": "Властта увери българите в Босилеград, че стои зад тях"}
{"url": "https://offnews.bg/dw/eto-kak-bi-mogla-da-izglezhda-balgaria-671128.html", "text": "Една голяма новина остана някак встрани от медийното внимание: в България се е намерил съдия, който да осъди прокуратурата заради това, че не е в състояние да разследва. Даяна Топалова, съдия от Софийския районен съд, е преценила следното: насилствената асимилация на българските турци, извършена през 1980-те години, е разследвана толкова дълго от българската прокуратура, че този подход “по същество представлява отказ от правосъдие”. Заради това държавното обвинение трябва да плати 100 000 лева на човека, завел делото и представен само с инициалите Ш.С.М.Историята на Ш.С.М.Не знаем кой е Ш.С.М., но знаем какво е преживял, защото го е написал в иска си до съда: той е етнически турчин, чието име армията и милицията дошли да променят със сила през 1984-85 година. Тъй като не бил съгласен, Ш.С.М. е бил подложен на физическо насилие, после затворен в лагера “Белене”, а накрая изселен в някакъв район на България, обитаван само от етнически българи, без право да го напуска. След падането на Тодор Живков Ш.С.М. е проследил как прокуратурата завежда дело срещу няколко членове на Политбюро за това, което са причинили на българските турци. Бил е призован дори като един от свидетелите на прокуратурата. Но никога не е дочакал разследването да стигне до някаква развръзка. Дочакал е единствено да види как обвиняемите един след друг умират, как в памет на някои от тях се издигат дори паметници, а други оставят след себе си книги, защитаващи извършеното от тях престъпление. Правосъдие ли? Точно обратното е видял Ш.С.М., когато цялата държава вече е била уж освободена от оковите на комунизма, родили т.нар. \"Възродителен процес”.Накратко: през 1991 година прокурорите започват разследване, което и до днес не е приключено. Твърдят, че е много сложно и затова се бавят. Според съдия Топалова обаче, нищо не може “да обоснове провеждане на досъдебно производство с продължителност, надхвърляща почти два пъти абсолютната давност, с която се погасява наказателното преследване за престъплението, което се разследва. По същество това поведение представлява отказ от правосъдие, тъй като изключва възможността за упражняване на правата на пострадал в рамките на един човешки живот\".Престъпление без наказаниеНаучаваме за това съдебно решение от Доротея Дачкова от вестник “Сега” - първо там излезе новината за осъдената прокуратура, а после информацията беше публикувана и от вестник “Дневник”. Но толкова. Все едно няма нищо за казване в тази история. А става дума за първо по рода си признание по един въпрос, който тревожи българите от десетилетия: защо за престъпленията на комунизма няма нито един осъден? Сега Софийският районен съд предлага хипотеза, но изглежда няма кой да я чуе.Няма чуваемост и по въпроса за едно престъпление в югославски мащаби, извършено далеч преди самите югославски войни да родят понятието “етническо прочистване”. Както Дойче Веле вече писа, българската прокуратура не просто се бавеше с разследването на така наречения “Възродителен процес”, а дори формулира обвинителен акт, който практически защитаваше политиката на Живков по преименуването на мюсюлманите, обвинявайки го единствено за насилието, проявено на места. Това е неверен прочит на самото престъпление, защото съдържа омаловажаване на мащаба му, подмяна на същността и води до фактическо оневиняване на извършителите.\"Мъчителен и грубо потъпкващ човешкото достойнство\"Съдия Даяна Топалова предлага собствен прочит на етническото престъпление, от което е пострадал Ш.С.М.: “... за изпълнение на деянието е използван целият държавен ресурс и най-вече [този] на силови министерства. Репресията е била насочена към ищеца само поради етническия му произход с цел насилствена промяна на етнокултурната му идентичност, но същевременнос това пострадалият е бил използван като средство за подчиняване на останалите в общността. Начинът на засягане на правата, освен че е изключително мъчителен и грубо потъпкващ човешкото достойнство, засяга по такъв начин основните му човешки права, че има за последица гражданска смърт на пострадалия за този период”.Независимо от мълчанието на голяма част от българския печат, решението на Софийския районен съд е историческо в пълния смисъл на тази дума. Първо, защото предоставя съдебна преценка и за двете големи престъпления, които вече са неразривно свързани помежду си: както за насилственото преименуване, така и за последвалото разпростиране на защитен чадър над извършителите. Второ, тази присъда има ефекта на пилотно решение, тъй като дава възможност на множество български турци да потърсят правата си по същия съдебен ред и да разчитат на успех, ако апелативната инстанция потвърди присъдата. И най-вече трето - това решение показва как би могла да изглежда България, ако системата ѝ за справедливост заработи на всички нива с ето този капацитет.", "date": "2017.12.13", "title": "Ето как би могла да изглежда България"}
{"url": "https://offnews.bg/obshtestvo/art-karta-smenia-zlopoluchnia-fontan-na-vitoshka-671120.html", "text": "Зеленото сърце на София - планината Витоша, ще се появи на арт карта, която ще смени фонтана на едноименния булевард. Автор на проекта, който ще се изгради на стотина метра от паметника на Щастливеца, е проф. Боян Добрев. Инсталацията ще бъде изработена от гранитогрес и гранитни плочи и ще се впише в средата на кръстовището на \"Витошка\" и \"Парчевич\", увери художникът съветниците от комисията по архитектура в СОС. Размерът на картата е 7,5 на 7,5 метра. Зам.-кметът Тодор Чобанов, вносител на доклада, обясни, че картата-произведение на изкуството няма да пречи на движението на пешеходците, както се случва сега със злополучния фонтан.  ", "date": "2017.12.13", "title": "Арт карта сменя злополучния фонтан на Витошка"}
{"url": "https://offnews.bg/tehnologii/shushana-izprevari-despasito-v-balgarskia-google-671123.html", "text": "Вярвате - не вярвате, ама разливащият се чалга ритъм на \"Шушана\" изпревари глобалния музикален хит на годината \"Деспасито\" на Луис Фонси по търсения от България в Google.Това показват данните от традиционната класация на най-популярната интернет търсачка в света.Ако не знаете какво е Шушана, ще обясним - кавър на стара песен, избухнал с нова сила благодарение на певец, наречен Наско Ментата.Резултатите, които за мнозина меломани вероятно са шокиращи, обаче категорично показват каква музика слуша нашенецът. На трето място по търсения в интернет се нарежда друга песен от попфолк жанра - \"Мотел\" на костинбродския славей Азис. Иначе очаквано Григор Димитров е личността, за която най-често е търсена информация в Google през 2017 г. в България.За кариерата най-успешния български тенисист 2017-а бе най-успешната година - той спечели първата си титла на турнир от категорията Мастърс 1000, спечели финалите на ATP и завърши сезона под №3 в света, само след Рафаел Надал и Роджър Федерер.Втори в списъка на най-интересните личности за родните интернет потребители е Кристиан Костов - българският представител на Евровизия, а преди това - и един от най-успешните участници в миналия сезон на XFaxtor.Третото място отново е за спортист - Кубрат Пулев.Двете най-значими събитията според търсенията в Google България са парламентарните избори и Евровизия.При кинолентите водят \"50 нюанса по-тъмно\" и \"Бързи и яростни 8\". В Топ 10 на филмите правят впечатление многото български заглавия.При тв сериалите „Сега и завинаги“ и „Дамата с воала“ са на чело на класацията.Ето и общата класация:1. word snack отговори2. Григор Димитров3. избори 20174. мис България 20175. VIP Brother6. Сега и завинаги7. ЦИК8. iphone 89. почивни дни 201710. твоят часНай-търсени личности:1. Григор Димитров2. Кристиан Костов3. Кубрат Пулев4. Деси Банова5. Енджи Касабие6. Сузанита Мурад7. Тамара Георгиева8. Румен Радев9. Джулиана Гани10. Антъни ДжошуаНай-търсени събития:1. Парламентарни избори2. Евровизия3. Каталуния4. матури5. Оскари6. урагана ирма7. Хелоуин8. черен петък9. грипна ваканция10. Нощ на музеитeНай-търсени спортни събития:1. Кличко - Джошуа2. Григор Димитров - Надал3. Wimbledon4. България - Холандия5. Купа на конфедерациите6. Левски - ЦСКА7. Roland garros8. Лудогорец - Копенхаген9. Левски - Лудогорец10. ATP LondonНай-търсени имена на филми:1. 50 нюанса по-тъмно2. Бързи и яростни 83. Наследниците 24. Възвишение5. То6. Красавицата и звяра7. Воевода8. Сляпата вайша9. Бензин10. ВездесъщиятНай-търсени тв сериали:1. Сега и завинаги2. Дамата с воала3. Моят живот4. Великолепният век5. Ние нашите и вашите6. Твоят мой живот7. Откраднат живот8. Двете лица на истанбул9. Дъщерята на Ананди10. Сезонът на черешитеНай-търсени имена на риалити формати:1. VIP Brother2. Гласът на България3. Черешката на тортата4. Смени жената5. Като две капки водаНай-търсени песни:1. Шушана2. Despacito3. Мотел (Азис)4. Shape of you5. Гълъбо", "date": "2017.12.13", "title": "Шушана изпревари Деспасито в българския Google"}
{"url": "https://offnews.bg/kultura/shvejtcarsko-tehno-zavladiava-klub-yalta-v-sabota-671124.html", "text": "Наситената програма на клуб Yalta за декември продължава този уикенд с нашумялото дуо Adriatique. На 16 декември диджеите ще се качат зад пулта на Room 2, а Liubo Ursiny – резидентът на клуба, ще открие вечерта. Това ще бъде последното клубно събитие на клуба преди SOLAR Christmas.Adriatique са популярни в света на електронната музика, a историята им си заслужава да бъде разказана.Първоначалната среща между тях може би е съдба, защото и двамата живеят в Цюрих, и двамата се казват Адриан.  Още от самото начало на кариерата им е очевидно, че те се допълват взаимно. Докато единият усъвършенства музикалните си влечения към американската хаус музика и детройтското техно, другият се концентрира върху дълбоките мелодии и европейското техно.Първият често предпочита студиото, докато вторият не може да устои на удоволствието да бъде пред публика. Тяхното партньорство съчетава две различни виждания, водени от общата цел да се свържат с хората, която споделя тяхната вяра, че музиката е медитация.Adriatique са издавали за световни продуцентски компании като Culprit, New York‘s Wolf & Lamb, London‘s Supernature и Robot.След почти десетилетие съвместна работа, през 2016 г. те изпълниха голямата си мечта – да създадат своя собствена музикална платформа за изкуство. Лейбълът носи името Siamese и издава техни продукции, както и такива на други артисти, стига те да съвпадат с вижданията на швейцарците.", "date": "2017.12.13", "title": "Швейцарско техно завладява клуб Yalta в събота"}
{"url": "https://offnews.bg/zdrave/otkriha-obnovenia-tcentar-za-visokospetcializirana-rehabilitatcia-kam-671070.html", "text": "Домът за медико-социални грижи за деца „Св. Иван Рилски“ разшири дейността на дневния си център като го обнови и оборудва за високоспециализирана рехабилитация. В детското заведение се предоставят квалифицирана медицинска помощ и социални услуги за деца в медико-социален риск.Лечебното заведение разполага с реновиран дневен център, оборудване за високоспециализирана рехабилитация и обособени зали за специализирана грижа. С това се цели да се подобри достъпа до качествени и модерни медико-социални грижи и да се подобри интеграция на децата.„Една изключително полезна, а и интересна дейност, която имахме възможност да реализираме бе осъществяването на обучения на членовете на семействата на деца с проблеми в развитието. Обученията, които си поставиха за цел да предоставят практическо обучение за последните съвременни практики и методи на рехабилитация в домашни условия, бяха реализирани от трима специалисти – психолог, ерготерапевт и логопед. В допълнение проведохме и обучения на медицинските служители и специалисти в дома и доброволците, които служат при нас“, заяви днес по време на заключителната пресконференция д-р Елена Ганева, координатор на проекта.Дейността бе реализирана по проект „В подкрепа на дейността на Дневен център към ДМСГД „Св. Иван Рилски”, чрез разширяване и подобряване на специализираната терапевтична работа за деца от 0 до 7 години”.", "date": "2017.12.13", "title": "Откриха обновения център за високоспециализирана рехабилитация към Дома за деца Св. Иван Рилски"}
{"url": "https://offnews.bg/sviat/chast-ot-us-helikopter-se-razbi-v-iaponsko-uchilishte-671107.html", "text": "Част от американски хеликоптер се разби в училище в Окинава, Япония.Прозорец паднал в училищния двор и леко ранил едно момче, пише новинарската агенция Kyodo.На южния остров Окинава са разположени най-големите военни части на САЩ в Япония.Американските военни потвърдиха за инцидента в изявление, в което уточниха, че прозорецът е паднал върху спортна площадка в начално училище.\"Приемаме това изключително сериозно и разследваме случая\", се казва в изявлението. Извиняваме се за безпокойството, което причинихме, допълват американските военни.Американското присъствие в Окинава е ключова част от следвоенното споразумение между двете страни.Базата на САЩ е разположена в жилищна част с училища, магазини и болници и от дълго време притеснява местните жители заради възможни инциденти. Няколко инцидента и престъпление през последната година засилиха недоволството.През октомври друг хеликоптер се разби в Северен Окинава. През ноември пиян служител на мисията причини катастрофа с жертви на острова, след което употребата на алкохол беше забранена на американските войници. През 2016 г. убийството на жена беше свързано с бивш морски пехотинец в една от базите.Американското правителство иска да премести базата на авиацията и морската пехота Футенма на по-изолирано място в Окинава, но управителят на острова води кампания за пълното ѝ премахване.", "date": "2017.12.13", "title": "Част от US хеликоптер се разби в японско училище"}
{"url": "https://offnews.bg/kultura/kurioz-eva-kvartet-ne-znaiat-che-proekt-s-tiahno-uchastie-specheli-671106.html", "text": "Кутлтурният афиш за българското председателство на ЕС, финансиран от министерството на Боил Банов, разбуни духовете със селекцията си на проекти. Изброявайки някои съмнителни с качествата си проекти, Мицов е обърнал внимание и на одобреното предложение на фирма \"Интерпартс\" АД за улица със занаятчии, която ще бъде открита с музикална програма \"с очакван партньор\" - \"Ева квартет\".Оказва се, че проектът е на несъществуваща в търговския регистър фирма, а специалните участници \"Ева квартет\" разбират задочно едва сега, че са гвоздеят в програмата. Те не знаят нито кои хора стоят зад \"Интерпартс\", нито са поканени са участие, а на всичкото отгоре са представени като джаз формация, докато в действителност изпълняват фолклорна музика.За това разказва композиторът Костадин Генчев, който работи тясно с квартета, коментирайки написаното от Венци Мицов. Проверка на OFFNews показа, че в търговския регистър не съществува дружество \"Интерпартс\" АД, a само едноименно ЕООД, чиято дейност е търговия, туристически услуги и транспорт.Проектът за улица на занаятите, на която ще се правят мартеници и ще се издават баджове с калигррафски надписи на кирилица на делегатите пред НДК, е преборил стотици други и е спечелил 53 900 лева финансиране.Журито на селекцията засега се пази в тайна.", "date": "2017.12.13", "title": "Куриоз: 'Ева квартет' не знаят, че проект с тяхно участие спечелил 53 000 лева от Председателството"}
{"url": "https://offnews.bg/112/shofiorat-ot-lim-zagina-v-katastrofa-671109.html", "text": "Шофьорът на автобуса от катастрофата край река Лим Илия Измирлиев е загинал тази сутрин в инцидент на пътя Смолян-Пампорово, съобщи МВР.По първоначални данни 64-годишният Измирлиев е издъхнал зад волана, докато шофирал, вследствие на което автомобилът му се е забил в мантинелата. Починалият управлявал бус и не се е движил с висока скорост.Илия Измирлиев бе шофьор на автобуса, който през април 2004 г. падна в река Лим, а 12 деца от Свищов загинаха. Мъжът изтърпя ефективна присъда затвор за това, че по непредпазливост е изгубил управлението над превозното средство и така е станал причина за катастрофата. ", "date": "2017.12.13", "title": "Шофьорът от Лим загина в катастрофа"}
{"url": "https://offnews.bg/analizi-i-komentari/galap-73-ot-balgarite-sa-protiv-vrashtaneto-na-tcarskite-imoti-671121.html", "text": "Мнозинства над 90% одобряват акциите на министерства, прокуратура, общини и други за проверки в болниците и за проблемите с чистия въздух. Това се теми, свързани с качеството живот и всяко усилие на властта по тези въпроси се поощрява от българите. Това показват данните от редовния бърз телефонен сондаж на „Галъп интернешънъл“, проведен сред 800 души по специална панелна методика, която осигурява надеждност на данните за пълнолетното население на страната. Сондажът е проведен между 7 и 9 декември. Абсолютна максимална грешка ± 3.5 при 50% дялове, 1% от извадката отговаря на около 55 хил. души.Искането на Корнелия Нинова за дебат в парламента по въпроса за подслушванията също среща подкрепа – 74% са „за“, а 22% са „против“. С традиционна симпатия реагират българите и на темата „Белене“ – 63% одобряват този анонс на правителството, а 26% - не. Високо се оценява и посещението на Борисов в Саудитска Арабия – 63% го адмирират, срещу 28% на обратното мнение. В такива въпроси проличава принципно и дори инерционно одобрение.Повдигането на темата с „царските имоти“ обаче среща осезаем обществен отпор. 73% са „против“, а 19% са „за“. В последните десетилетия е изградена ясна нагласа по този казус и по всичко личи, че тя е устойчива във времето.76% приемат мнението, че президентът Румен Радев e провел първата година от мандата си успешно, 15% са на обратното мнение, а 9% се затрудняват да отговорят. Тепърва обаче президентът навлиза в същинската фаза на мандата си и обществото ще оценява не само факта, че има промяна в институцията, а все повече и самите детайли от работата.", "date": "2017.12.13", "title": "Галъп: 73% от българите са против връщането на 'царските имоти'"}
{"url": "https://offnews.bg/temida/kabinetat-naliva-12-mln-leva-v-sadebnata-vlast-671134.html", "text": "Правителството налива 12.1 милиона лева в съдебната власт. Днес то взе решение за предоставянето на трансфера \"за покриване на неизпълнение на приходната му част\". Подробности няма, в прессъобщението на правителствената пресслужба се казва само, че парите ще обезпечат \"вече одобрени разходи по бюджета на съдебната власт\".Още 662 хил. лева ще бъдат дадени допълнително на правосъдното министерство за изплащане на обезщетения при уволнения и пенсиониране. Основна част от сумата ще бъде насочена към главните дирекции „Охрана“ и „Изпълнение на наказанията“. Парите се осигуряват чрез преструктуриране на разходите по централния бюджет, се казва в съобщение на пресслужбата на МС, без да се уточняват подробности.Освен тях от данъците ни ще се дадат 60 хил. лева за обезщетения заради бавно правосъдие в България. Парите се отпускат по сключени споразумения за нарушени права на разглеждане и решаване в разумен срок по приключили граждански, административни и наказателни производства. Мярката е регламентирана в Закона за съдебната власт за компенсиране на граждани и фирми, пострадали от бавно правосъдие. Те подават заявления в Инспектората към Висшия съдебен съвет, който се произнася в 6-месечен срок. Обезщетенията плаща Министерството на правосъдието на база сключени споразумения.", "date": "2017.12.13", "title": "Кабинетът налива 12 млн. лева в съдебната власт"}
{"url": "https://offnews.bg/evropa/ep-obsazhda-dnes-priemaneto-ni-v-shengen-671097.html", "text": "Приемането на България, Румъния и Хърватия в Шенген ще бъде тема на дебат в Европейския парламент днес на заседанието в Страсбург. Още в годишната си реч за състоянието на ЕС през септември, председателят на ЕК Жан-Клод Юнкер призова за бързото приемане на България и Румъния.Европарламентът пък гласува в началото на октомври България и Румъния да получат т. нар. „пасивен достъп“ до Шенгенската информационна система - техните служби да могат да четат информация, но не и да въвеждат, променят или трият данни, припомня БНР. По-късно обаче от Еврокомисията съобщиха, че решението дали двете страни да се присъединят към общотопространство за свободно движение е отложено за догодина. ", "date": "2017.12.13", "title": "ЕП обсъжда днес приемането ни в Шенген"}
{"url": "https://offnews.bg/ikonomika/vsichki-sdelki-s-tok-shte-minavat-prez-borsata-671111.html", "text": "Централите с обща инсталирана мощност над 5 MW задължително ще продават произведената от тях електрическа енергия чрез енергийната борса, реши парламентът. Промяната влиза в сила от 1 януари 2018 г., гласят приетите на второ четене промени в Закона за безопасното използване на ядрената енергия.Промятата е от голямо значение, тъй като спомага за по-прозрачната и честна търговия с ток. След влизането ѝ в сила търговците на електроенергия няма да могат да купуват евтин ток директно от АЕЦ “Козлодуй” или “Марица-изток 2”, а сделките ще са при равни условия за всички на борсата.За централите, които Комисията за енергийно и водно регулиране (КЕВР) включва в квотата за регулирания пазар, това ще важи за производството им извън квотата. Задължението за продажби на борсата ще се прилага и за ВЕИ централите, но след като те са достигнали ефективните си часове работа, определени им от КЕВР (за които те получават преференциални цени).Това ще важи и за производството на когенерациите, извън високоефективното, което задължително се изкупува по преференциални цени.Промяната беше приета без дебати с пълно единодушие от всичките 124 гласували депутати. ", "date": "2017.12.13", "title": "Всички сделки с ток ще минават през борсата"}
{"url": "https://offnews.bg/tenis/virtuozno-izpalnenie-na-grigor-dimitrov-e-udarat-na-2017-g-v-tenisa-671110.html", "text": "Виртуозно изпълнение на Григор Димитров бе определено за удар на годината в анкетата на Асоциацията на професионалните тенисисти.\"Златният горещ удар\" е от . Именно там завършилият 2017 г. под №3 в света 26-годишен хасковлия .Ударът на Григор Димитров взе 33% от вота, а на второ място е отиграване на Пабло Куевас срещу Александър Зверев (13%) в Мадрид, което обаче води по брой гледания в Инстаграм - повече от 250 000 за 4 дни.Третото място поделят две отигравания с по 12% от гласовете: Григор Димитров срещу Рафаел Надал в Пекин и удар на Хуан Мартин дел Потро в Индиън Уелс.А ето и удара на годината на ATP:", "date": "2017.12.13", "title": "Виртуозно изпълнение на Григор Димитров е ударът на 2017 г. в тениса (видео)"}
{"url": "https://offnews.bg/obshtestvo/prokopiev-borisov-ne-iska-nezavisimi-medii-i-ne-vinagi-kazva-istinata-671098.html", "text": "На премиера Бойко Борисов не му харесва да има независими медии, заяви в предаването „Тази сутрин“ по bTV бизнесменът и медиен издател Иво Прокопиев.Той посочи, че премиерът е работодател на председателя на Комисията за отнемане на незаконно придобито имущество (КОНПИ), която наложи запор на негови имоти.Прокопиев призна, че се е срещнал с Борисов, когато е разбрал за предстоящата проверка, за да го уведоми, че това, което предстои да се случи, е незаконно и несправедливо. Премиерът отговорил, че и на него не му харесва.Издателят на \"Капитал\" и \"Дневник\" обаче се усъмни в искреността на министър-председателя.", "date": "2017.12.13", "title": "Прокопиев: Борисов не иска независими медии и не винаги казва истината"}
{"url": "https://offnews.bg/obshtestvo/chakat-turskia-vitcepremier-chavushoglu-za-mitinga-na-tiurkian-cheshma-671100.html", "text": "Турският вицепремиер Хакан Чавушоглу се очаква да бъде в Кърджали на 26 декември, за да участва в церемониите за 33-годишнината от т. нар. Възродителен процес, съобщи HABERBG.NETПосещението на Чавушоглу ще бъде частно, но съгласувано с Министерството на външните работи, според източници на медията от турското външно ведомство. Чавушоглу е поканен от български изселнически организации. ДПС кани депутати и кметове от Републиканската народна партия в Турция. Все още обаче не е ясно кои точно ще присъстват на възпоменателния митинг в с. Могиляне, който се организира от община Кирково. Всяка година на 26 декември на Тюркян чешма в Могиляне се провежда традиционния възпоменателен митинг в памет на жертвите на т.нар. Възродителен процес. ", "date": "2017.12.13", "title": "Чакат турския вицепремиер Чавушоглу за митинга на Тюркян чешма"}
{"url": "https://offnews.bg/obshtestvo/prof-baltov-protestite-v-pirogov-spirat-shte-izplatim-bonusi-na-2-671099.html", "text": "Протестите в „Пирогов” приключиха вчера. Основната причина за намаляване на напрежението беше, че бонусите на персонала ще бъдат изплатени преди Коледа, обяви в сутрешния блок на bTV директорът на „Пирогов” проф. Асен Балтов.Според него протестите са неистински и протестиращите са се възползвали от отсъствието му, защото всички са знаели за планирания му отпуск. По това време той бил в Южноафриканска република на световен конгрес по травматология и ортопедия.Протестиращите го потърсили на втория ден от завръщането му, след като са се събрали 15 души пред „Пирогов”, а медиите са били повече от протестиращите, добави той. Разговаряли 10 минути, в които директорът не успял да разбере причините за протеста. След разговора написал съобщение до всички клиники, че допълнителното материално стимулиране, което вече е осчетоводено, ще бъде дадено до 22 декември. И това е било разковничето на целия протест, заяви той.", "date": "2017.12.13", "title": "Проф. Балтов: Протестите в 'Пирогов' спират, ще изплатим бонуси на 22 декември"}
{"url": "https://offnews.bg/obshtestvo/studenti-okupiraha-obshtina-blagoevgrad-zaradi-momiche-zaginalo-na-pe-671102.html", "text": "Десетки студенти окупираха сградата на общината в Благоевград. Преди това те блокираха и пешеходната пътека в града, където вчера беше убито 19-годишно момиче, съобщи бТВ.Протестиращите не пускат хора да влизат или излизат от сградата на областния център. Наложи се кметът Атанас Камбитов да слезе при тях, за да разговарят.Според него на мястото на трагедията нямало как да се изгради кръгово кръстовище, но можело да се сложи светофарна уредба, която да не е постоянна, но да е с натискане на бутон за преминаване от пешеходец.Той допълни, че при това положение ще има друг проблем, но, ако това е решение, ще го направят. Камбитов каза още, че ще сложат и шумяща маркировка, но всички мерки щели да са неефективни, ако не се спазват правилата на движение.Студентите настояват да се вземат спешни мерки за обезопасяване на района около студентските общежития. Искат срещу всяко общежитие да има пешеходна пътека, защото там живеят 800 студенти. В района се паркира неправилно, кара се с висока скорост, а студентите трябва да вървят по пътното платно.19-годишното момиче загина, след като беше ударено от камион на пешеходна пътека. Инцидентът стана минути преди 9 ч. на кръстовището на улиците „Славянска” и „Дойран” в Благоевград. ", "date": "2017.12.13", "title": "Студенти окупираха община Благоевград заради момиче, загинало на пешеходна пътека"}
{"url": "https://offnews.bg/sviat/diktatorat-kim-severna-koreia-shte-stane-iadrena-sila-nomer-1-v-sveta-671096.html", "text": "Севернокорейският диктатор Ким Чен-ун е решен да направи страната си \"най-голямата ядрена сила\" в света, съобщи официалната информационна агенция КЦТА.Ким е заявил вчера пред хора, работещи по програмата за балистични ракети, че Северна Корея \"ще върви победоносно напред и ще стане най-голямата ядрена и военна сила на света\".На 28 ноември Пхенян изстреля междуконтинентална балистична ракета, способна според експерти да достигне САЩ.По-рано вчера американският държавен секретар Рекс Тилърсън заяви пред базирания във Вашингтон мозъчен тръст \"Атлантически съвет\", че САЩ са готови да преговарят със Северна Корея без предварителни условия.Досега САЩ изключваха възможността да преговарят със севернокорейците, ако Пхенян не се откаже от ядрените си оръжия.", "date": "2017.12.13", "title": "Диктаторът Ким: Северна Корея ще стане ядрена сила номер 1 в света"}
{"url": "https://offnews.bg/dom/16-idei-za-alternativna-koledna-ukrasa-galeria-671058.html", "text": "През последните две десетилетия коледната украса се превърна в изкуство. Домовете се превръщат в подобия на работилницата на Дядо Коледа, шейни, библейски сцени.Но както винаги, за всяко правило си има изключение.Тези снимки показват как са решили въпроса с украсата 16 души, които изглежда не са успели да се заразят с празнично настроение. Но са вложили творчество и въображение за алтернативна коледна украса.Коледни скелети, пресъздаване на раждането на Исус Христос с кенове от безалкохолни напитки, „елегантно“ мятане на всички коледни лампички на едно място и използването на мръсното пране или кутията от старата изкуствена елха за коледно дръвче са част от оригиналната коледна декорация.", "date": "2017.12.13", "title": "16 идеи за алтернативна коледна украса (галерия)"}
{"url": "https://offnews.bg/medii/rojters-za-aktciata-sreshtu-prokopiev-balgaria-e-naj-bednata-naj-kor-671103.html", "text": "Новината за запора на имуществото и банковите сметки на бизнесмена и собственик на медии Иво Прокопиев стигна до агенция Ройтерс, която го цитира с думите, че . Медията подчертава, че .На фона на тази информация агенцията припомня, че България е най-бедната страна в ЕС и според  Transparency International е и най-корумпираната, че е създала Комисията, за да конфискува незаконно придобити активи на корумпирани бизнесмени и държавници и босове на организираната престъпност.46-годишният Прокопиев отрича да е извършвал каквито и да било злоупотреби. Той казва, че комисията е използвана за сплашване на журналисти във влиятелния финансов вестник \"Капитал\" и новинарския уебсайт \"Дневник\", на които е мажоритарен собственик, пише още Ройтерс и припомня, че български съд е постановил през 2004 г., че няма нередности в приватизацията на \"Каолин\", в която сега се е прицелила КОНПИ.\"Свидетели сме как държавна институция с много широки правомощия е използвана като бухалка и инструмент за репресия\", казва Прокопиев на пресконференция. \"Нямаме никакви съмнения за крайната цел на това... да подчини редакционната позиция на две от малкото независими медии в България\".В същото време председателят на комисията Пламен Георгиев заяви, че съдът е замразил акции и дялове на Прокопиев в повече от 40 компании по искане на Комисията, но че това нямало да попречи на работата на новинарските му организации.Пет десни партии, които не са представени в парламента, протестираха срещу действията на Комисията, пише още Ройтерс. Някои .\"Това действие наистина изглежда насочено срещу хора, които представляват свободните медии в България\", казва Даниел Смилов, анализатор в Центъра за либерални стратегии, цитиран от Ройтерс.България е 109-а сред 180 държави в Световния индекс на свободата на пресата, припомня Ройтерс и подчертава, че това е най-ниската позиция на страна от Европейския съюз. В същото време, когато влезе в ЕС през 2007-а, страната беше 51-а в индекса.", "date": "2017.12.13", "title": "Ройтерс за акцията срещу Прокопиев: България е най-бедната, най-корумпираната и последната по свобода на медиите"}
{"url": "https://offnews.bg/sviat/ankara-prizova-sveta-da-priznae-iztochen-jerusalim-za-stolitca-na-pale-671101.html", "text": "Турският министър на външните работи Мевлют Чавушоглу призова света да признае Източен Ерусалим за палестинска столица, предаде Ройтерс. Призивът бе отправен при откриването на извънредна среща на върха на Организацията за ислямско сътрудничество (ОИС).\"Първо, палестинската държава трябва да бъде призната от всички останали страни. Ние всички заедно трябва да се борим затова\", каза Чавушоглу пред външните министри, които се събраха преди същинската среща на ОИС.Турция, като ротационен председател на ОИС, свика извънредната среща в Истанбул днес по инициатива на президента Реджеп Тайип Ердоган след решението на САЩ да признаят Ерусалим за столица на Израел.Целта на срещата на ОИС - организация, в която участват над 50 мюсюлмански страни - е да се изработи съвместен отговор на решението, обявено от Доналд Тръмп на 6 декември.", "date": "2017.12.13", "title": "Анкара призова света да признае Източен Йерусалим за столица на Палестина"}
{"url": "https://offnews.bg/ikonomika/zashto-efektivnostta-na-balgarskia-biudzhet-e-otchajvashto-niska-671114.html", "text": "Защо ефективността на бюджета е отчайващо ниска? Отговор на този въпрос дава финансистът Любомир Дацов в коментар във Фейсбук.\"Преди около 10 дни Евростат публикува данните за публичните финанси за 2016 година и понеже напоследък много ме занимава въпросът защо ефективността на бюджета е отчайващо ниска, си позволих да погледна нещо, което е нарицателно в България - данните за капиталовите разходи.Спад на капиталовите разходи 2016/2015 г.: България - 61%, Унгария - 53%, Словакия - 49%, Малта - 40%, Чехия, Португалия, Румъния - средно около 35%. Проблемът не е, че разходът от 2.6% от БВП е дъно от 1998 г. насам, а че сме 2017 г. и продължава да няма система за капиталово бюджетиране и че сме 10 години назад спрямо 2008 г.\", пише Дацов.Като сиамски близнаци сме с унгарците от 2010 г., коментира той и посочва, че графиките за Полша и Чехия илюстрират защо кризата след 2008 г. ги засегна толкова малко. \"Чехите и поляците, макар и да не са идеалният пример, са доста добра илюстрация за управление на еврофондовете и капиталовите разходи. А ние управляваме парите си лошо - като шофьор, който тръгне-спре, тръгне-спре. Това, че не е катастрофирал, е само въпрос на шанс.\"Дацов насочва поста си към началници в Министерството на финансите, \"които си заравят главата в пясъка и отказват да се развиват\".Дацов нееднократно е посочвал, че липсата на регламентация на системата на капиталовото бюджетиране в Закона за публичните финанси е основен проблем.\"За съжаление тези системи бяха разбити и по-скоро не функционират интегрирано, а на принципа \"всяка коза за свой крак\". МФ по-скоро упражнява чисто статистическа функция, от следната гледна точка: това можем да си го позволим, това не можем. Но малко по-стратегическо планиране, структуриране на база по източници, процес на селекция на проектите от гледна точка на ефективност, икономическа възвращаемост – тези неща са далеч от него или изобщо не съществуват като система\", коментира той в интервю за OFFNews в края на октомври.", "date": "2017.12.13", "title": "Защо ефективността на българския бюджет е отчайващо ниска"}
{"url": "https://offnews.bg/ikonomika/iambolskiat-tcepelin-rekordior-izliza-na-poshtenska-marka-671105.html", "text": "Главният изпълнителен директор на „Български пощи“ ЕАД Деян Дънешки ще валидира издание на тема: „100 години от полета на Ямболския цепелин (L59) – най-дългият полет без прекъсване във военната история” . Блокът е с една пощенска марка с номинална стойност 0,65 лв. и се издава в тираж 3600 бр. Художник на проекта е Емилиян Станкев.Темата за дирижаблите е изключително интересна за филателистите и е отразявана няколко пъти в българското маркоиздаване.Сюжетно обаче, това е първата марка, посветена на конкретен цепелин. Уникалното съоръжение е носело номер L-59 и се е числяло в щата на немската армия. През Първата световна война L-59 е бил дислоциран в хангар край ямболското село Кабиле.През 1917 г. цепелинът поставя световен рекорд, изминавайки разстоянието от Ямбол до Хартум в Судан и обратно за 95 часа и 5 мин.Второто издание е посветено на 400-годишнината от рождението на големия испански художник Бартоломе Мурильо и представлява пощенска марка с номинал 1 лев, отпечатана в тираж 11 000 броя. и специален пощенски печат. Художник на изданието е Капка Кънева.", "date": "2017.12.13", "title": "Ямболският цепелин рекордьор излиза на пощенска марка"}
{"url": "https://offnews.bg/obshtestvo/v-karierata-kraj-burgas-garmeli-za-bezopasnost-671131.html", "text": "В кариерата в бургаския квартал „Банево“ , а взривовете са за обезопасяване. Това бе обяснението на нейния стопанин, управителят на общинското предприятие „Благоустройствени строежи“ Иван Апостолов. Днес десетина души излязоха на протест срещу дейността на кариерата, а служители на Апостолов – на контрапротест, като си носеха и плакат с надпис „Искаме работа“.Апостолов не отрича, че няма сключен концесионен договор за добив на подземни богатства, но взривните дейности, които и днес се провеждат в кариерата, не били с такава цел.\"\", казва Апостолов.Управителят на предприятието отказа да поясни защо Министерството на здравеопазването на два пъти отказват да съгласуват процедурата по концесия. Апостолов коментира единствено, че било заради писма от хора, които май не живеели в квартала и ни прати да им проверим личните карти. Самите жители, които излязоха на протест, не повярваха на обяснението, че взривните дейности се извършват с цел да се обезопасява. Те попитаха и как да спазват препоръките по време на тези дейности да не се приближават на разстояние от 1 км. около кариерата, след като домовете им са на 200 – 250 метра. За дейността на кариерата е сигнализирана и прокуратурата.", "date": "2017.12.13", "title": "В кариерата край Бургас гърмели за безопасност"}
{"url": "https://offnews.bg/sviat/merkel-i-shultc-dnes-praviat-parvata-krachka-kam-shiroka-koalitcia-671093.html", "text": "Германският канцлер Ангела Меркел и лидерът на социалдемократите Мартин Шулц ще се срещнат днес в опит да положат основите за започване на коалиционни преговори, съобщи ДПА.При все че завършиха на първо и на второ място на парламентарните избори на 24 септември, консервативната партия на Меркел Християндемократически съюз (ХДС) и Германската социалдемократическа партия (ГСДП) на Шулц, получиха рекордно слаби резултати.Шулц се закани да остане в опозиция, но провалът на преговорите между ХДС и две по-малки партии за съставяне на коалиционно правителство го накара да размисли.В днешната среща ще участват още лидерът на Християнсоциалния съюз Хорст Зеехофер и водачите на парламентарните групи на ХДС и ГСДП.В петък се очаква ръководството на ГСДП да каже дали ще започне официални преговори през януари.", "date": "2017.12.13", "title": "Меркел и Шулц днес правят първата крачка към широка коалиция"}
{"url": "https://offnews.bg/obshtestvo/niama-da-ima-voda-na-6-mesta-v-stolitcata-671090.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Изграждане на сградно водопроводно отклонение на ул. „Клокотница“ в ж.к. „Банишора“ налага спиране на водоподаването от 9:00 до 19:00 часа на ул. „Клокотница“ от ул. „Опълченска“ до ул. „Софроний Врачански“.Подмяна на сградно водопроводно отклонение на ул. „Хан Омуртаг“, ж.к. „Яворов“, налага спиране на водоподаването от 9:00 до 17:00 часа в района на ул. „Хан Омуртаг“ от ул. „Крали Марко“ до ул. „Страхил Войвода“ , ул. „Крали Марко“ от ул. „Хан Омуртаг“ до ул. „Петър Делян“, ул. „Страхил Войвода“ от ул. „Хан Омуртаг“ до ул. „Петър Делян“, ул. „Чавдар Войвода“ от ул. „Хан Омуртаг“ до ул. „Петър Делян“.Във връзка с подмяна на водопровод по ул. „Даниил Етрополски“ , кв. „Кръстова вада“, се налага спиране на водоподаването от 9:00 до 21:00 часа на ул. „Даниил Етрополски“, ул. „Никола Крушкин - Чолака\" от ул. „Даниил Етрополски“ до ул. „Никола Крушкин - Чолака\" №18А, ул. „Мичман Тодор Саев“. След възстановяване на водоснабдяването е възможно временно повишаване мътността на водата.Реконструкция на уличен водопровод на ул. „Ришки проход“, ж.к. „Красна поляна“ 2, налага спиране на водоподаването от 10:00 до 22:00 часа на ул. „Иван Гарванов“ между ул. „Добротич“ и ул. „Ришки проход“. Заради подмяна на спирателен кран в кв. „Бояна“ се налага спиране на водоподаването от 10:00 до 22:00 часа на ул. „Белите брези“ от ул. „Поп Евстати Витошки“ до пл. „Сборище“, ул. „Поп Евстати Витошки“ от ул. „Каменно здание“ до ул. „Севастократор Калоян“, ул. \"Ралевица“ от ул. „Каменно здание“ до ул. „Елите“. Без вода във връзка с подмяна на водомерен възел на ул. „Проф. Христо Вакарелски“, кв. „Витоша“, ще бъдат от 10:00 до 18:00 часа на \"Проф. Христо Вакарелски\" №11", "date": "2017.12.13", "title": "Няма да има вода на 6 места в столицата"}
{"url": "https://offnews.bg/obshtestvo/zatvariat-chast-ot-dojran-za-polovin-godina-zaradi-tunela-na-metroto-671117.html", "text": "Части от столичните улици \"Дойран\" и \"Кюстендил\" в район \"Красно село\" ще бъдат затворени за половин година, заради строежа на третия лъч на метрото. От следващата седмица до 18 юни се забранява влизането на пътни превозни средства по дясната лента от източната страна на пътното платно на ул.“Дойран“ в участъка от ул.“Нишава“ до ул.“Кюстендил“, съобщи Столична община.Затворена за движение ще е и дясната лента от южната страна на пътното платно на ул.“Кюстендил“ в участъка от ул.“Дойран“ до тролейбусната спирка, която ще се измести с 30 м напред. Цялата дължина на третата линия на метрото е 16 км, на които са разположени 19 станции. Първите 12 от тях се очаква да бъдат готови през 2019 г.  ", "date": "2017.12.13", "title": "Затварят част от Дойран за половин година заради тунела на метрото"}
{"url": "https://offnews.bg/obshtestvo/slantce-i-dnes-oblatci-idvat-ot-zapad-671092.html", "text": "Слънчево ще е времето днес, след обяд обаче от запад облаците се увеличават. Ще духа слаб слаб до умерен вятър.  Максималните температури ще са между 11 и 16 градуса, според прогнозата на НИМХ.Край морето също ще грее слънце, термометрите ще се качат са до 14 градуса. Във водата ще се вдигат вълни до два бала. По-силен ще е вятърът в планините. Максималната температура на височина 1200 метра ще е около 9, а на 2000 метра – около 4 градуса. ", "date": "2017.12.13", "title": "Слънце и днес, облаци идват от запад"}
{"url": "https://offnews.bg/temida/zapochva-deloto-za-ktb-v-spetcsada-671094.html", "text": "Първото заседание по делото за КТБ е насрочено за днес в Специализирания наказателен съд. Банкерът Цветан Василев и още 17 негови колеги и финансисти са обвинени за източването на близо 2,5 млрд. лева. Процесът срещу Василев ще се води задочно, Сърбия отказва екстрадицията му досега. Обемът на събраните доказателства по делото е 1000 тома. Разпитани са повече от 400 свидетели. Обвинителният акт беше внесен през юли с обем от над 10 хиляди страници. Това е много важно дело, защото обществото иска отговори какво се случи с КТБ – един от най-мащабните политико-финансови проекти и провали за последните години“, коментира Александър Кашъмов от Програма „Достъп до информация“ по бТВ. И политиците, и прокуратурата несъмнено смятат, че случилото се с КТБ е криминално деяние, т.е. не говорим за това, че фалира една банка, защото банки фалират, а за случай, в който има несъмнени данни за криминални деяния, имаме намесени и висши фигури във властта. Защото това не може да се случи, без да се допусне от страна на контролиращите длъжностни лица и органи. Но нека поне някой да понесе отговорност“, каза Кашъмов.", "date": "2017.12.13", "title": "Започва делото за КТБ в спецсъда"}
{"url": "https://offnews.bg/kultura/printcovete-dzhedai-uiliam-i-hari-minaha-po-chervenia-kilim-na-mezhduz-671091.html", "text": "Принцовете Уилям и Хари преминаха вчера по червения килим на европейската премиера в Лондон на филма \"Междузвездни войни: Последните джедаи\", в който и двамата братя играят малки роли, съобщи Ройтерс.Освен тях по червения килим, преди прожекцията в \"Ройъл Албърт хол\" в Лондон, преминаха звездите Марк Хамил, Джон Бойега, Дейзи Ридли и Адам Драйвър.Принцовете се появяват в осмия филм от сагата в ролята на щурмоваци - елитните имперски войски в бели брони. Но заради шлемовете си, те не могат да бъдат разпознати на екрана.Един виден представител на актьорския състав обаче липсваше вчера - Кари Фишър, която почина миналата година, след като колабира по време на полет от Лондон за Лос Анджелис. Тя завърши всичките си сцени в ролята на принцеса Лея преди смъртта си.", "date": "2017.12.13", "title": "Принцовете джедаи Уилям и Хари минаха по червения килим на Междузвездни войни"}
