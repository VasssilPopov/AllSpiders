{"url": "https://m.offnews.bg/news/Obshtestvo_4/Restartirat-magistrala-Hemus-sledvashtata-sedmitca_659387.html", "text": "До началото на следващата година ще бъдат задействани необходимите процедури, за да започнат строителните дейности за доизграждането на автомагистрала „Хемус“.Това каза зам.-председателят на ГЕРБ Цветан Цветанов по време на Националната дискусия „Магистрала „Хемус” – възраждането на българския Север“, която се провежда във Велико Търново.Според Цветанов освен АМ “Хемус”, е важна и отсечката Русе – Бяла – Велико Търново - Свиленград. 75 километра от „Хемус“ ще бъдат изградени в настоящия мандат на правителството, каза от своя страна министърът на регионалното развитие и благоустройството Николай Нанков. Регионалният министър съобщи, че през следващата седмица ще бъде подписан договорът с избрания строител на 9,3-километровия участък на АМ „Хемус\" от Ябланица до Боаза. Обектът ще се изпълнява на инженеринг, което означава, че изпълнителят първо ще направи проектиране на трасето, а строителството ще започне през 2018 година.От думите на Николай Нанков стана ясно, че приключва работата на оценителната комисия, която трябва да избере изпълнител за участък с дължина от 16,2 км от магистралата между Шумен и Търговище. Ако процедурата не бъде обжалвана, в началото на юли ще има избран строител другата и работата по проекта, който ще се изпълнява на инженеринг, ще стартира още през тази година.Междувременно се прави и техническо проектиране за 50-километровия участък между Боаза и разклона с второкласния път за Плевен и Ловеч, съобщи още министърът. Проектите трябва да са готови до края на годината и през следващата да се избере изпълнител на строителството.Има готови идейни проекти за оставащата част от съоръжението с дължина 175 км от разклона при второкласния път до п.в. Буховци. Около 1,5 млрд. лв. е индикативната стойност на проекта, който е разделен два големи етапа с по три подетапа.Предстои да бъде направена оценка на въздействието върху околната среда, за се изберат варианти на трасе. В зависимост от проектната готовност ще има възможност за поетапно възлагане на работа в рамките на настоящия мандат, съобщи министър Нанков и посочи, че автомагистрала „Хемус\" се очаква да бъде завършена в цялост до седем години.Министърът обърна внимание, че предпоставка за развитието на Северна България ще бъдат също изграждането на магистрала Русе – Бяла – Велико Търново и скоростния път Видин – Ботевград. Той съобщи, че има проектна готовност за изграждане на съоръжението с дължина 118 км от Русе до Велико Търново, разделено на три участъка, приоритетен от които е обходът на град Бяла. Индикативната стойност на целия проект е между 550 и 615 млн. лв., като оптималният вариант ще бъде избран след като Министерството на околната среда и водите се произнесе по оценката за въздействие върху околната среда и оценката за съответствие и на база технологични и икономически разчети. За проекта има готов парцеларен план. През третото тримесечие на годината ще имаме яснота за най-подходящия вариант, след което ще започнем с отчуждения на имоти и ще стартираме процедура за избор на изпълнител на инженеринг, обяви Николай Нанков.Днес е взето решение за пълното ограничаване на движението на тежкотоварни автомобили по магистралите в България за през почивните дни, съобщи още Николай Нанков.Министърът уточни, че с Пътна полиция се съгласува за кои часове ще важи облекчението за леките автомобили.Ограничението за ТИР-овете ще се въведе от следващата седмица и ще важи до 15 септември.", "date": "2017.06.29", "title": " Рестартират магистрала Хемус следващата седмица"}
{"url": "https://m.offnews.bg/news/Bojni_18771/Rusev-se-zavarna-v-kecha-s-nova-viziia_659385.html", "text": "Българският кечист Александър Русев направи завръщане на ринга, след като дълго време бе извън него заради контузия. През март Русев претърпя операция на рамото. Неговото завръщане за нещастие не премина особено благополучно. Той се включи в троен мач за американската титла срещу Кевин Оуенс и Сами Зейн. В крайна сметка Оуенс триумфира с колана.Българският ни представител в развлекателния спорт се появи и с нова визия - късо подстригана коса. Съпругата на Русев - Лана също участва в шоуто, но загуби мача за титлата при жените срещу шампионката Наоми.Както OFFNews.bg съобщи в началото на април, пловдивчанинът замени предаването на Световната федерация - Първична сила с това на Разбиване.По този начин Русев има шансове за по-големи изяви. Точно поради тази причина пловдивчанинът и още няколко други звезди в кеча не успяха да вземат участие в последното издание на най-голямото събитие в развлекателния спорт -\"Кечмания\". Припомняме че, Лана и Русев, чието истинско име е Мирослав Бърняшев, вдигнаха сватба миналата година. Те направиха и православен ритуал в Бачковския манастир. После грамадата заведе американката на Черно море.", "date": "2017.06.29", "title": " Русев се завърна в кеча с нова визия"}
{"url": "https://m.offnews.bg/news/Obshtestvo_4/Burgazlii-initciirat-referendum-za-zavoda-Kronoshpan_659388.html", "text": "Инициативен комитет, свързан с дейността на завод за дървесни плоскости „Кроношпан”, бе създаден в Бургас. В него влизат седем души – бизнесмени, лекари, юристи и журналисти. Целта ни не е да затворим завода, а да попитаме бургазлии какво да се случи с него – дали да работи в границите на града, при какви условия, уточнява Стоян Грозев, председател на комитета. „, казва Грозев.Въпреки че мнозина бургазлии, особено живеещите в комплекс „Славейков“, в който се намира и завода, го посочват като един от основните замърсители на въздуха, официалните данни далеч не са такива. С изключение на единични случаи, едва през месец март, мобилната станция за контрол на качеството на атмосферния въздух, която притежава Община Бургас, констатира превишения на нормите. В 18 от дните, фините прахови частици бяха над разрешеното в законодателството. От завода обясниха тогава замърсяването със запрашаване, предизвикано от открития склад за дървесина. Освен, че им бяха наложени санкции, от МОСВ настояха да бъдат предприети редица мерки, свързани с недопускането на подобни инциденти – оросяване, покриване на площадката, изграждане на зелен пояс и други.От „Кроношопан“ започнаха изпълняването на тези указания, включително декларираха, че вече са 90 иглолистни и широколистни дървета, както и над 700 бързорастящи храсти. От Инициативния комитет започват събирането на предложения относно въпроса за референдума. След набирането на достатъчно идеи и провеждане на дискусии с гражданите, ще започне и същинската работа по организирането му.", "date": "2017.06.29", "title": " Бургазлии инициират референдум за завода „Кроношпан“"}
{"url": "https://m.offnews.bg/news/112_6/Anglichanin-presledval-i-opipval-detca-v-Slanchev-briag_659393.html", "text": "50-­годишен английски турист е задържан в „Слънчев бряг” за блудство с деца. Мъжът оглеждал дечица покрай басейните на хотели в курорта и, след като те тръгвали към стаите си, влизал с тях в асансьора.Там ги опипвал и целувал, съобщава \"24 часа\".Туристът с инициали Филип Р. е задържан след сигнал за блудство с 12-годишно момиче от Швеция. Той е заподозрян за още едно престъпление от същия тип - с 10­-годишно дете от Дания, извършено преди около седмица.Полицията е иззела видеозаписи от охранителни камери в един от хотелите и са разпитани десетки служители.За случаите е уведомена Районната прокуратура в Несебър.", "date": "2017.06.29", "title": " Англичанин преследвал и опипвал деца в Слънчев бряг"}
{"url": "https://m.offnews.bg/news/Politika_8/BSP-200-mln-evro-zaem-shte-otidat-za-razselvane-na-bezhantci_659368.html", "text": "БСП в парламента реагира остро срещу решението на парламента, който днес одобри 200 млн. евро държавен заем от Банката за развитие на Съвета на Европа. Депутатът Румен Гечев обясни, че голяма част от парите ще отидат за разселване на мигранти, които други западноевропейски страни връщат.„Съветът на Европа ни дава тези пари при ясно разписано в приложение, че след разходването на средства за образование и за наука, на второ място са разходите за финансиране на разселване на мигранти в България“, обясни той.По думите му правителството криело истинските мотиви за вземане на заема.В мотивите за заема пишело, че той е сключен при \"много благоприятни финансови условия\". „Това е подигравка с българския парламент, какви са числата, каква е лихвата по заема?“, попита риторично Румен Гечев.„Искат да подпишем празен чек за 400 млн. български лева“, категоричен беше той. „Притесняваме се, че българският народ ще бъде обвързан с този кредит, ще ме ще да приема мигранти, които отказват Полша, Унгария, Чехия и Словакия“, посочи народният представител от БСП. „Това не ви ли навежда на мисълта, че тези мигранти някъде трябва да бъдат настанени. С тази кредитна линия правителството поема финансовия ангажимент такава страна да бъде България“, каза още той.", "date": "2017.06.29", "title": " БСП: 200 млн. евро заем ще отидат за разселване на бежанци"}
{"url": "https://m.offnews.bg/news/112_6/Arestuvaha-lihvar-pribiral-zaemi-s-boj_659347.html", "text": "бързи кредитиБургаската полиция задържа 26-годишен криминално проявен мъж, който проявил агресия спрямо длъжници.От полицията в областния град съобщиха, че той е арестуван след като в сряда успял да се саморазправи с двама длъжници, като набил и 17-годишен младеж.Биячът, който е родом от Козлодуй, около обяд в центъра на Бургас отправил закани и заплахи към 38-годишен мъж, който взел на заем от фирма за  сумата от 300 лв., но не погасил изцяло задълженията си. Малко по-късно около отишъл в дома на мъж в с. Вълчин, когото набил. От нападението пострадал и 17-годишният син на бития. Преди да ги нападне, биячът се представил за служител на фирма за бързи кредити, като приканил пострадалия да погаси задължението си.Бащата и синът са с рани по телата, за което им е направено освидетелстване.Намерени са очевидци на нападенията, които ще бъдат разпитани. Извършено е разпознаване.Биячът е задържан за срок от 24 часа с полицейска заповед, като срещу него са образувани две досъдебни производства по описа на Първо Районно управление – Бургас и Районно управление – Сунгурларе.Работата по цялостно изясняване на престъпната дейност на мъжа продължава.", "date": "2017.06.29", "title": " Арестуваха лихвар, прибирал заеми с бой"}
{"url": "https://m.offnews.bg/news/Volejbol_18779/Zvezda-na-TcSKA-otiva-v-Levski_659344.html", "text": "Любимецът на червените волейболни фенове Смилен Мляков се присъедини към Левски София и хвърли в потрес привържениците на тима от \"Червено знаме\".36-годишният Мляков ще заеме мястото на наказания за употреба на марихуана Спас Байрев. Левски София е ръководен от бившия национал и съотборник на Мляков Владимир Николов, който изпълнява едновременно функциите на президент и старши треньор на тима.\"Щастлив съм, че в отбора идва професионалист като Смилен. Надявам се, да продължи с добрите си игри от миналия сезон и в Левски.Той вече е играл за тима и обстановката няма да му е чужда\", сподели Владо Николов.\"Владо ме потърси и ме трогна с думите, че иска да привлече най-добрия диагонал в България. Имах още няколко предложения, но реших, че това на Левски е най-доброто.Играл съм в Левски преди три години, надявам се феновете на ЦСКА да ме разберат.Аз съм професионален състезател и винаги съм симпатизирал и на двата отбора, които са истинските грандове на българския спорт\", сподели след трансфера Мляков.", "date": "2017.06.29", "title": " Звезда на ЦСКА отива в Левски"}
{"url": "https://m.offnews.bg/news/Obshtestvo_4/Mostat-do-poligon-Novo-selo-e-gotov-puskat-bojna-tehnika-po-nego_659348.html", "text": "Завърши реконструкцията на моста над река Мараш край полигона \"Ново село\". Съоръжението е при 228-ми километър на пътя Ямбол - Гранитово - Лесово. Проектът се финансира от Въоръжените сили на САЩ по Техническо споразумение между Агенция „Пътна инфраструктура“, Министерството на отбраната и Европейското командване на Въоръжените сили на САЩ. След реконструкцията мостът ще може да се използва за преминаване на военна техника. Мостът е с укрепен свод, нова асфалтова настилка, парапети, ограничителни системи, хоризонтална маркировка и др.Изпълнител на строителните дейности е Консорциум ПХА „Мараш“, в който участват: „Пътстрой Бургас“ ЕООД, „Хидрострой“ АД и „АБ ИНВЕСТ НН“ ЕООД, а стойността на договора е 594 778,80 лв. с ДДС.", "date": "2017.06.29", "title": " Мостът до полигон \"Ново село\" е готов, пускат бойна техника по него"}
{"url": "https://m.offnews.bg/news/Futbol_18793/Pobediteliat-v-targa-za-emblemata-na-TcSKA-vnese-vazrazhenie-sreshtu-r_659349.html", "text": "Фирмата \"Ред Енимълс\" ЕООД е подала официално възражение срещу разпределението на парите за емблемата на ЦСКА, информира Спортал.Както е известно, в края на месец май \"Ред Енимълс\", представлявана от фена Иван Велчев - Кюстендилеца, спечели наддаването за активите на армейския клуб с умопомрачителна оферта от 8 милиона лева.Възражението е внесено вчера, показва справка в сайта на Министерство на правосъдието.Освен победителя в търга, възражение е подало и лицето Тодор Иванов.Припомняме, че Софийски градски съд свика заседание на 13 юли, когато ще се разглеждат възраженията за фалиралия най-титулуван футболен клуб в България.", "date": "2017.06.29", "title": " Победителят в търга за емблемата на ЦСКА внесе възражение срещу разпределението на парите"}
{"url": "https://m.offnews.bg/news/Futbol_18793/Levski-Botev-i-Dunav-shturmuvat-Evropa-prez-Gerena-Tirana-i-Pavlod_659343.html", "text": "Tази вечер сезон 2017/2018 официално започва за трите български представители в Лига Европа - Левски, Ботев Пловдив и Дунав, които ще атакуват втория по сила клубен турнир.Те ще изиграят своите мачове от първия квалификационен кръг на надпреварата, с надеждата, че това ще бъде стартът на продължителен европоход, а не на поредно безславно представяне, което дълги години да остане като белег в историята на тимовете.Левски ще стартира участието си в Лига Европа срещу черногорския Сутиеска. Срещата е от 20:00 часа, а домакин на сблъсъка е стадион \"Георги Аспарухов\".Tреньорът на \"сините\" Николай Митов ще атакува Европа със състав, който е доста различен от този през изминалия сезон. Напуснаха основни фигури като Божидар Краев, Мехди Бурабия и Веселин Минев, а доста от новите попълнения се очаква да са титуляри довечера.Първи от българските отбори на терена ще излезе Дунав, който прави своето завръщане в Европа след дебюта си през 1975 година срещу Рома. Тогава италианският гранд дори загуби с 0:1 в Русе.Сега съперник е Иртиш Павлодар, който поне предварително изглежда големият фаворит в сблъсъка. Казахстанците са водени от Димитър Димитров - Херо.Горещината в Павлодар може да окаже влияние на русенци, които имаха и тежко пътуване до Павлодар. Мачът ще пропусне централният защитник Олексей Ларин.:След почти 3-годишна пауза Ботев (Пловдив) се завърна в евротурнирите. Днес от 18:00 часа „канарчетата“ гостуват на ФК Партизани в среща от първия квалификационен кръг на Лига Европа.До този момент \"жълто-черните\" имат 48 мача в Европа, някои от които паметни. Епични остават победите над Барселона с 1:0 през сезон 1981/82 за КНК и Байерн (Мюнхен) с 2:0 през сезон 1984/85.За отбелязване е и фактът, че Ботев е първият български отбор, който играе четвъртфинал на европейска сцена. Това се случва през сезон 1962/63, когато тимът стига до тази фаза в КНК, но отпада от Атлетико (Мадрид).", "date": "2017.06.29", "title": " Левски, Ботев и Дунав щурмуват Европа през \"Герена\", Тирана и Павлодар"}
{"url": "https://m.offnews.bg/news/Politika_8/Tcvetanov-Liliana-Pavlova-ne-e-unizena-ot-premiera-za-NDK_659321.html", "text": "В ГЕРБ няма битка на лобита по казуса с НДК. Това заяви председателят на парламентарната група на ГЕРБ Цветан Цветанов по бТВ. След като опозицията иска анкетна комисия по темата, ние сме съгласни и нямаме никакви притеснения, допълни той. Лиляна Павлова нито е наказана, нито унизена, подчерта Цветанов.По думите му Павлова е информирала премиера Бойко Борисов за всички свои констатации. Премиерът не се е предоверил, за всичко е информиран и няма задкулисни неща, които биха могли да бъдат коментирани. \"Знаете ли колко са военните мисии на \"Грипен\"? Зиро! Или както е по-разбираемо: нула\", коментира Цветанов решението за създаване на парламентарна комисия, която да разследва как е взето решението на служебното правителство за покупката на изтребителите. \"Самолетите Ф-16 са на въоръжение в държави-членки на НАТО, а където е имало сделки с \"Грипен\" е имало корупционен скандал. Освен това тези самолети са на въоръжение основно в държави, които не са в Алианса. Нашите съседни държави Турция, Румъния и Гърция са с Ф-16\", обясни Цветанов.", "date": "2017.06.29", "title": " Цветанов: Лиляна Павлова не е унизена от премиера за НДК"}
{"url": "https://m.offnews.bg/news/112_6/Tramvaj-20-vremenno-sprian-zarazi-samnitelen-bagazh_659325.html", "text": "Движението на трамвай 20 в столицата бе временно спряно тази сутрин заради забравен багаж, информират от пресцентъра на Столична община.Екипи на полицията проверяват спряната мотриса на кръстовището на паметника на Васил Левски. Мотрисите от 20 линия са отклонени до автостанция „Изток“.", "date": "2017.06.29", "title": " Трамвай 20 временно спрян зарази съмнителен багаж"}
{"url": "https://m.offnews.bg/news/Obshtestvo_4/GIT-Rabotodatelite-da-puskat-klimatitcite-poveche-pochivki-za-rabotn_659322.html", "text": "За първи път тази година НИМХ обяви оранжев код за опасно високи температури в някои области на страната. В тази връзка Главна инспекция по труда напомня, че при подаден червен или оранжев код за опасни метеорологични явления, при работа на открито работодателите трябва да преценят доколко високите температури застрашават живота и здравето на работещите и да предприемат мерки за минимизиране на рисковете, съобщиха от ГИТ. Мерките по наредба включват: създаване на подходяща организация на работния процес и/или работното време, вкл. осигуряване на почивки с подходяща честота и продължителност; създаване на подходяща организация на работните места;осигуряване на колективни средства за защита при работа на открито, особено по отношение на риска от слънчев/топлинен удар, преохлаждане и измръзване; осигуряване на подходящо работно облекло; осигуряване на места за почивка с подходящи условия за възстановяване на топлинния баланс на организма; осигуряване на достатъчно количество питейна вода, както и топли и студени напитки и други течности за възстановяване на водно-солевия и топлинния баланс на организма; осигуряване на наблюдение или средства за комуникация за работещите на открито на изолирани работни места; осигуряване на долекарска и първа медицинска помощ, както и подходящо транспортиране на работещите с внезапно влошено здравословно състояние за оказване на медицинска помощ, припомнят от ГИТ. В закрити помещения работодателите са длъжни да поддържат оптимална температура, съобразена с разпоредбите на Наредбата. Според тях при работа на закрито градусите през топлия период трябва да бъдат между 18 и 25, като стойностите варират според типа работа - лека, средна или тежка. Допустимата температура не може да бъде над 28 градуса, но има определени и изключения. Според тях при много високи температури навън, в помещенията може да е с от 3 до 5 градуса над допустимите стойности, но не повече от 33 градуса. Контрол върху микроклимата в предприятията се осъществява както по сигнали, така и в рамките на планирани проверки. Той е приоритет и при контролната дейност в строителството и в селското стопанство, където основно се работи на открито. В резултат и на засиления контрол в двата сектора през последните години като цяло работодателите в тях съобразяват дейността с високите температури. Най-често като превенция те се възползват от възможността да въведат подходяща организация на работния процес, така че да се почива по-често и да не се полага труд в най-горещите часове от деня. Осигуряват се и достатъчно разхладителни напитки, особено в строителството. Все още обаче има проблеми с осигуряването на климатизирани помещения за почивка, когато става въпрос за работа на открито. ", "date": "2017.06.29", "title": " ГИТ: Работодателите да пускат климатиците, повече почивки за работниците"}
{"url": "https://m.offnews.bg/news/Obshtestvo_4/Bozhidar-Dimitrov-shte-spasiava-krepostta-Belogradetc-ot-imaniarite_659345.html", "text": "Националният исторически музей (НИМ) започва спасителни археологически разкопки в крепостта Белоградец, разположена на хълмисто плато над село Гугутка, Ивайловградска община.Аварийните действия на НИМ се налагат заради зачестилите сигнали за иманярска дейност в крепостта. Причината за този внезапно бликнал иманярски интерес, според директора на НИМ проф. Божидар Димитров, е наистина хубав документален филм на една българска телевизия. Нещата, които научиха от този филм не само милионите зрители, но и иманярите, са, че крепостта е една от най-големите измежду шест хиляди на българска територия, запазена е много добре до 8-9 метра височина и е една от тридесетте крепости, в които е имало феодален замък. Този в Белоградец е запазен до втория етаж включително.За ръководител на разкопките е назначен Филип Петрунов, който разкопава в момента крепостта Лютица, в близко съседство с Белоградец. Любопитното е, че средновековното име на крепостта се е запазило сред местното българско население. То означава „Малкия Белград” и обикновено се дава, когато преселници от Голям Белград основават ново селище. Но на територията на средновековните български царства има три големи Белграда – днешната сръбска столица, Белгород – Днестро́вский в Украйна и Белград /Берат/ в Албания.Откъде са дошли преселниците, засега е загадка. Най-вероятно - от украйнския Белград. Отвъддунавските български земи често са използвани от българските царе като демографски резерв за заселване на новозавладени територии на юг от Дунав, обяснява проф. Димитров", "date": "2017.06.29", "title": " Божидар Димитров ще спасява крепостта Белоградец от иманярите"}
{"url": "https://m.offnews.bg/news/Izvan-terena_18817/Ronaldo-potvardi-che-e-stanal-bashta-na-bliznatci_659329.html", "text": "Мегазвездата на Португалия и Реал Мадрид Кристиано Роналдо потвърди, че е станал баща на близнаци от сурогатна майка. Това стана непосредствено след отпадането на \"мореплавателите\" от турнира за Купата на конфедерациите в Русия.Двете деца се появиха на бял свят на 8 юни, но досега Роналдо не беше коментирал официално появата им. До този момент се знае, че са момче и момиче, които са получили имената Матео и Ева. 32-годишният футболист вече има един син - Кристиано Джуниър, който също е роден от сурогатна майка преди 7 години.Снощи Португалия отстъпи на полуфинал след дузпи от Чили и отпадна.\"Бях на служба в националния отбор, макар и да ми се родиха две деца.За съжаление не постигнахме целта си, но съм убеден, че ще продължим да радваме португалския народ\", написа Кристиано Роналдо в социалните мрежи.Той е получил одобрението на треньора и президента на местната федерация да напусне лагера на националния отбор, за да отиде да види децата си за първи път.Така Роналдо ще пропусне мача за третото място, който ще се изиграе на 2 юли в Москва. Съперник на португалците ще бъде загубилия днешния полуфинал между Мексико и Германия.", "date": "2017.06.29", "title": " Роналдо потвърди, че е станал баща на близнаци"}
{"url": "https://m.offnews.bg/news/Obshtestvo_4/Fermerski-hrani-do-teatar-Sofiia-v-sriada_659334.html", "text": "Първият Натура фест ще се проведе на 5 юли от 16 до 22 часа в столичния парк \"Заимов\". Автентични фермерски храни, демонстрационно готвене с биотелешко и тъкане на чипровски килим са част от забавленията, които организаторите ще предложат до театър \"София\". Предвидени са много детски игри с горски герои, арт работилници, филми за природата, изложба „В Балкана всичко е възможно!\" и концерт на открито в лятната нощ...Идеята на български и швейцарски неправителствени организации, партньори по проекта „За Балкана и хората\", е да покажат красотата, но и бизнес възможностите, които зоните в НАТУРА 2000 предлагат.", "date": "2017.06.29", "title": " Фермерски храни до театър \"София\" в сряда"}
{"url": "https://m.offnews.bg/news/Temida_18762/Dve-nepalnoletni-momicheta-pliuli-i-shamarili-dashterite-na-zam-glavn_659353.html", "text": "Две непълнолетни момичета са задържани по случая с нападнатите дъщери и съпругата на зам. главния мюфтия Бирали Бирали. Районната прокуратура е поела разследването на инцидента, при който на 27 юни пострадаха съпругата и двете дъщери на духовника. Инцидентът стана по обяд във вторник на паркинга на хипермаркет в столичния кв. „Свобода“. Тогава покрай жените минали двете момичета. Между двете групи възникнал словесен конфликт - най-вероятно заради подмятане на нападателките за забрадките, които носели трите жени.Една от нападателките наплюла едното от момичетата и я ударила с ръка по лицето. Другата нападателка ударила шамар на другото момиче, след което я ритнала. Двете нападателки са привлечени като обвиняеми за хулиганство, отличаващо се по своето съдържание с изключителна дързост. Наказанието, предвидено за посоченото престъпление, е „лишаване от свобода“ до пет години.С оглед необремененото съдебно минало на двете обвиняеми и предвид непълнолетието им, спрямо тях е взета мярка за неотклонение „Надзор на инспектор при детска педагогическа стая“ като най-подходяща с оглед отнемането на възможността им да извършат друго престъпление.Разследването по делото продължава.", "date": "2017.06.29", "title": " Две непълнолетни момичета плюли и шамарили дъщерите на зам. главния мюфтия"}
{"url": "https://m.offnews.bg/news/Sviat-_12/Kiurdska-partizanka-se-izsmia-na-smartta-video_659332.html", "text": "Видео на кюрдка, която се бие срещу \"Ислямска държава\" в Ракка, обиколи мрежата заради реакцията ѝ, когато куршум се разминава от главата ѝ на сантиметри.Кадрите показват как жената стреля през прозорец, а само секунда след това куршум се забива в стената до нея и се разминава на косъм.Реакцията е безценна - кюрдката започва да се смее, явно осъзнавайки какъв късмет има. Тя само прикляка и си говори с хората около нея сякаш нищо не е станало.Видеото е пуснато в социалните мрежи от местната репортерка Хемзе Хамза, която написа: \"Кюрдките не познават страха. Обикновения човек щеше да бъде изплашен до живот, ако е толкова близо до смъртта, но тя продължи да се смее\".", "date": "2017.06.29", "title": " Кюрдска партизанка се изсмя на смъртта (видео)"}
{"url": "https://m.offnews.bg/news/Sport_18752/Sportat-v-efir-na-29-iuni_659324.html", "text": "Изключително интересен ден се очертава за спортните фенове пред тв екрана. В Русия ще бъде определен вторият финалист в турнира за Купата на конфедерациите, Цветана Пиронкова доиграва мача си със Симона Халеп в Ийстбърн, а участниците ни в Лига Европа ще изиграят първите си срещи.10,00 ч Тенис, турнир за мъже в Анталия, Mtel sport 1 (пряко)11,30 ч Голф, Open de France, Mtel sport 2 (пряко)13,00 ч Тенис, турнир за мъже в Ийстборн, Eurosport 1 (пряко)13,00 ч Тенис, \"Уимбълдън\" (кв.), Eurosport 2 (пряко)13,00 ч Тенис, турнир за жени в Ийстборн, F+/Sport+ HD (пряко)15,00 ч Тенис, турнир за мъже в Анталия, Mtel sport 1 (пряко)17,00 – Иртиш (Каз) – Дунав, Лига Европа, първи квалификационен кръг, първи мач, пряко Евроком19,15 ч Колоездене, обиколка на Франция (представяне), Eurosport 1 (пряко)20,00 – Левски – Сутиеска Никшич (Чг), Лига Европа, първи квалификационен кръг, първи мач, пряко Диема Спорт21,00 – Германия – Мексико, Купа на конфедерациите, полуфинал, пряко БНТ1 и БНТ HD", "date": "2017.06.29", "title": " Спортът в ефир на 29 юни"}
{"url": "https://m.offnews.bg/news/Politika_8/Mareshki-dade-imuniteta-si-za-vtori-pat_659328.html", "text": "Лидерът на Воля Веселин Марешки е дал писмено съгласие да бъде отнет депутатския му имунитет. Съгласие за имунитета си е дала и неговата депутатка Кръстина Таскова. Имунитетът на трима депутати от Воля беше поискан миналата седмица от главния прокурор Сотир Цацаров. Третият депутат е  Пламен Христов, който обяви, че ще даде имунитета си, но все още не е подал съгласието си.Прокуратурата поиска имунитета на тримата депутати заради разследване за изнудване на аптекари.Според данните на държавното обвинение между 2012 г. и 2015 г. във Варна, Добрич, Видин, Плевен и София народният представител Веселин Марешки е заплашил 7 собственици на аптеки с увреждане на имущество и други противозаконни действия с тежки последици за тях.От прокуратурата твърдят, че целта на Марешки е била да принуди собствениците на аптеки да се задължат да купуват при неизгодни условия лекарства от неговия склад.След разследването се установява, че за аптеките в района, включващ областите Стара Загора, Хасково, Кърджали и Пловдив била определена да отговаря Кръстина Таскова. За района, включващ областите София, Плевен, Ловеч, Враца, Видин, Монтана, Перник, Кюстендил и Благоевград бил определен Пламен Христов. С района, обхващаш областите Варна, Шумен, Добрич и Разград се ангажирал Веселин Марешки.", "date": "2017.06.29", "title": " Марешки даде имунитета си за втори път"}
{"url": "https://m.offnews.bg/news/Obshtestvo_4/Bez-voda-v-chasti-ot-stolitcata-dnes_659284.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради подмяна на пожарен хидрант на бул. „Президент Линкълн“ в кв. „Овча купел“ се налага спиране на водоподаването от 9:00 до 21:00 ч. на бул. „Президент Линкълн“, ул. „Кукуряк“, ул. „Земляне“, ул. „Месечинка“, ул. „Кърпи кожух“.Във връзка с монтаж на спирателен кран на ул. „Латин Колев“ в кв. „Требич“ се налага спиране на водоподаването от 9:00 до 21:00 ч. на ул. „Латин Колев“, ул. „Равнец“, ул. „Владимир Конев“, ул. „Мрахорица“, ул. „Павел Венков“.Пресвързване на новоизграден уличен водопровод на ул. „Акад. Вера Мутафчиева“ в кв. „Кръстова вада“ налага спиране на водоподаването от 9:00 до 11:00 ч. на клиентите на „Софийска вода”, живеещи в района на ул. „Акад. Вера Мутафчиева“, ул. „Иван Андонова“ №7, №7А.Подмяна на пожарен хидрант и монтаж на спирателен кран на ул. „Неделчо Бончев“ в НПЗ „Искър“ налага спиране на водоподаването от 9:00 до 19:00 ч. на ул. „Неделчо Бончев“, ул. „Поручик Христо Топракчиев“, ул. „Полковник Васил Златарски“, ул. „Подпоручик Йордан Тодоров“, ул. „Генерал Борис Ганев“, ул. „Капитан Симеон Петров“.", "date": "2017.06.29", "title": " Без вода в части от столицата днес"}
{"url": "https://m.offnews.bg/news/Ikonomika_59/9-saveta-kak-bojlerat-ni-da-ne-e-chak-takav-lakomnik_659300.html", "text": "Замисляли ли сте се колко от парите ви се губят в електрическата мрежа, защото оставяте включени телевизора, кафеварката и компютъра? Отговорът е: МНОГО, а книжката \"Енергиен спестовник\" на ЧЕЗ дава много ценни съвети как потребителите могат да намалят значително месечната си сметка за електроенергия със съвсем безболезнени промени на потребителските навици.Защото едва ли предполагате, че в случай, че се отоплявате на ток при сваляне на температурата в стаята само с 1 градус, то автоматично от месечната ви фактура ще изчезнат 10% от сумата за плащане.Непрекъснато много хора у нас се оплакват от високи сметки за електроенергия, но истината е, че страната ни харчи енергията най-неефективно в рамките на целия ЕС. Получава се малко като в максимата \"Вода гази, жаден ходи\". А всяко излишно разхищение на ток ни удря директно в джоба.Всъщност за да знаете как да спестите, трябва да сте наясно с това кой електроуред колко харчи. В стандартният случай основната част от сметката за ток се формира от отоплението през зимните месеци и климатиците през лятото. Те гълтат повече от половината от общото потребление. Тук проблемът е, че голяма част от тази електроенергия се губи през старата дограма и липсата на качествена изолация. Така че инвестицията в тях е логична и сравнително бързо би си върнала парите. Става въпрос за период от 1 до 5 години.Изчисленията на ЧЕЗ показват, че ако сметката ни за ток е 100 лева на месец, 58 лева от тях плащаме за отопление и охлаждане на дома. А колкото и невероятно да звучи, в случай че направим жилището си енергийно ефективно, то можем да спестяваме от 70 до 90 процента от този разход.Другият \"голям лакомник\" в дома е бойлерът, който в летните жеги, които ни морят в последните дни, твърде често е включен. Уредът за подгряване на вода излапва средно 23 процента от сметката ни за ток, но има наколко лесни начина да спестим част от тези средства - да не загряваме водата до много високи градуси, да внимаваме как оставяме крановете на мивката и периодично да източваме бейлера.Ето и няколко практични идеи, които могат да са ви полезни:", "date": "2017.06.29", "title": " 9 съвета как бойлерът ни да не е чак такъв лакомник"}
{"url": "https://m.offnews.bg/news/Horoskop_18798/Horoskop-za-iuli_656160.html", "text": "Време е за по-дълга пауза, макар че вие и за ваканцията сте си начертали работна програма за ремонти, допълнителни дейности, още хобита. Овните първо да разчистят натрупаните проблеми в службата и с партньори, някои околни ще ги разочароват с егоизъм и некоректност. Ако имате неприключени ангажименти или не сте във форма, първите 5 дни на юли са подходящи да насочите усилията си именно в тези въпроси. Вероятни са нови делови оферти, но подбирайте внимателно – и за да не попаднете на хитреци като предишните, и за да не се заемете с дейност, която не е за вас. За любовта ви трябва съвет... Месецът е отпускарски, ала вас май доста не навреме ви налягат умора и апатия. Телците са хвърлили много енергия за осъществяване на идеите си, а вече са готови да зарежат нещата и насред път. Обаче не е редно, още в края на първото 10-дневие на юли силите ви ще почнат да укрепват, колеги, партньори и клиенти ще обръщат повече внимание на старанието и находчивите ви решения. Малко почивка ще ви се отрази благоприятно, но гледайте да сте само с ней-близки и обичани хора. Ако сте преживяли любовно разочарование наскоро, семейството и приятелите ще ви помогнат да го забравите по-лесно.Юли ви предлага редица добри възможности за кариера, не се поддавайте на настроенията на околните, които са готови да мързелуват или очакват пари и постове да им падат от небето. Близнаците да подскажат на колеги и познати, с които ще действат в екип, че всяка работа си иска майстора, пък който покаже професионализъм и дисциплина, ще се радва и на високи резултати. Вие ще постъпвате точно така и до средата на месеца ще подредите делата си по най-сполучливия начин, вероятно е да привлечете нови помощници, приятели. Ако искате трайна връзка, ще преодолеете колебанията и ще разкриете сърцето си.И за вас юли носи нови възможности за делова изява и печалби, някои ще са свързани с интересни проекти или стимулират творческите ви сили. Едни Раци ще предпочетат да действат по-самостоятелно, други обаче ще се покажат и като незаменими организатори, убеждават, разпределят задачи, поощряват... Привличате симпатии, ухажори, но вие си знаете точно какви хора ви трябват за дружба и любов. Така че не си играйте с чуждите чувства и не се замесвайте в интриги, те ще се окажат във ваш минус. Чак до деня на св. Марина работата ви ще е много, отпускане би ви изложило пред шефове, покровители, клиенти.Първите десетина дни на юли ви връщат към редица стари проблеми, готови сте да подхванете предишни проекти и уговорки. Лъвовете да не се поддават на тези изкушения, несигурни са, а е време да уточнят плана си за действие, да изчистят отношения от недоразумения и грешки. Не само вие ще прощавате, бъдете по-великодушни, готови на компромис в името на общия напредък. Ако е за личните ви неща, не изпускайте добрия момент да възстановите чувства и доверие, някои май се поувличат от купони в компании и любовни авантюри. По-сериозно обвързаните така може да направят нови фалове, не им трябват...Юли ще ви кара да се съсредоточите в по-личните си проблеми, доста от знака мислят за трайни промени. Първите му 20-на дни условията са подходящи, ала нещата стават бавно и не винаги точно както ги искате. Девите да се съобразят с мнението на по-влиятелни хора и в работата, и вкъщи, иначе ще вдигат много шум, но... за нищо. Е, имате добри възможности да уредите и по-дългосрочни планове за бизнес и кариера, не проявявайте дребнавост и инат, очертаят ли се някакви пречки. Група дами май са склонни да се хвърлят във флиртове и се колебаят за по-сериозни решения, обаче шанс и дълг сега ще вървят заедно.Почти целият месец ще ви държи нащрек, доста зависите от плановете на по-влиятелни хора, а близки пък току изразяват несъгласие с ваши идеи. Везните са тактични, да се държат по-настрана от чуждите спорове дори да ги молят за намеса, а своите проблеми да уреждат колкото могат по-търпеливо, дискретно и съвсем по правилата. Някои са припрени, изглежда това ще ги поведе към грешки, ще усложни отношенията им. Особено важи за необвързаните, във флиртове са неустоими, но после все ще се окаже, че не са търсили това, което са намерили. Сега важи, че каквото посееш, такова и ще жънеш, ала повече...Чудесно време за отдих и общуване с близки и обичани хора, само че доста от знака ще гледат да уредят служебните си въпроси. До деня на Марина Огнена Скорпионите имат важни задачи и вероятно ще се съобразяват с изискванията на шефове и влиятелни клиенти, от това зависят израстването им в йерархията, печалбите. Не се изкушавайте от намеса в чужди дела, а и не „ускорявайте” процесите, демонстрирайки сила, инициативност, подкрепа от приближени... Това няма да се хареса никому и може да ви навреди осезателно. Покажете чувствата си на своя избраник, назрява проблем помежду ви, а той ви е верен.Юли е време за ваканции, обаче от вас ще изисква повишена бдителност и сдържаност. Дали в личен, или в професионален план, но Стрелците ще се натъкват на проблеми и ако първоначално става дума за дреболии, бързо ще се трупат и ще им създават големи ядове. Можете да вземете превантивни мерки, а когато нищо не зависи от вас – с такт и достойнство да се дистанцирате от ситуацията, за да намерите най-изгодния за себе си изход. Някои от знака не се вслушват в такива съвети даже на близки, но това ще ги въвлича в спорове, в които доводите им са по-слаби. В любовта май ще търсите по-подходящ човек. Щедър юли, упоритите ви усилия често ще получават признание и това е най-характерно за първото 10-дневие на месеца. Козирозите ще намират добри помощници за спешни задачи, сега идват куп оферти за изява и печалби, а и те самите имат немалко идеи за начинания. Така трябва, иначе ще „замръзнете” на една професионално ниво, а вие имате доста амбиции, напоследък – и силни покровители. Мнозина са доволни от печалбите, но ги влагат разумно в битови подобрения, в нужди на близки, не е време да глезят прекалено свои домашни. Е, нужни са ви известен отдих, развлечения, защо не и малко лукс, обичате ги.Отпускарски или не, за вас юли ще е напрегнат и поне първите 20-на дни трябва да бъдете много внимателни за лични и служебни пропуски. Водолеите се гордеят със своя стил на работа, но околните май не забелязват свършеното, а нерядко и използват доверието им в своя изгода. Ще разберете истината, но не реагирайте веднага, а използвайте урока в по-нататъшната си самостоятелна дейност. Проучвайте хората и офертите по-грижливо, чрез няколко проверки, нерядко патите от доверчивостта си. Път на изток ще ви е от полза, а ако имате свои проекти, не ги размивайте с чужди идеи. И за любов бъдете категорични.Ведър юли, вероятно мнозина са го определили за пътуване за отдих или по служба. Даже то да е по работа, ще намерите начин да отпуснете душичката. Само че Рибите да внимават при запознанства, бързите флиртове може да ги отведат при неподходящи ухажори, а необмислените делови оферти ще се окажат ощетяващи. Хубаво е, че търсите нови партньори за изява, ще има много добри кандидатури, печелите доверието на влиятелни хора. За някои от знака се очертава издигане в кариерата, други жънат творческо признание. Не забравяйте, че колкото и да е голям късметът ви, трябва да сте пример в екипи.", "date": "2017.06.29", "title": " Хороскоп за юли"}
{"url": "https://m.offnews.bg/news/Sviat-_12/Kola-se-vriaza-v-rezidentciiata-na-prezidenta-v-Braziliia_659327.html", "text": "Кола се вряза вчера в портала на президентската резиденция в Бразилия и шофьорът бе арестуван, съобщиха силите за сигурност, предаде БТА.Президентът Мишел Темер не е бил в сградата по това време.Охраната е стреляла предупредително във въздуха и после е открила огън по автомобила, след като той не спрял. Арестуваният водач, който е непълнолетен, не е пострадал.На снимки, публикувани от местен новинарски сайт, се вижда как порталът на президентския дворец Алворада в столицата Бразилия е съборен, а по земята има гилзи.Президентът Темер живее в Жабуру - друга официална резиденция, намираща се на около километър и половина от Алворада.", "date": "2017.06.29", "title": " Кола се вряза в резиденцията на президента в Бразилия"}
{"url": "https://m.offnews.bg/news/Temida_18762/Tcatcarov-i-sie-bojkotiraha-zasedanie-na-VSS-zaradi-protest-s-boltove_659337.html", "text": "Членовете на ВСС, които гравитират около главния прокурор Сотир Цацаров, напуснаха демонстративно заседанието заради бдението в подкрепа на Лозан Панов пред сградата на съвета.По-рано днес пред ВСС се събраха 20-на души, които освиркаха председателя на Върховния административен съд (ВАС) Георги Колев и посрещнаха с овации председателя на ВКС Лозан Панов.Обиден от поведението на протестиращите, Колев заяви, че няма желание да продължи участието си в заседанието и напусна залата. След него се изказа и главният прокурор, според когото в \"сайтове на обвиняеми\" се появили снимки с болтове пред ВСС. \"Гледайки монитора пред себе си, отварям сайт на подсъдимо лице. Виждам болтове. Гледам друг сайт на обвиняем, виждам същото. Някак си този цирк ми идва в повече, желая ви приятна работа\", заяви Цацаров и напусна залата. В същото време в дневния ред беше заложено предложение да се разгледа сигнал срещу Лозан Панов в .Заедно с Цацаров заседанието напуснаха и по-голямата част от членовете на ВСС. \"Не за първи път заседаваме в условия на протести. Имаше и , имаше и некролози\", каза Соня Найденова, която призова колегите си да се върнат на местата си.Заседанието на ВСС беше прекратено поради липса на кворум.Преди това беше обсъждана темата с автопарковете в съдилищата. В доклад на главния секретар на ВСС беше направено предложение да бъдат бракувани 47 стари автомобила. Цацаров се застъпи за съдиите, като каза, че по този начин ще останат без транспорт. Той предложи да се направи анализ дали да не бъде направена централизирана обществена поръчка за съдилищата, които се нуждаят от нови автомобили. \"Всичко друго е един безсмислен спор. Казваме им: \"Бракувайте си автомобилите\", след което остава градският транспорт\", каза Цацаров преди да напусне заседанието на съвета.", "date": "2017.06.29", "title": " Цацаров и сие бойкотираха заседание на ВСС заради протест с болтове (видео)"}
{"url": "https://m.offnews.bg/news/Tcarkoven-kalendar_10632/Petrovden-e-vreme-e-za-Bial-mazh_631865.html", "text": "Християните почитат апостолите св. Петър и Павел, народът празнува Петровден. Според вярванията св. Петър държи ключа за рая.Денят на светите равноапостоли Петър и Павел е най-почитаният летен празник. Днес не се работи, а на трапезата се слагат първите ябълки петровки, пиле, сирене, баница и обредни хлябове.В Архитектурно-етнографския комплекс „Етър“ ще бъде отпразнуван Петровден, там ще бъде приготвен \"Бял мъж\" - традиционното ядене се прави от прясно сирене и пшеничено брашно. Празникът винаги се свързва и с първите ябълки петровки и пиле на трапезата.Имен ден празнуват Камен, Камена, Кремена, Павел, Павлин, Павлина, Патриция, Петрана, Петър, Преслава.Апостол Петър, брат на ап. Андрей, бил рибар от гр. Капернаум на брега на Галилейското езеро. Според евангелския разказ Христос повикал двамата братя да тръгнат след него и те го следвали до деня на неговото Възнесение. Еврейското име на апостола било Симон, а името Петър, което означава \"камък\", му било дадено от Исус Христос. След Възнесението ап. Петър разпространявал християнството в Сирия, Кападокия, Галатия и Понт. Преданието уверява, че загинал мъченически заради вярата си заедно с ап. Павел. В новозаветния дял на Библията са включени две съборни послания на ап. Петър, отправенип до всички християни.Апостол Павел не е от кръга на Христовите ученици. Роден в Мала Азия, той бил фарисей - член на еврейска секта, която преследвала християните. В книгата Деяния на на св. Апостоли /XIгл./ се разказва, че на път за Дамаск имал необикновено видение, от което загубил зрението си, и чул Божия глас от небето. Това събитие било повратно в живота му. Излекуван, той се покръстил и станал най-ревностния разпространител на християнската вяра. Наречен е \"апостол на езичниците\". Проповядвал в Антиохия, Киликия, Кипър, Галатея, Ефес, Атина, Македония, Коринт, Испания. Завършил живота си в Рим на 29 юни 67 г. В Новия завет на Библията са поместени 14 негови послания до новопокръстени във вярата, в които разяснява християнските ценности и правилата на църковния живот.На 29 юни се отбелязва и празникът на българските занаятчии.", "date": "2017.06.29", "title": " Петровден е, време е за Бял мъж"}
{"url": "https://m.offnews.bg/news/Futbol_18793/Skandal-s-vkus-na-cherna-magiia-izbuhna-v-Portugaliia_659335.html", "text": "Жесток скандал избухна между португалските грандове Порто и Бенфика.От Порто извадиха доказателства, че съперникът им е използвал услугите на магьосника от Гвинея Бисау Армандо Нага, за да постигнат определени резултати.В ръцете на ръководството на Порто са попаднали документи, които показват, че въпросният маг е получавал възнаграждение от Бенфика след положителни резултати в някои турнири.За шампионска титла хонорарът му бил 100 000 евро. За успех в двубои от вътрешния календар той е взимал по 5000 евро, а за Шампионската лига заплащането било двойно в груповата фаза и по 30 000 евро за фазата на елиминациите.От Порто вече са сезирали прокуратурата, докато от Бенфика все още няма официален коментар.Магьосникът явно добре си е свършил работата, тъй като през изминалия сезон Бенфика спечели титлата, Купата и Суперкупата на Португалия, а в Шампионската лига достигна до 1/8-финал, но магията не помогна за преодоляването на Борусия Дортмунд.", "date": "2017.06.29", "title": " Скандал с вкус на черна магия избухна в Португалия"}
{"url": "https://m.offnews.bg/news/Temida_18762/Bdenie-pred-VSS-v-podkrepa-na-Lozan-Panov-gledat-signal-na-Blitc-sres_659319.html", "text": "Пленумът на Висшия съдебен съвет (ВСС) ще разгледа сигнал срещу председателя на Върховния касационен съд (ВКС) Лозан Панов днес по сигнал на сайта \"Блиц\" за участие на магистрата в протест срещу изгонването на отец Паоло Кортези от Белене. Пред сградата на ВСС пък се организира бдение в подкрепа на Панов.  Атаките срещу Панов започнаха непосредствено след като оповести СМС-а на премиера Бойко Борисов от януари 2016 година. От текста на съобщението до Панов стана ясно, че хора от ВСС информират директно Борисов за случващото на заседанията. Оповестяването на текста доведе до светкавична реакция на Борисов, който буквално нахлу в сградата на ВСС и държа реч пред членовете му. Тогава той упрекна Панов в амбиции, свързани с президентските избори.Лайтмотивът за политическа кариера на Панов се поддържа и до днес от някои медии и от членове на съвета, гравитиращи около главния прокурор.Особено очевидни станаха атаките срещу Панов след искането му ВСС да разгледа срещата на главния прокурор с бизнесмените Георги Гергов и Сашо Дончев. След като \"кадровиците на Темида\" отказаха проверка, индиректно Панов беше атакуван с поредица от искания за проверки - включително и пълна ревизия.По-късно от Съвета излязоха с позиция, че Панов е направил недопустим опит за намеса в съдебната власт, като е изискал информация от няколко съдилища в страната за това дали и как са се състояли общи събрания на съдиите за избор на нови членове на ВСС.Пред сградата на ВСС пък се разигра пърформънс с маскирани момчета, които хвърлиха агнешки главички на тротоара.Все още не е отзвучал скандалът с развитите болтове от гумата на автомобила на НСО, в който се вози Панов. От него стана ясно, че прокуратурата, НСО, включително и премиерът имат обща позиция относно сигурността на високия клас \"Мерцедес\". А именно, че са ненадеждни.", "date": "2017.06.29", "title": " Бдение пред ВСС в подкрепа на Лозан Панов, гледат сигнал на Блиц срещу него (видео)"}
{"url": "https://m.offnews.bg/news/Politika_8/Deputatkata-Vi-aj-aj-shte-razsledva-NDK_659331.html", "text": "Анкетна парламентарна комисия ще разследва обществените поръчки за председателството на Съвета на ЕС и скандала с НДК, решиха депутатите единодушно със 186 гласа \"за\". Предложението за създаване на тази комисия беше на БСП, а мотивите им, че трябва да се разбере какво е станало и кой от двамата ЛЪЖЕ - министърът на европредседателството Лиляна Павлова или шефът на НДК Мирослав Боршош, който тя уволни, а премиерът Борисов върна на поста.\"Имаме реален шанс да се изложим пред чужденците\", каза Жельо Бойчев по повод информацията, че председателството на Съвета на ЕС е пред провал.Изненадваща беше подкрепата на ГЕРБ. Веднага след искането на социалистите от трибуната председателят на парламентарната група на ГЕРБ Цветан Цветанов обяви, че ГЕРБ ще го подкрепи. Така без проблем управляващите подкрепиха опозицията. \"Колкото по-рано започне да работи тази комисия, толкова по-бързо ще отпаднат всички съмнения\", затвърди позицията Цветанов.Той изтъкна, че тази подкрепа става с разрешението на премиера Борисов и цялата група на ГЕРБ и все пак обясни, че не иска да позволи от скандала БСП да се възползва да създава фалшиви новини.Цветанов даде разяснения и по скандала с НДК: \"Има междинен одитен доклад на управлението на Двореца, Лиляна Павлова се е съобразила с него и е запознала  и премиера Бойко Борисов\", каза той. \"Няма тема, която да ни притеснява\", категоричен беше Цветанов. Противоречие с голямото желание на ГЕРБ да разследва НДК дойде обаче, когато ГЕРБ поискаха комисията да е на пропорционален принцип, тоест да имат 10 от 19 места.Това значи, че председателят ще е техен и разследването ще е в техни ръце, а не в ръцете на БСП. След това при предложението на БСП председателят на комисията да е техният депутат Атанас Костадинов, ГЕРБ гласуваха \"против\" и си избраха за комисията, която ще разследва НДК, депутатката от ГЕРБ Диана Йорданова. Красимир Янков от БСП не пропусна да отбележи този факт. \"Казвате, че сте за\", а си гарантирате мнозинство в тази анкетна комисия. Това поражда съмнение за работата на комисията, тя ще е комисия на мнозинството. Ако искате да докажете, че имате желание скандалът да се разследва наистина и искате да предоставите на обществото истината, ще гласувате председателят на комисията да е от БСП\", обясни Янков. При гласуването обаче ГЕРБ си гласуваха като управляващи - \"против\" предложения председател от БСП Атанас Костадинов.Така Анкетната парламентарна комисия за разследване на НДК се оглави от бургаската депутатка Диана Йорданова, която стана известна как чете римските цифри VII като \"Ви ай ай\".", "date": "2017.06.29", "title": " Депутатката \"Ви ай ай\" ще разследва НДК"}
{"url": "https://m.offnews.bg/news/Obshtestvo_4/IAka-zhega-i-dnes-termometrite-goniat-40-gradusa_659318.html", "text": "Жегите продължават, слънчево и горещо ще е и днес. Оранжев код за температури около и над 40 градуса е обявен за областите Видин, Монтана, Враца, Плевен, Велико Търново и Русе. Максималните температури ще са между 35 и 40 градуса, според прогнозата на НИМХ. След обяд ще се появят облаци, на отделни места в планините е възможно да превали и прегърми.Над Черноморието ще бъде предимно слънчево, със слаб до умерен югоизточен вятър. Максимални температури ще са между 27 и 31 градуса.  В планините ще духа умерен до силен югозападен вятър. Над 20 градуса ще е и по най-високите върхове. ", "date": "2017.06.29", "title": " Яка жега и днес, термометрите гонят 40 градуса"}
{"url": "https://m.offnews.bg/news/Futbol_18793/Zadarzhaha-fenove-na-Botev-v-Makedoniia_659340.html", "text": "Автобус с фенове на ФК Ботев Пловдив е бил задържан край Куманово от македонската полиция, информира пловдивският \"Марица\", като се позовава на разкази на потърпевшите.Групата, която пътува за мача на жълто-черните с Партизани в Тирана, не може да продължи пътя си вече повече от 3 часа.Пловдивчани веднага са се свързали с депутата от Патриотичния фронт Славчо Атанасов, който им е осигурил връзка с българските консулства в Скопие и Битоля.Дипломатите ни вече пътуват към мястото на инцидента. Според версията на \"бултрасите\", автобусът е спрян заради плакати с патриотични надписи и развети български знамена.От македонските власти обаче твърдят, че запалянковците са слезли от рейса да рисуват графити с елементи на свастики.\"Автобусът в момента е в Крива паланка. Натам пътуват вече български депутати, защото става въпрос за български граждани. Лично консулът ни в Република Македония Иван Петков веднага е ангажиран със случая\", заяви за Радио Пловдив Славчо Атанасов, председател на Комисията по културата и медиите.Феновете се притесняват, че ако арестът им продължи, няма да стигнат навреме до Тирана, където от 18 часа ще се играе мача на Ботев с Партизани от първия предварителен кръг на Лига Европа.Неприятният инцидент идва скоро след посещението на македонския премиер Зоран Заев у нас и обявеното начало на нова ера в двустранните отношения.", "date": "2017.06.29", "title": " Задържаха фенове на Ботев в Македония"}
{"url": "https://m.offnews.bg/news/Ikonomika_59/Deputatite-glasuvaha-oshte-200-miliona-evro-vanshen-dalg_659326.html", "text": "Парламентът одобри нов държавен заем от 200 милиона евро. Депутатите приеха законопроект за ратифициране на Рамково споразумение за заем между Банката за развитие на Съвета на Европа и България със 116 гласа „за“, 58 „против“ и 8 „въздържал се“.Парите са по механизъм за съфинансиране на проекти, изпълнявани със средства от ЕС по оперативните програми, които са съфинансирани от Европейските структурни и инвестиционни фондове за програмен период 2014-2020 година.Заемът ще се усвоява на траншове, които ще се обвързват с разчетите по оперативните програми за националното съфинансиране.Заемът частично ще покрива българския принос във финансирането на инвестиционни проекти по програмите „Региони в растеж 2014-2020“, „Развитие на човешките ресурси 2014- 2020“ и „Наука и образование за интелигентен растеж 2012-2020“.", "date": "2017.06.29", "title": " Депутатите гласуваха още 200 милиона евро външен дълг"}
{"url": "https://m.offnews.bg/news/Obshtestvo_4/Puskat-avtobus-ekspres-do-Vitosha-prez-uikenda_659317.html", "text": "Експресен автобус № 163 пуска Центърът за градска мобилност към Витоша през лятните уикенди. Експресът ще допълва съществуващия автобус № 63, който ще се движи по маршрута си, както и в момента от понеделник до неделя.Бързата линия ще работи през съботите и неделите, както и всички празнични дни, от 1 юли до 17 септември 2017 г. Чрез нея времето за пътуване ще бъде съкратено с близо 10 минути, тъй като експресната линия няма да спира на всички спирки по линията на 63, а само на най-оживените. Това са: „бул. Цар Борис III“, сп. „ж.к. Красно село“, сп.“Ул. Тодор Каблешков“, сп. „НИМ“, сп.„Кв.Бояна“, сп.“Бялата чешма“, сп.“Тихия кът“, сп.“Дендрариум“, сп.“Златните мостове“. Първият курс е в 6.34 ч. в посока бул. „Цар Борис“ – „Златните мостове“. Последен обратен курс от Витоша към града ще има в 19.45 ч.Във върховите по натоварване летни съботи и недели, ЦГМ предвижда повече коли и по линия № 66, която е по маршрута от Зоопарка до хотел „Морени“. Автобусите ще се движат в интервал от 30 до 45 мин. от 1 юли до 17 септември, в зависимост от часовия пояс през деня. В 7.30 часа през уикендите е първият курс в посока Зоопарка към хотел „Морени“, последен курс в обратната посока е в 18.00 часа. ЦГМ се съобразил с исканията и сигналите на пътниците и увеличава колите по част от линиите, съобщиха от ЦГМ. От 5 юли повече коли ще се движат по автобусна линия 11, 120 и 604. Също от тази дата, 5 юли се възстановява зимното разписание за автобусите с номера 73 и 67. Вече е върнато зимното разписание за делничните дни на трамвайните линии с номера 5, 7 и 22 А. По линията на автобус 111 е увеличен броя на превозните средства с две целодневни коли за делник, а във върхов период ще се движат 6 броя съчленени автобуса.", "date": "2017.06.29", "title": " Пускат автобус експрес до Витоша през уикенда"}
{"url": "https://m.offnews.bg/news/112_6/Nameriha-oranzheriia-sas-120-kg-marihuana-kraj-Petrich_659333.html", "text": "Полицейски служители са открили нелегална оранжерия за производство на марихуана в местността Ръждак, край Петрич, съобщиха от МВР.В парника са открити в зелени тревисти растения, с тегло 120 килограма, реагирали на канабис.На мястото имало и найлонова чанта със сухи съцветия от 360 грама, които също се оказали марихуана и 35 патрона.Образувано е досъдебно производство. Работата по случая продължава.", "date": "2017.06.29", "title": " Намериха оранжерия със 120 кг марихуана край Петрич"}
{"url": "https://m.offnews.bg/news/Ikonomika_59/8-targovski-kamari-nastoiavat-za-efektivna-sadebna-reforma_659330.html", "text": "Осем търговски камари, чиито членове произвеждат около 70 на сто от брутния вътрешен продукт на страната, изпратиха декларация до българските институции с настояване за провеждане на ефективна съдебна реформа по препоръките на Европейската комисия.Писмото е подписано от Американската търговска камара, Британско-българската бизнес асоциация, Канадско-българската бизнес мрежа и др. В тях членуват не само чужди, но и много български компании.Макроикономическите показатели на страната са добри - плоският данък, конкурентните възнаграждения, но преди тях инвеститорите проучват политическия климат и правосъдната система. Именно те отблъскват чуждите компании, посочиха представители на търговските камари на пресконференция.Вицепрезидентът на Американската търговска камара в България Венислав Йотов посочи пресен пример - в последната половин години провели 4 срещи с голяма американска компания за медицински изделия, която проучвала къде да разшири бизнеса си. В крайна сметка избрали Литва пред България.По думите на Алекс Нестор, вицепрезидент за България и Европа на Канадско-българска бизнес мрежа, чуждите инвестиции от години стоят на едно ниво и не се повишават и причина за това са нивата на корупция и липсата на върховенство на закона. \"Убедени сме, че ако се направи реформа в съдебната система, доверието на инвеститорите в България ще се върне\", заяви той. Изключението с IT сектора той обясни с това, че там не се минава през специален разрешителен режим. Подписват се договори с компания от Силициевата долина и не се занимават с институции и разрешителни режими, поясни Нестор.Трудностите, които чуждите компании срещат у нас, важат със същата сила и за българския бизнес, добавиха участниците в брифинга. Те изразиха готовност да съдействат на институциите за довеждане на съдебната реформа докрай, защото тя е ключова за съживяването на българската икономика и благоденствието на страната.В писмото си до президента, премиера, председателя на парламента ресорния вицепремиер, правосъдния министър, представителството на ЕК у нас, правната комисия към НС и др. те настояват за гарантиране на независимостта на съдебната власт и прозрачност и отчетност на работата на прокуратурата. Прокуратурата не трябва да има роля за кариерното развитие на съдиите и организацията на съдилищата, съдилищата трябва да се отърсят от влиянието на бизнеса и политиците, както и от зависимостта си от членовете на Висшия съдебен съвет, избрани от прокурорската квота, смята подписалите писмото. Те посочват, че подкрепят независимостта на прокуратурата, но при прозрачна работа и отчетност. НКИ и НПК трябва да бъдат осъвременени. Особено важно е това за разследването на измами, корупция и случаи на саморазправа с бизнеси. Трябва и да се осъвремени съдебният процес и да се модернизира образованието по право, допълват от от търговските организации.", "date": "2017.06.29", "title": " 8 търговски камари настояват за ефективна съдебна реформа"}
{"url": "https://m.offnews.bg/news/Politika_8/Simeonov-zariaza-sreshta-za-minimalnata-zaplata-zaradi-vazrastni-romi_659342.html", "text": "Заседанието на Съвета за тристранно сътрудничество в четвъртък беше отменено заради спешно отпътуване на вицепремиера Валери Симеонов към Асеновград.От публикация в профила на Симеонов в Туитър става ясно, че отива на среща с местната власт и протестиращи \"срещу циганските произволи в града\". В Асеновград се проведе протест заради  над тийнейджъри и деца от клуба по гребане на СК \"Асеновец\".Кадри на пребити деца и спортисти, които вече ги е страх да отидат пеша до тренировъчните си бази и зали, са срамни и недопустими!, написа Симеонов в Туитър. В друг пост той посочва: На заседанието на Националния съвет за тристранно сътрудничество трябваше да бъде обсъден размерът на минималната работна заплата, след като състав на Върховния административен съд отмени размера от 460 лева по жалба на работодателите.", "date": "2017.06.29", "title": " Симеонов заряза среща за минималната заплата заради \"възрастни роми, биещи БГ деца\""}
{"url": "https://m.offnews.bg/news/Politika_8/VMRO-iska-ot-vatreshniia-ministar-proverka-za-poboia-v-Asenovgrad_659341.html", "text": "ВМРО иска министърът на вътрешните работи Валентин Радев да разпореди проверка на случая в Асеновград, \"при който тълпа цигани биха група граждани\". Задържаните са само 8 лица, което е липса на твърдост от страна на служителите на реда, се казва в текста на писмо, изпратено до МВР шефа от Карлос Контрера – общински съветник от ВМРО в София и член на Организационния съвет на партията. Контрера дава за пример и друг случай, където на видеозапис от камера в хранителен магазин в Борован се вижда как двама цигани пребиват служител на РУ – Бяла Слатина. Това поставя тежкия въпрос щом престъпниците нямат страх и респект от служителите на МВР, тогава какво ли ще предприемат спрямо обикновени граждани, твърди съветникът.Според него на подобни случаи трябва да се отвръща цялата строгост на закона, защото циганския криминален контингент се е самозабравил и води съществувание над и въпреки държава и държавност.Не бива да се прави компромис в името на някакво уж мирно съществуване, пише Контрера.Контрера призовава министър Радев да бъдат отправени силни политически послания и да се демонстрира воля за противопоставяне срещу системното и дразнещо беззаконие особено в малките населени места.Трябва ясен сигнал, че ще се използва и е задължително да се използва сила в такива ситуации. Трябва и ясна и едностранно изразена политическа подкрепа за служителите в МВР да прилагат сила в подобни случаи – с други думи да се даде кураж на редовия състав да натисне бандитите, пише в заключение Карлос Контрера. ", "date": "2017.06.29", "title": " ВМРО иска от вътрешния министър проверка за побоя в Асеновград"}
{"url": "https://m.offnews.bg/news/112_6/Devet-dushi-sa-zadarzhani-za-boia-v-Asenovgrad_659355.html", "text": "9 души са задържани заради побоя в Асеновград, където роми нападнаха тийнейджъри и деца от клуба по гребане на СК \"Асеновец\". Пред журналисти главният прокурор Сотир Цацаров обяви, че са задържани всички нападатели.По-късно през деня се очаква да има среща на жителите на Асеновград с представители на полицията и общинското ръководство.Вътрешният министър Радев също ще направи изявление по случая, съобщава БГНЕС.Обвиненията към деветимата задържани ще бъдат за хулиганство и причиняване на средни телесни повреди.„Това са всички девет, които са установени до този момент. И в момента текат разпознавания, ако тези разпознавания установят още лица и тези лица ще трябва да ходят в ареста”, заяви главният прокурор.По-рано днес беше отменено заседанието на Националния съвет за тристайно сътрудничество заради отпътуването на вицепремиера Валери Симеонов към Асеновград. ", "date": "2017.06.29", "title": " Девет души са задържани за боя в Асеновград"}
{"url": "https://m.offnews.bg/news/Kultura_33/Raperski-istorii-s-Zhlach-Po-dobre-da-palnim-glavite-na-horata-otkol_659258.html", "text": "- Май не го харесваш много Бойко?Да, сигурно изглежда странно интервю с рапър да започва с цитат на американски писател. Но пък по-странни са толкова много други неща, че това не трябва да ви прави впечатление. По-долу ще разберете защо. „Раперски истории“ този път ви среща с Матю Стоянов – рапърът Жлъч. Той е на 26 години и може да ви спука г*за от рими, направо е плашещо. Докато се разберем за интервю, минава цял месец, защото ангажиментите му са неспирни. Хващаме го след 4 поредни дни с участия – първо „Строежа“ в София, после „Баш Бар“ на \"Градина\", Он!Фест и концерт на БНР в Южния парк. И това е само малка част от юнската програма на мистър Стоянов. Срещата с Жлъч я правим в един горещ понеделнишки следобед, като от слънцето ни спасява хладината на студиото на хип-хоп бандата So Called Crew, част от която е и нашият герой. Студиото всъщност е мазе 3х5 метра, но оборудвано достатъчно добре, че от него да излязат доста по-мащабни неща. В Студийта, както го наричат, са записвани албумите „Удар“ и „Светлосянка“ на Жлъч, както и тавата на Григовор и Гена „Фалстарт“.За последно Жлъч е записвал в Студийта преди около седмица и то главно куплети за албума на So Called Crew (SCC), който (надяваме се) ще излезе до края на годината.\"Доста хора ще има в него освен нас. Логопедите, The Crew и \"Ума и Дума\" ще са със сигурност там\", споделя ни Жлъч.Няма какво да се лъжем - в момента родната хип-хоп и рап сцена преживява своя ренесанс. Концертите са ежеседмични, тракове се пускат постоянно, а работата е неуморна. Жлъч има обяснение за това:\"Кльопа се всичко, защото сме продуктивни, но гледаме да сме най-вече разнообразни и качеството да не пада. Трите неща, които са най-голям приоритет. Звучи все едно месим хляб, но реално така стават нещата. На Евгени (Гената - бел. ред) му се прави музика постоянно, на нас ни се пишат текстове. Гледаме всичко да е различно, да има завъртане, да е неочаквано.\"Преди да стане Жлъч, Матю Стоянов е рапирал под името Разкрит. Прави рап от около 10 години, прекарвал е стотици, ако не и хиляди часове във фристайл рапиране. През 2007 година се запознава с рапъра Атила и \"от време на време изкачахме по някви невзрачни места, където за първи път хващах микрофона пред рап фенове като мен\".\"Моят колектив бяха момчетата от квартала. Стояхме по 8 часа на ден да измисляме рими на момента. Пуска се някакъв инструментал и се сменяте. На първия час е нелепо, после на всеки започва да му щрака главата и се получават неочаквани неща.\"Рапът е самочувствие - така смята Жлъч. \"На много хора им е писнало от тоя факт, но т'ва е най-чистият извор на едно рап изпълнение - самочувствието, че ти си човекът. Затова рапът е такава музика, основната тема за един рап изпълнител е да изскочи и да се хвали. Да каже на хората, че купонът трябва да се прави с него, а не с някой друг. Стига диджеят да те пусне на микрофона.\"За рапа като култура Жлъч говори с много жар. Казвам му, че трябва да го преподава някъде, оказва се, че не е бил много далеч от това. Преди време се е сформирала нещо като Стрийт Арт академия - занималня за алтернативни изкуства, за преподаване на бийтбокс, графити и рапиране. За жалост, проектът не е тръгнал, но оттук подхващаме темата за образованието.Жлъч е завършил Класическата гимназия. Казва, че това е мястото, което го е направило човек. Не си носи пръстена, защото му е скъп. \"Яд ме е, че не съм се връщал там от много време. Направо ме е срам, няма какво да го крия. Това място ме изгради като човек. Бях ужасно пишлеме, което се чудеше само как да пие повече бира и да пуши повече марихуана. Но ми се наложи да се променя. Имаше страшно интересни неща, много предизвикателства за един млад ум. Не почнеш ли да работиш с капацитета си, го духаш.\"Образованието и възпитанието са най-важното нещо според рапъра. \"Като лош ученик аз си давам сметка за всичко това. Тая обществена сфера за мен е по-важна от здравната.\" Системата е бъгната - съгласяваме се и двамата с този почти научен факт.Един такъв бъг създава други по веригата. С Жлъч говорим за българска музика и за секунда си разменяме ролите, като той ме пита: \"Можеш ли да се сетиш за някой велик български композитор, сам да си пише текстовете, сам да ги пее, да ги свири?\". На ум ми дойде само Митко Воев от \"Нова генерация\".\"Малко са, твърде и тъжно малко\", казва Жлъч. \"Твърде голяма част от българите не се интересуват от това нещо. Естествено, можеш да обвиниш червеното знаме, хората не са възпитани да се интересуват от това. То дълго време музиката у нас е била мимикрия на чуждото изкуство. Българският фолклор е абсолютно богатство, който не може да бъде махнат от пиадестала. Обаче знаеш колко големи български имена имат по една италианска песен.\"\"Посредствената поп и фолк музика у нас са повсеместни - след като Цеца напълни \"Арена Армеец\", Графа също, взех да се притеснявам дали ФСБ ше я напълнят\".От поредицата с четири поредни дни на концерти, за щастие имах възможността да присъствам на ден 1 в \"Строежа\". Там Жлъч, заедно с Григовор и Гена, накара цялата публика да подксача нон-стоп в продължение на повече от час. След края на песента \"Око\" на Жлъч, Григовор го попита на микрофона \"Т'ва песента за полицията ли беше?\". Не, отговори Жлъч, песента за полицейщината.\"Не мисля, че има човек, който не се е сблъсквал с нея. Проблемът ми е много прост - полицейщината е резултат от фундаменталния за България проблем, че всичко не си е на мястото. Не сме бедни, защото нямаме пари, а защото ги харчим неправилно. Не ни работят органите, независимо дали полицейски, или други, не защото няма как, а защото няма организация и желание.Вероятно всеки, който обича да носи къси гащи, кецове и тениски, пък недай си, Боже, и брада да има, е бил обект на полицейска проверка заради външния си вид. \"Лична карта. Нещо незаконно у вас има ли?\" - това сме го чували доста пъти.Не ме спират вече често, защото щъкам повече с колело. Нямам конкретна случка, няма да кажа нещо оригинално. Всичко ми се е случвало. Спират ме и се държат все едно те са тези, които решават дали си виновен. Не съм от тия, дето казват, че всички ченгета са копелета. Но за мен съществува Ушев и на мен не ми харесва Ушев.А кой е Ушев - тоя, дето смята, че работата му е да бъде декориран с власт и да прави каквото си иска. Той е като престъпниците и се чувства безнаказан.\"И като заговорихме за Ушев, освен за пиене и празненството, Жлъч е споменавал неведнъж в песните си хора като Бойко Борисов, Ирена Кръстева и Делян Пеевски. В песента  звучи това:- Аз не харесвам образа на диктатора. Не ми харесва самодържеца, който дори не е меритократ, той е някъв сопол. Иначе мога да пусна един тон комплименти по негов адрес. Това, което прави, не е лесно. Буквално фактът, че е в политиката, го държи жив, иначе ще му е една идея по-тегавко да избегне снайперистите на бате ти Сретан Йосич. Не мога да разбера хората, които се радват на един авторитарен КГБ-еец начело на Русия и смятат, че този модел е приложим и тук.И все пак нормална държава можем да бъдем, стига да не ни лашкат \"великите\" сили, смята рапърът. \"Даже мисля, че горе-долу в момента дишаме след всичко, което ни се случи. Трябва да бъдем себе си, даже мисля, че България в новата си история прекалено малко време е била България\". Именно социалната ангажираност в лириките на Жлъч кара хората да обръщат уши и глави към него преди няколко години, когато прави фристайлите от \"Центрофуга\" - рап рубриката на студентското радио \"Реакция\". В поредица от радио изпълнения Жлъч засяга теми като Делян Пеевски, като \"Чалгария\", българските сериали, дори е рапирал за Епоса от Гилгамеш. \"Буквално го преразказах, колкото ми стигна инструменталът\". Тях може да чуете , заслужава си.\"Много често са ме питали дали на концерт ще правя примерно \"Чалгария\". Не го правя обаче, защото това е принцип в тая култура. Пускаш ги и те си остават на свобода. А Пеевски и майка му ги споменах като хора, от чиито медии не препоръчвам да се информираш. Оттук нататък няма нужда да се хабя за тях повече.\"А откъде се информира Жлъч? Гледа да чете новини от по-независимите медии. \"Като поема парче информация, го обсъждам с хората около мен, които имат различни позиции и мога да извадя някаква истина за себе си, за да съм сигурен. Има прекалено много огледала и дим, които изкривяват\".Последното нещо, което му е направило лошо впечатление от родната преса и медии, е бил текст на Мартин Карбовски.\"Доста ми е жал за тоя човек. Едни нелоши пътеписи имаше преди. Направи и читав опит за съвременна българска поезия, беше доста остра. И изведнъж човекът се облече в кафявия костюм и скочи директно във вентилатора\".Подсещам го, че навярно става въпрос за един \"гейски\" текст на Карбовски.\"Не мога да го нарека и пропаганден пасквил, повръщня жестока. Ама е т'ва е - хората не могат да се поучат от историята. Сега са гейовете, преди са били джазмените, жените. Дори и хип-хоп изпълнители са били преследвани и малтретирани. Виж историята на NWA - една от първите банди, застанали срещу полицейското насилие единственото със свободата на словото. Колелото се върти и не можеш да го спреш - рано или късно тези хора ще имат права. Няма отзвъняване на камбаната. Не можем да се държим все едно сме в Саудитска арабия.\"Ако още не сте разбрали, Жлъч не е рапър, който пее за Ламборгинито в гаража, или за самолета, който иска да купи на майка си. Входът за концерта му с Григовор и Гена в Строежа беше 6 лева. По два лева на изпълнител.\"Не ме интересува дали ще бъде 5 или 10 лева. Важното е да виждам, че прогресираме. Цената не е нещо, което смятам за приоритет. Тя сама ще се вдигне, когато самите изпълнители го заслужават. И те работят за по-добри неща. Смятам и аз да направя изпълнението си по атрактивно, така че да се запомня. Не само музика, а цялостно изживяване\".Хора, които никога не биха си пуснали бг рап, слушат Жлъч - това е най-голямата победа, казва рапърът. \"Щом съм накарал на мой приятел колежките от УНСС, дето не излизат от чалготеката, да ме слушат, значи е окей. 40-50 годишните са слушателите, с които най-много се гордея.\"Колкото и да е добър (ммбате ти) Жлъч, все пак си признава, че понякога се случва и да се задъха на най-сложния от негова песен куплет - първият от \"Знаеш как е\".\"Крещиш го тоя огнемет и накрая цвилиш. Направих го супер за сефте на промото, после пак стана, веднъж не. Има си финтец.\"А защо започнахме с цитат от Кърт Вонегът? Този цитат е от самото начало на романа\"Майка нощ\" и се е превърнал в мотото на Жлъч. \"Ти си това, на което се правиш, така че внимавай к'во е\", е част от текста на песента \"Противотежест\". На какво се прави Жлъч? \"Правя се на добър човек и гледам да се старая да бъда добър. Доста често като гледаш нещата, ти се иска да си безкрупулен и да напреднеш на гърба на другия, който е безмозъчен, да се възползваш, искаш да впиеш зъбите в суровото месо и да си животно, а не да си човек. България е хранителна среда за този тип гадости. Аз гледам да бягам от това.\"Интервюто ще завършим учебникарски. Питаме Жлъч за какво и утре е ден: Всеки си решава сам бе, братле. Аз съм последният човек, който ше каже за какво е утрешният ден. Но трябва хората да не ги е страх и да прегръщат всеки следващ ден и да правят яки работи. ", "date": "2017.06.29", "title": " Раперски истории с Жлъч: По-добре да пълним главите на хората, отколкото Арена Армеец"}
{"url": "https://m.offnews.bg/news/Ikonomika_59/Pak-plamna-lokomotiv-na-BDZh-Tozi-pat-kraj-Sliven_659354.html", "text": "Около 09:35 ч., в участъка между гарите Сливен и Желю войвода, локомотивната бригада на пътническия влак № 80143 от Сливен за Бургас забелязва дим, който излиза от машинното отделение на локомотива, съобщиха от БДЖ.Машинистите са предприели незабавни превантивни действия с цел гарантиране на безопасността на пътниците във влака, като са задействали противопожарната система на локомотива и са използвали наличните пожарогасители. Локомотивът е отделен на безопасно разстояние от пътническите вагони. Подаден е сигнал до Национална служба „Пожарна безопасност и защита на населението”.За пътниците от влака ще бъде осигурен превоз с автобуси за придвижване до крайната гара на маршрута. В пътническата композиция пътуват около 30 пътника.С променен маршрут ще се движат два бързи влака между София и Бургас. Тези влакове ще бъдат отклонени през Стара Загора.Възникналото запалване в машинното отделение на локомотива по никакъв начин не е застрашило живота и здравето на пътниците във влака и превозния персонал, уточняват от жп превозвача.", "date": "2017.06.29", "title": " Пак пламна локомотив на БДЖ. Този път край Сливен"}
{"url": "https://m.offnews.bg/news/112_6/Razkriha-nelegalna-fabrika-za-tiutiun-v-Plovdiv_659360.html", "text": "Нелегална цигарена фабрика бе разкрита в складова база в Пловдив при проверка на служители на Агенция „Митници\". В помещението се намирали група лица, които извършвали дейности по производство на тютюн за пушене - обезжилване и машинно рязане на тютюневи листа чрез две електрически машини.Иззети били няколко бали тютюн на листа, като 16 кг от тях били нарязан и годен за пушене.Малко по-рано е била извършена проверка на лек автомобил, марка „Фолксваген Пасат\", управляван от Веселин Р., на 28 г., като в багажника били открити 190 кг ситно нарязан тютюн, разпределен в 20 чувала. Установено е, че тютюнът бил нарязан в склада и предоставен на Веселин Р. от Александър Р.Районна прокуратура-Пловдив вече е привлякла като обвиняеми Гюлхан А., на 19 г, и Александър Р., на 33 г., за държане на акцизни стоки без бандерол при предварителен сговор - престъпление по чл.234 ал.2 т.2 във връзка с чл.234 ал.1 от Наказателния кодекс.Предстои Районна прокуратура-Пловдив да привлече като обвиняем Веселин Р. за държане на акцизни стоки без бандерол - престъпление по чл.234 ал. 2 т. 2 от Наказателния кодекс. Той е задържан за срок от 24 часа по Закона за МВР.Акцията по установяване на незаконното производство на акцизни стоки е проведена след оперативно-иззирвателни дейности на митнически служители от отдел „Митническо разузнаване и разследване\" в Митница Пловдив. По делото се извършват активни процесуално-следствени действия - огледи, разпити на свидетели, предстои назначаване на физико-химична експертиза. Иззет е лекият автомобил, марка „Фолксваген Пасат\", двете електрически машини за рязане, както и тютюнът.", "date": "2017.06.29", "title": " Разкриха нелегална фабрика за тютюн в Пловдив"}
{"url": "https://m.offnews.bg/news/Futbol_18793/Makedoniia-osvobodi-bultrasite-sled-namesa-na-diplomatite-ni_659363.html", "text": "Задържаните в Македония автобуси с фенове на Ботев (Пловдив) отпътуваха от Крива паланка към Тирана с полицейски ескорт.Това стана факт след бързата реакция на посолството на Република България в Скопие. Със съдействието на дипломатите ни бе постигнато съгласие с органите на реда в град Крива паланка да бъде съставен акт за административно нарушение и налагане на минимална глоба в размер на 200 евро само на ръководителя на групата, а автобусите да бъдат ескортирани от полицейския патрул до границата, за да продължат пътуването си.По данни на полицията на Република Македония три автобуса с фенове на Ботев (Пловдив), пътуващи за Албания през територията на Република Македония, спират към 3 ч през нощта за почивка на магистралата Скопие-Тирана на определени за това места. Четирима от феновете със спрей изрисуват графити върху сградите за почивка.При молба от органите на реда да бъдат санкционирани за хулиганската си постъпка, българските граждани отказват, пише в съобщение на МВнР до медиите.Българският консул Венцислав Цветанов през цялото време е бил на място в полицейското управление в Крива паланка.Той е предупредил и властите на пропускателния пункт на границата между Република Македония и Албания, албанската полиция и българското посолство в Тирана за оказване на пълно съдействие на групата с футболни запалянковци.Ботев (Пловдив) гостува на Партизани (Тирана) днес от 18 ч българско време в мач от първия квалификационен кръг на турнира Лига Европа. Очакваме феновете за пристигнат навреме на стадиона, за да подкрепят българския отбор.В Крива паланка остава само ръководителят на групата Иван Вълчев, който след произнасянето на дежурния съдия ще настигне с кола на посолството автобусите и ще се присъедини към останалите фенове.", "date": "2017.06.29", "title": " Македония освободи \"бултрасите\" след намеса на дипломатите ни"}
{"url": "https://m.offnews.bg/news/Futbol_18793/Fenovete-na-Levski-Rakovodstvoto-ni-provokira_659364.html", "text": "Националният клуб на привържениците на Левски, най-мощната организация на \"сини\" запалянковци, излязоха със съобщение по повод предстоящия мач на тима в Лига Европа срещу черногорския Сутиеска тази вечер от 20:00 часа на стадион \"Георги Аспарухов\".В същото време, Левски разпространи специален видео-призив към феновете си за предстоящия мач. От клуба подканиха привържениците си за подкрепа, като обявиха, че имат нужда от тях.\"Преди година \"сините\" привърженици подкрепиха по уникален начин своите любимци срещу Марибор. Днес Левски има нужда от всички вас.Заедно по пътя към победата! Ела и подкрепи \"сините\" срещу черногорския Сутиеска - 20:00 часа на Герена\", написаха в официалния си профил във Фейсбук от Левски.", "date": "2017.06.29", "title": " Феновете на Левски: Ръководството ни провокира"}
{"url": "https://m.offnews.bg/news/Bojni_18771/Tervel-e-v-Berlin-kachva-se-na-kantara_659357.html", "text": "Бронзовият медалист от Лондон 2012 Тервел Пулев вече е в Берлин и тази вечер ще се качи на кантара преди предстоящия си двубой в полутежка категория при професионалистите срещу Дражен Янянин от Босна и Херцеговина.Мачът в германската столица между двамата е утре във \"Вернер Зеелбинден Шпортпарк\". Най-скъпите билети са по 25 евро. Програмата с мачовете в боксовата галавечер започва от 19:00 часа.Това ще бъде четвърта среща на Тервел Пулев при професионалистите. Той спечели предишните си три двубоя с нокаут. Янянин, който е с шест години по-млад, има баланс от 17 победи (16 с нокаут) от 32 мача.Треньорът на Пулев Борислав Бояджиев разкри тактиката на българина за битката:\"Постепенно да навлезе в боя, да опитаме да поуморим противника първите 3-4 рунда и след това да се вдигне интензивността, ако стане по-рано и всичко е наред ще е по-хубаво за нас\".Кубрат Пулев също ще бъде в българския ъгъл в Берлин. Той има няколко съвета за Тервел преди битката с Жанянин, който е срещал противници от ранга на бившия претендент за световната титла - Дерек Чисора.На въпрос какво е да излезеш срещу по-опитен боксьор от теб, Кубрат Пулев отвърна:\"Трябва да се внимава. Опитът дава едно предимство, във всеки един момент може да изненада. Така че трябва да внимава във всеки един момент. На брат ми няма да му е лесно\".", "date": "2017.06.29", "title": " Тервел е в Берлин, качва се на кантара"}
{"url": "https://m.offnews.bg/news/Obshtestvo_4/Sindikatite-ne-se-razbraha-s-vatreshniia-ministar-zaplatite-ne-zavis_659366.html", "text": "Служителите в МВР все пак ще излязат на протест въпреки опитите на властта да потуши напрежението в системата. Това стана ясно на среща на синдикалистите с ръководството на МВР в четвъртък. За да тушира недоволството премиерът Борисов лично разпореди да бъде решен проблемът с униформите, от което последва скоростно прокарване на законови промени, за да бъдат отпуснати средствата със задна дата. Това обаче се оказа недостатъчно, за синдикатите, които искаха увеличение на заплатите. След срещата с министър Валентин Радев председателят на Синдикалната федерация на служителите в МВР (СФСМВР) Валентин Попов обясни, че не е имало съгласие по темата за заплатите. Вътрешният министър казал, че имал желанието да увеличи възнагражденията им, но това не зависело от него.Исканията на синдикатите е  им да бъде минимум 15 %. В рамките на съвета за социално сътрудничество преди две седмици, те успяха да постигнат договорка със зам. вътрешния министър Стефан Балабанов за увеличение на възнагражденията, изплащане на средства за униформи и приемането на изцяло нов Закон за МВР. Тези решения бяха бламирани от министър Радев, когото синдикатите поканиха на среща.Очаквайте подробности!", "date": "2017.06.29", "title": " Синдикатите не се разбраха с вътрешния министър - заплатите не зависели от него"}
{"url": "https://m.offnews.bg/news/Kultura_33/Kino-v-Zooparka-Zashto-ne_659101.html", "text": "През юли лятната сцена в Зоопарка ще се прожектират на голям екран избрани шедьоври на световноизвестни киномайстори, а 40% от приходите от продажбата на билети ще бъдат дарени в полза на Зоологическа градина София и нейните обитатели.Преди началото на прожекцията, всички посетители, закупили билет за „Кино в Зоопарка” , ще могат да се включат в кратък вечерен тур, по време на който ще научат любопитни факти за част от обитателите му. Обиколките започват в 20.00 часа.Предлагаме среща с един провокативен и увлекателен документален филм, който ще очарова зрители от всички поколения. Люк Жаке покори света с епоса „Походът на императорите”, носител на Оскар за 2005 година, превърнал се в една от най-успешните документални продукции на всички времена и в боксофис хит с приходи над 127 милиона долара. Най-новата творба на режисьора отново е посветена на императорските пингвини в Антарктида. Заснет на снежния континент миналата зима в хода на дълго подготвяна експедиция, „ИМПЕРАТОРЪТ” предлага на зрителите невиждани кадри от дебрите на световния океан, благодарение на екипировката на специална подводница и безкрайно красиви кадри от въздуха, уловени с дрон. Разказът е за един млад пингвин, на прага на първото си пътуване, който чува мистериозен зов, каращ го да напусне дома си и да поеме към все още неизвестното приключение през ледовете на континента. Негов другар в пътешествието е опитен, възрастен пингвин, чрез чиито образ Жаке умело извиква спомени, съмнения и страхове, които вероятно са част от познатия път на всички поколения пингвини – към единствената възлюбена, към инстинкта за създаване на поколение, към зова на природата... Сигурно човекът ще си остане единственото живо същество на тази планета, което притежава разум и въпреки него продължава да разрушава безогледно собствения си естествен дом. Природата говори, но никой от нас не си прави труда да се вслуша в нея...През 1909 година немският изследовател Тиодор Кох-Грюнберг пристига с кану на брега на реката, където чака младият шаман Карамакате. Тиодор търси изключително рядка лечебна билка, а Карамакате се съгласява да помогне в замяна на обещанието, че ще бъде отведен при оцелели членове от племето му...Шедьовърът на колумбийския режисьор Сиро Гера ни потапя в непознатата вселена на Амазония, нейния начин на живот, вярванията и отношение към духовното. Филмът печели редица награди, измежду които се откроява призът Art Cinema Award в Кан и номинацията за чуждоезичен Оскар ‘16.Уникалният филм на Вим Вендерс и Жулиано Рибейро Салгадо получи номинация за „Оскар” за документален филм, както и специалната награда на журито и с наградата на Екуменическото жури в програмата „Особен поглед” на Кан 2014. Документалният портрет на фотографа Себастиао Салгадо, чието творчество разкрива неотслабваща вяра в човешката цивилизация, е представен чрез дългогодишната му кариера като фотожурналист. През последните 40 години Салгадо обикаля континентите, следвайки непрестанно променящото се човечество. Той става свидетел на някои от най-важните събития от близката ни история: международни конфликти, глад и изселване. Покъртителните му снимки на човешки трагедии са представени из целия свят. Животът и работата на Себастиао Салгадо са представени от сина му Жулиано, който го придружава при последните му пътувания, и от Вим Вендерс, който също е фотограф и любител на черно-белите снимки. 8 лева - предварителна продажба на касите на Зоопарка10 лева - в деня на събитието Деца до 7 години – вход свободен, без право на запазено място.Достъпът до прожекциите ще бъде през Централния вход на Зоопарка / бул. „Симеоновско шосе”/", "date": "2017.06.29", "title": " Кино в Зоопарка? Защо не!"}
{"url": "https://m.offnews.bg/news/Obshtestvo_4/Protest-dovechera-sreshtu-nebostargach-v-Strelbishte_659356.html", "text": "Столичани излизат на протест тази вечер, заради опасността в градинката на кръстовището на бул. \"България\" и \"Иван Гешов\" да изникне 43-етажна сграда. Според общия устройствен план на София на мястото е градинка, на която може да се строи „кафене, църква или тоалетна”. Върховният административен съд обаче отсече, че собственикът има право да строи висока сграда. През април комисиите по градоустройство и по екология върнаха искането на инвеститорите от \"България билдинг\", за да направят транспортен анализ. Тогава те поискаха транспортен анализ и доказателство, че теренът попада в зона, която допуска застрояване без ограничения за височината. Представеният през юни проект предвижда основата на сградата да е на 4 етажа с офиси и магазини, а от нея плочковидно да се издигне постройка - апратхотел до 77 метра. Проектът бе отхвърлен, защото не събра достатъчно гласове. ", "date": "2017.06.29", "title": " Протест довечера срещу небостъргач в \"Стрелбище\""}
{"url": "https://m.offnews.bg/news/Futbol_18793/Fenovete-na-Real-ne-iskat-veche-Bejl_659359.html", "text": "Уелската звезда Гарет Бейл вече е нежелан от феновете на Реал Мадрид. Поне такъв извод може да бъде направен от резултатите на анкета на вестник \"Ас\".На въпроса какво предпочитат - да се купи ли 18-годишния нападател на Монако Килиан Мбапе и да се продаде Гарет Бейл, цели 75 процента от участвалите дават положителен отговор.Преговорите с Монако явно удрят на камък, защото преди дни президентът на клуба Флорентино Перес изключи възможността за раздялата с някой от звездното трио Кристиано Роналдо, Карим Бензема и Гарет Бейл.Испанските медии смениха темата с Мбапе с вратаря на Милан Джанлуиджи Донарума.18-годишният талант беше в центъра на скандал на Апенините, след като отказа да поднови договора си, който изтича на 30 юни догодина.Според \"Кадена Копе\" Донарума все пак ще поднови за още една година при годишна заплата от 5 милиона евро, а клаузата му за освобождаване ще бъде съгласувана с Реал Мадрид.Така следващото лято той ще бъде привлечен на \"Сантяго Бернабеу\" при взаимноизгодни условия.", "date": "2017.06.29", "title": " Феновете на Реал не искат вече Бейл"}
{"url": "https://m.offnews.bg/news/Politika_8/Radev-otgovori-na-Ninova-za-doklada-na-Borisov_659369.html", "text": "Към 28.06.2017г. в Администрацията на президента няма постъпили материали, касаещи приетите предложения от проведения на 30.05.2017г. КСНС”. Това се казва в отговор от президентството на Република България на питане на лидера на БСП Корнелия Нинова, съобщиха от пресцентъра на партията. Преди дни председателят на левицата изпрати писмо до президента Радев с въпрос дали правителството на Бойко Борисов е изпълнило решенията на проведения при него КСНС да предложи до 20 юни 2017 година \"Интегрирано развитие на сектор \"Сигурност\" и разпределение на ресурсите по отделните държавни органи и структури за следващите пет години\".„Срокът изтече. Моля да ни информирате - изпълнило ли е правителството това решение, което по време на КСНС беше подкрепено от премиера Борисов и предоставени ли са Ви предложенията” -казва още тя. В писмото лидерът на БСП обяснява, че по искане на ПГ на „БСП за България” в Народното събрание предстои обсъждане на приоритетите на българското председателство на Съвета на Европейския съюз. „До този момент, правителството на Бойко Борисов не е предложило такива в Парламента. Ние смятаме, че един от тях трябва да е национална сигурност.”, заявява Корнелия Нинова.", "date": "2017.06.29", "title": " Радев отговори на Нинова за доклада на Борисов"}
{"url": "https://m.offnews.bg/news/Kultura_33/Mashina-na-vremeto-vizhte-NDK-prez-80-te-v-palniia-mu-bliasak-video_659351.html", "text": "Напоследък НДК е една от най-обсъжданите теми в общественото пространство - скандалът около смяната и завръщането на директора Боршош, българското председателство на Съвета на ЕС, предстоящото събаряне на паметника \"1300 години България\"...Сградата на Националния дворец на културата е един от символите са София и надали има българин, който не се сеща за огромното сдание, отворило врати през 1981 г. За 36-те години от построяването си сградата е преминала през множество промени и ремонти, но един клип, излезнал в онлайн пространството ни връща в 80-те, когато НДК все още новото и най-модерно културно място. Клипът е качен в YouTube страницата на \"Музей на времето: България\" и показва забравения блясък на НДК - когато зала 1 бе най-модерната зала за провеждане на концерти, когато паметника \"1300 години България\" не се наричаше за по-кратко \"Седмокрилия\" и когато всички лампи във фоайето светеха.", "date": "2017.06.29", "title": " Машина на времето: вижте НДК през 80-те в пълния му блясък (видео)"}
{"url": "https://m.offnews.bg/news/Sviat-_12/Irak-obiavi-kraia-na-halifata-na-Isliamska-darzhava-sled-prevzemanet_659371.html", "text": "Иракската армия обяви края на халифата на терористичната организация \"Ислямска държава\", предадоха Ройтерс, ТАСС, цитирани от БТА.\"Тази измислена държава падна\", каза говорителят на командването на иракските сили, провеждащи офанзивата за отвоюване на Мосул, бригаден генерал Яхия Расул, пред иракската държавна телевизия.По-рано днес иракските правителствени сили установиха контрол над историческата джамия Ан Нури в най-големия град в северната част на страната, откъдето именно преди три години групировката \"Ислямска държава\" провъзгласи своя \"халифат\".Освобождаването на джамията Ан Нури е символично важна победа за иракските войски, които се бият от повече от осем месеца за отвоюване на Мосул.Градът де факто бе столица на ИД в Ирак. Черното знаме на ислямистите се развяваше над джамията от юни 2014 г.Преди броени дни терористите взривиха джамията, което мнозина анализатори възприеха като знак за признаване на поражението на ИД. След тази експлозия прочутото наклонено минаре на ислямския храм бе разрушено, но части от самата джамия, в това число и кубето, оцеляха.Цитираният говорител на иракските въоръжени сили каза, че в Мосул не е останал район под контрола на джихадистите, предаде ТАСС.", "date": "2017.06.29", "title": " Ирак обяви края на халифата на \"Ислямска държава\" след превземането на джамията Ан Нури в Мосул"}
{"url": "https://m.offnews.bg/news/Sviat-_12/Nov-seks-skandal-raztarsi-Vatikana-Kovchezhnikat-na-sad-v-Avstraliia_659361.html", "text": "Нов секс скандал разтърси Ватикана. Този път в епицентъра е ковчежникът на папата - кардинал Джордж Пел. Властите в Австралия го обвиниха в сексуални посегателства над двама мъже, извършени през 70-те години на миналия век, предаде БТА.След като скандалът гръмна, самият кардинал Джордж Пел обяви, че си взима отпуск като ковчежник на Ватикана. Пред репортери Пел отхвърли обвиненията и каза, че в медиите върви кампания срещу него.Пел бе призован следващия месец да се яви пред съд в австралийския щат Виктория, отбелязва АП.Засега не е ясно за какво точно се отнасят повдигнатите обвинения. Двама мъже на 40-годишна възраст заявиха, че в края на 70-те години на миналия век Пел ги е докосвал по неуместен начин в басейн. По това време той бил свещеник в Мелбърн с висок сан.Говорителят на Ватикана Грег Бърк заяви, че папа Франциск е узнал с тъга за обвиненията и е дал на Пел отпуск, за да се защити. Бърк заяви още, че папата е доволен от честността и отдадеността на Пел, с която той е работил в сферата на финансовите реформи във Ватикана. Кардиналът \"открито и нееднократно е окачествявал като нещо неморално, което не може да бъде търпяно\" актовете на сексуален тормоз над непълнолетни, отбеляза говорителят на Светия престол. Той изтъкна, че кардиналът е сътрудничил на Австралийската кралска комисия за разследване на случаи на сексуален тормоз и че като епископ в Австралия е работил за закрила на децата и обезщетяване на жертвите.", "date": "2017.06.29", "title": " Нов секс скандал разтърси Ватикана: Ковчежникът на съд в Австралия"}
{"url": "https://m.offnews.bg/news/Obshtestvo_4/Otkriha-Festivala-na-zanaiatite-v-Sofiia_659374.html", "text": "Фестивал на занаятите бе открит днес в столицата по повод Петровден. Събитието се провежда на мястото на Мавзолея, срещу Националната художествена галерия, и ще продължи до 2 юли. Фестивалът има 30 участници от цялата страна, които представят занаяти като керамика, кожарство, ножарство, бижутерия и грънчарство. Посетителите могат да се насладят на красиви, ръчно изработени мебели, бижута, кожени шапки и килими, дори захарни изделия.Инициативата на Регионалната софийска камара и Националната камара на занаятчиите.„За пореден път организираме този фестивал. Искаме да го превърнем в традиция и всяка година нашите съграждани да се радват на уменията на занаятчиите. Засега сами финансираме цялото събитие. Всеки от участниците заплаща такса, която включва осигуряване на охрана и озвучаване, както и таксата към общината. Надяваме се в бъдеще да организираме фестивала заедно с Министерството на културата“, обясни председателят на Националната камара на занаятчиите Иван Влаев.По време на откриването на събитието, представител на заместник-председателя на Министерски съвет Валери Симеонов поздрави всички участници, както и организаторите. В обръщението си, Симеонов заяви, че ще се бори да премахне бюрокрацията и да създаде възможно най-добри условия за работата на Камарата на занаятчиите. Това са мерки са заложени в правителствената програма за периода 2017-2021 година.", "date": "2017.06.29", "title": " Откриха Фестивала на занаятите в София"}
{"url": "https://m.offnews.bg/news/Izvan-terena_18817/Kobrata-stava-litce-na-sabor-v-Ukrajna_659372.html", "text": "Кубрат Пулев получи поредно признание за своя патриотизъм. Звездата ни в професионалния бокс ще бъде лице на предстоящия Световен събор на българите на 16 и 17 септември край могилата на великия ни държавник Кубрат в днешна Украйна, с. Малая Перещепина.Съборът, подкрепен от Държавната агенция за Българите в чужбина, ще бъде представен по време на пресконференцията от Международния организационен комитет с председател Румен Спасов.Делян Дамяновски - председател на Националната асоциация на председателите на общински съвети в България, Симеон Симеонов - председател на Отечествен съюз,Ивелин Михайлов от фондация Въздигане, подкрепил и паметника на Алцек в Италия, депутатът Красимир Богданов и Патриция Кирилова, сдружение за опазване на културно-историческото наследство - Велика БОЛГАРИА.Българи-родолюбци от България и Украйна учредиха в края на м.г. инициативен комитет \"Към Завета\", който да организира предстоящия Всебългарски събор по случай 105 г. от откриването на гроба на великия българин Кубрат.Международният комитет вече бе на посещение в Украйна за срещи с местната администрация, за да подготви провеждането на Събора и изграждането на Мемориала.", "date": "2017.06.29", "title": " Кобрата става лице на събор в Украйна"}
{"url": "https://m.offnews.bg/news/Koloezdene_18819/Katiusha-predstavi-novi-ekipi-za-Tur-dio-Frans_659367.html", "text": "Отборът на \"Катюша-Алпесин\", който се състезава с швейцарски лиценз, представи новите си екипи за предстоящото издание на Тур дьо Франс.В тима са заложили на бяло и червено, каквито са цветовете на флага на алпийската държава, вместо на изцяло червеното, както беше досега.Върху екипите е поставено и логото на спонсора \"Алпесин\", а големите букви \"К\" върху ръкавите са запазили мястото си.С нови екипи ще бъдат и от отбора на \"Скай\", който е от водещите в колоезденето.Състезателите на британския гигант ще заменят традиционното черно с бяло.Тур дьо Франс 2017 стартира на 1 юли, събота и ще продължи до 23 юни.Това е най-престижната и силна надпревара в шосейното колоездене, а заедно с Джирото и Вуелтата оформят така наречените три Гранд тура.", "date": "2017.06.29", "title": " \"Катюша\" представи нови екипи за Тур дьо Франс"}
{"url": "https://m.offnews.bg/news/Politika_8/Vatreshniiat-ministar-e-pritesnen-kak-shte-se-ohraniava-predsedatelstv_659379.html", "text": "За да бъдат увеличени заплатите на полицаите най-силният аргумент е предстоящото председателство на Съвета на ЕС. По този начин вътрешният министър Валентин Радев ще опита да убеди финансовия министър и премиера за увеличението на заплатите на полицаите. По-рано днес стана ясно, че по тази тема синдикатите и МВР не са постигнали съгласие, като на 5 юли се очаква да се проведе голям протест на служители от цялата страна. След срещата Радев каза, че не е оптимист по отношение на заплатите за тази година. Според него по-вероятно е увеличението да стане с новия бюджет. \"Няма как септември месец да обсъждаме стария бюджет. Нещо черезвичайно ли се е случило?\", каза Радев на брифинг в МВР. Той все пак посочи, че председателството \"идва със страшна сила, и там нещо трябва да се направи\". Министърът каза също, че на дневен ред остава проблемът с недостига на полицаи, но това не зависело само от заплащането. По думите му роля играело и \"качеството\" на кандидатите. \"Но всички сме съгласни, че тези, които са на терен, не са достатъчни, тъй като не намираме достатъчно кандидати. Когато обявим конкурси, се оказва, че те не са достатъчно качествени. Тестът за интелигентност е една от причините, каза той. Това води до образование, където трябва да се дават пари и кръгът се затваря\", обясни Радев.Той каза, че със синдикатите са се разбрали по всички теми. За неосигуреното облекло за последните 6 години е взето бързо решение и в момента вървят законодателни промени, така че близо 30 млн. лв. да бъдат дадени на служителите, които през годините са си купували униформи със собствени средство. Радев обясни, че решението на проблема с дрехите е бил решен, но не под натиск от синдикатите.  Радев каза, че предупредил синдикатите да няма \"заиграване с партиите\", защото лесно щели да бъдат употребени. Той обясни, че има предвид среща на профсъюзите с лидера на БСП Корнелия Нинова. ", "date": "2017.06.29", "title": " Вътрешният министър е притеснен как ще се охранява председателството"}
{"url": "https://m.offnews.bg/news/Kultura_33/Teo-Ushev-stava-chast-ot-zhurito-na-Oskarite_659380.html", "text": "Режисьорът Тео Ушев е получил покана да стане част от журито на най-престижните кино награди в света - \"Оскарите\". Новината съобщи самият Ушев във фейсбук профила си: Както знаете, филмът на Ушев \"Сляпата Вайша\" бе номиниран за \"Оскар\", но не успя да спечели в категорията за най-добър късометражен анимационен филм.Въпреки това, режисьорът не спира да жъне успехи зад граница, а поканата от страна на Американската академия за киноизкуство е поредното признание за работата на българина, който в момента работи съвместно с Канадския филмов институт. ", "date": "2017.06.29", "title": " Тео Ушев става част от журито на Оскарите"}
{"url": "https://m.offnews.bg/news/Sviat-_12/Rusiia-obvini-SASht-che-gotviat-provokatciia-v-Siriia_659377.html", "text": "Русия обвини САЩ, че подготвят провокация в Сирия, за която след това ще бъде обвинено правителството на Башар Асад. Съобщение идва, след като американското правителство предупреди, че Асад готви нова химическа атака, като посочи, че той ще плати \"висока цена\", ако го направи. Говорителката на руското външно министерство Мария Захарова обяви, че Москва е получила информация, според която сирийски бунтовници вече са направили фалшив видеоматериал, с който да обвинят силите на Асад за използване на химическо оръжие. С подобна позиция излезе и сирийското външно министерство. От ведомството обявиха, че предупреждението на САЩ към сирийското правителство да не извършва нова химическа атака е безпочвено и зад него се крие оправдание за нова атака в Сирия от страна на САЩ, съобщи Ройтерс, цитирана от БТА. Източник на сирийската държавна телевизия посочи, че обвиненията на Вашингтон за планирано от Дамаск химическо нападение са не само подвеждащи, но и \"лишени от всякаква истина и не са базирани на никакви факти\". През април САЩ нанесоха въздушен удар срещу сирийска военна база, която според тях е била използвана за смъртоносно химическо нападение.Русия тогава обяви, че не е имало химическа атака, а жертвите са загинали под въздействието на отровни вещества, разпространили се във въздуха, след като сирийски военни самолети са атакували бунтовнически склад за химически оръжия.", "date": "2017.06.29", "title": " Русия обвини САЩ, че готвят провокация в Сирия"}
{"url": "https://m.offnews.bg/news/Temida_18762/Glaukoma-i-visoko-kravno-machat-21-godishniia-biiach-na-turisti-v-Nese_659382.html", "text": "Ендокринно заболяване, високо кръвно, глаукома и нервно-вегетативна дистония тормозят нападателя от Несебър, който Прокуратурата поиска постоянния му арест. Николов е обвинен за хулиганство, за което може да получи до три години затвор. Според защитата му Тодор е бил изписан от болница ден преди инцидента. Адвокатката поиска назначаването на експертиза, за да се изясни дали подзащитният ѝ може да се лекува в ареста. Прокурорът по делото се противопостави на това искане, като изложи аргументи, че в този период Тодор може да избяга и да се укрие, след като изтече 72-часовото му задържане, което изтича довечера.Съдът се съгласи да отложи делото и го насрочи за 6 юли, когато трябва да бъде изслушано вещо лице. Тогава ще стане ясно и дали здравословното състояние на Тодор му пречи да бъде в ареста.  Младежът беше задържан след излъчен по медиите видеоматериал от охранителни камери и на позвъняване на спешния тел. 112. Инцидентът е от миналата събота - 24 юни. Отишлите на място полицаи са установили, че на мястото има лека катастрофа. Тогава свидетелите на престъплението на се информирали полицията, че е имало и нападение. От кадрите, запечатали инцидента, става ясно, че след като младежът слиза от колата, за да раздаде правосъдие, тя тръгва на собствен ход и се удря в уличен стълб. ", "date": "2017.06.29", "title": " Глаукома и високо кръвно мъчат 21-годишния бияч на туристи в Несебър"}
{"url": "https://m.offnews.bg/news/Ikonomika_59/Nov-trafopost-shte-pomogne-za-razkrivane-na-rabotni-mesta-vav-Vratca_659352.html", "text": "Областният управител на Враца Малина Николова благодари на ръководството на ЧЕЗ за инвестициите в подобряване на електроснабдяването на областта на среща с ръководството на електроразпределителната компания, кметове и заместник–кметове на общините и експерти от общинските администрации.На събитието присъстваха Карел Крал, регионален мениджър на ЧЕЗ за България, Петър Холаковски – изпълнителен директор на ЧЕЗ Разпределение, Виктор Станчев – главен оперативен директор на компанията, Бойко Чавдаров – мениджър „Управление на активи“ и представители на ЧЕЗ Електро България. Целта на срещата е местните власти да се запознаят с плановете и приоритетите на компанията, развитието на електроенергийната инфраструктура и конкретните реализирани проекти в област Враца, с които е подобрено качеството на електрозахранването.Карел Крал запозна представителите на общините от областта с плановете и приоритетите на компанията.По време на посещението си в града, ръководството на ЧЕЗ представи и един от проектите, част от инвестиционната програма на дружеството в града за 2017 г., и обяви конкретните планове на ЧЕЗ Разпределение за региона.", "date": "2017.06.29", "title": " Нов трафопост ще помогне за разкриване на работни места във Враца"}
{"url": "https://m.offnews.bg/news/Medii_73/Tcenorazpis-na-biznesa-s-falshivi-novini_659289.html", "text": "Trend MicroБизнесът с фалшиви новини процъфтява в световен мащаб и вече е развил свой собствен пазар с конкретни тарифи и услуги, а конкуренцията като при всеки бизнес е голяма.Изследване на международната компания за информационна сигурност  посочва как вървят цените на някои популярни услуги за публично дискредитиране и разпространение на пропаганда. Проучването се базира на реални случаи и на практики, предлагани на черния пазар в Китай, Русия, Близкия Изток и др. Поръчката на фалшива статия на китайския черен пазар (напр. чрез платформата за контент маркетинг Xiezuobang (写作帮) е по джоба на почти всеки потенциален клиент. Текст от 500 до 800 думи струва около 15 долара, а до 1500 думи - 30 долара.Допълнително се плаща за разпространение на новината в различни платформи. Клиентът може да си поръча определен брой харесвания, коментари, нови последователи, гледане на видеа, показване на видео на главната страница на YouTube за определен брой минути. Цените започват от 1 и стигат до няколкостотин долара.Услугата е в няколко стъпки според целта и джоба на клиента. Срещу 40 000 долара могат да бъдат създадени 20 групи с \"висококачествени\" членове. В допълнение се разпространяват статии със съдържание в унисон с идеологията на поръчителя, а чрез групите им се осигуряват 40 000 харесвания. Цената им е около 6000 долара. 20 000 дирижирани коментара на това съдържание струват допълнително 5000 долара. Цената зависи от обема на достигнатата аудитория, броя на споделянията, харесванията и коментарите (250 долара на 1000 коментара). За всяка фалшива новина за \"каузата\" се плащат по 2700 долара.Самото обявяване, свикване и промотиране на протеста може да струва около 10 000 долара. Могат да се закупят и провизии, аксесоари, да се плати за логистиката. Любопитно е, че съществува и цена за разпръскване на протест след постигане на целта на поръчителя - $10 000.Съществуват и реални примери за очерняне на неудобен журналист в интернет пространството. Такъв е мексиканският репортер Алберто Ескорция, който публикува материали срещу фалшиви кампании и разкрива интернет тролове, вследствие на което се превръща в тяхна мишена.Ето и един хипотетичен пример: ако журналист има 50 000 последователи в Туитър, 10 000 фенове във Фейсбук и публикациите му събират около 200 коментара всяка, срещу него може да се организира 4-седмична очерняща кампания, посочват авторите на изследването. Веднъж седмично се публикуват фалшиви новини по негов адрес, които се промотират, като бъдат ретуитнати или харесани 50 000 пъти. Всичко това струва $2700 по реално предлагани на черния пазар тарифи.Към това могат да се закупят и коментари, които да подсилят внушението. За повече достоверност, 80% от тях ще са негативни, 15% неутрални и 5% - в защита на жертвата. За 1000 долара могат да се купят 4000 коментара. В зависимост от обема, \"операцията\" може да излезе около 55 000 долара, коментират изследователите.В социалните мрежи популярността е всичко. Колкото по-популярен е един профил, толкова по-надежден изглежда. А оттук расте и влиянието му. Китайската платформа Weibo предлага услуга, като добавя последователи на фази, за да не изглежда профилът на изгряващата звезда твърде съмнителен. В първия ден 500 фенове харесват страницата, на втория се добавят още хиляда. Постепенно стъпката става по-голяма и в края на седмицата последователите са над 10 000.Втората фаза включва по 500 споделяния на ден, които могат да бъдат закупени срещу 35 долара седмично. В третата и четвъртата фаза от създаването на \"звезда\" дневно могат да се добавят и по 10 000 последователи и по 2000 споделяния.", "date": "2017.06.29", "title": " Ценоразпис на бизнеса с фалшиви новини"}
{"url": "https://m.offnews.bg/news/Sviat-_12/Priznaha-za-vinovni-obviniaemite-za-ubijstvoto-na-Boris-Nemtcov_659389.html", "text": "Московският окръжен военен съд призна за виновни обвиняемите за убийството на опозиционера Борис Немцов.Сред осъдените е и соченият за физически убиец на Немцов Заур Дадаев, съобщи РИА Новости. За виновни са признати общо петима души, като всички според съда са взели участие в убийството на Немцов. Дадаев е обявен за виновен от 10 съдебни заседатели, а двама са решили, че той е невинен. Борис Немцов беше застрелян на 27 февруари 2015 г. в центъра на Москва. Обвиняеми за смъртта му са Заур Дадаев, Анзор и Шадид Губашеви, Тамерлан Ескерханов и Хамзат Бахаев.Според разследването Хамзат Бахаев е снабдявал съучастниците си с информация и е трябвало да ги укрие след убийството. Тамерлан Ескерханов следил за маршрута на Немцов. Следващата седмица съдът ще обяви наказанието за осъдените за убийството. Разследването за поръчителя на убийството на Немцов продължава. Според следствието той е Руслан Мухудинов, който е обявен за международно издирване през ноември 2015 г. Мухудинов е приятел и бивш шофьор на зам.-командира на батальона Север Руслан Геремеев.", "date": "2017.06.29", "title": " Признаха за виновни обвиняемите за убийството на Борис Немцов"}
{"url": "https://m.offnews.bg/news/Tenis_18788/Pironkova-otpadna-ot-vtorata-v-sveta_659384.html", "text": "Най-добрата ни тенисистка Цветана Пиронкова загуби от номер 2 в света Симона Халеп в доиграването на своя мач от осминафиналите на турнира в Ийстбърн.Пловдивчанката, която влезе в схемата като \"щастлива губеща\", отстъпи след 7:6(6), 6:7(4), 5:7 в равностоен двубой, в който имаше своите шансове за успех.Доиграването започна с точка за пробив в полза на румънката. Цвети успя да го отрази и впоследствие спечели гейма, затвърждавайки пробива.При следващото сервиране на Пиронкова обаче първият сервис не влизаше и Халеп бързо стигна до три поредни брейкбола. След като спаси първия с прекрасна къса топка, тя се пропука при следващото разиграване и загуби предимството си.Третият сет започна със сравнително бърз сервис гейм в полза на Цвети. При първото подаване на Халеп българката изпусна два брейкбола и резултатът беше изравнен.Нашето момче се възползва от няколко непредизикани грешки на опонентката и проби в шестия гейм за 4:2. В деветия гейм българката затвори бързо гейма си на 0, а същото направи и Халеп за 5:5.Румънката направи решителен брейк за 6:5 и след това сервираше за мача. Тя поведе с 40:15 и реализира първия мачбол с форхенд уинър.", "date": "2017.06.29", "title": " Пиронкова отпадна от втората в света"}
{"url": "https://m.offnews.bg/news/Obshtestvo_4/Svetovni-eksperti-ni-uchat-kak-da-prepodavame-chuzhdi-ezitci_659375.html", "text": "Световноизвестни експерти в чуждоезиковото обучение се събират този уикенд в София. Майкъл Кериър и Тери Леманис ще споделят опита си в преподаването на чужди езици на млади и не толкова млади хора на лекция тази събота в рамките на ежегодната конференция „Иновативни подходи в управлението на езиковите институции”, която се открива на 30 юни, петък, от 19:00 часа в зала „София Сити” на „Сити Хотел” в столицата. Сред очакваните гости на форума са редица изявени в областта на образованието обществени личности - министърът на образованието Красимир Вълчев, началникът на РУО – София - Ваня Кастрева, директорът на Британски съвет – България – Любов Костова, както и ректорите на НБУ д-р Пламен Бочков и на УНИБИТ проф. Стоян Денчев. Събитието ще бъде уважено още от експерти по чуждоезиково обучение от РУО, директори на държавни и частни училища, ръководители на департаменти по чуждоезиково обучение от държавни и частни университети, управители и академични директори от частни институции, предоставящи чуждоезиково обучение, представители на издателствата и разпространителите на литература за чуждоезиково обучение.В събота, 1 юли, от 9:30 часа пръв на подиума ще излезе Майкъл Кериър, който ще даде ценни съвети за това как да поддържаме образованието в училище в крак с най-новите технологии и най-новите тенденции в чуждоезиковото обучение. След него на трибуната ще се появи и Тери Леманис, който пък ще говори за практическото приложение на обучението по английски език. Събитието се организира от Българска асоциация за качествени езикови услуги „Оптима“ в партньорство с EAQUALS (Европейска Асоциация за качествени езикови услуги), Британски съвет - България и Експрес пъблишинг. За участие в конференцията е необходима и", "date": "2017.06.29", "title": " Световни експерти ни учат как да преподаваме чужди езици"}
{"url": "https://m.offnews.bg/news/Zdrave_18753/Balgarski-patcienti-poluchavat-vazmozhnost-za-ranna-diagnostika-na-red_659358.html", "text": "Българските пациенти ще имат възможност да се изследват за всички редки заболявания със 100% точност, обещават от Университетска болница \"Св. Иван Рилски\". Болницата сключи договор с Centrogene - световен лидер в областта на генетичната диагностика на редките заболявания.След сключения договор \"Св. Иван Рилски\" ще има възможност да предлага над 6000 вида ДНК-тестове, резултатите от които ще са готови до две седмици. Лабораторията ще открива дали има в генетичния код, какъв е проблемът, както и информация от огромната база данни за хора по света, които имат същия проблем, как са лекувани и с какъв резултат. Така резултатите от изследването ще помагат за поставяне на диагноза и назначаване на точното лечение за пациента. Пациентите ще могат да бъдат преглеждани в болницата, откъдето след прегледа ще бъдат насочвани за определен пакет изследвания, ще им бъде вземана кръв - 5 капки, която ще бъде изпращана за анализ. Резултатите ще пристигат отново в болницата, където ще бъде направена повторна консултация, за да бъдат обяснени резултатите на пациента и ще му бъде назначено лечение. С болницата ще могат да работят всички български лекари, увериха от лечебното заведение. Цените ще са в зависимост от самото изследване, като това ще са стандартните цени за Източна Европа и няма да са натоварени допълнително, обясни директорът на \"Св. Иван Рилски\" д-р Дечо Дечев.Всички цени ще бъдат качени на сайта на болницата до 15 юли, като те ще започват от около 400 лева. По думите му обаче най-скъпото изследване - за пълен генотип, ще е от порядъка на 12 500 лева, като то ще касае фамилна диагноза - ако изследването се прави на дете, в пакета ще бъде включено още изследване на брат/сестра, както и изследване на родителите.Изследването ще дава и информация за това как лечението ще повлияе на пациента, преди да го е започнал. Така ако има избор между няколко терапии, ще се знае предварително коя ще му повлияе, което би спестило много разходи на Здравната каса, коментира още д-р Дечев.  \"Това е уникална възможност за ранна диагностика и профилактика на всички заболявания, което улеснява и съкращава процеса на лечение. Не по малко важно е, че поемането на разходите или на част от тях за генетични тестове от страна на здравната система, би спестило милиони левове в бъдеще и ще намали усложненията при диагностициране и лечение. Надяваме се и това да стане, когато докажем на практика ефективността на метода\", каза той.", "date": "2017.06.29", "title": " Български пациенти получават възможност за ранна диагностика на редки болести"}
{"url": "https://m.offnews.bg/news/Kultura_33/Three-Days-Grace-V-Iztochna-Evropa-sa-naj-dobrite-rok-fenove-v-sveta_659370.html", "text": "Утре Пловдив ще се превърне в столица на рока, макар и само за два дни. На 30 юни започва дългоочакваният фестивал На едно място ще се съберат Еvanescene, Guano Apes, Мерудия, Контрол, Ревю и още много други. Специално място в програма ще вземе една група с хиляди фенове и стотици милиони гледания в онлайн платформите за споделяне - Именно Мат Уалст (вокал, ритъм китара), Брад Уалст (бас, бек вокали), Нийл Сандерсън (барабани, перкусии, пиано, бек вокали) и Бари Сток (китарист) ще закрият фестивала, част от програмата на Пловдив за Европейска столица на културата 2019 г.Официалното начало на групата е дадено точно преди 20 години в Онтарио, Канада. За това време, започвайки от малка \"гаражна\" банда, групата издава два платинени албума, през 2007 г. получава приза \"най-добра рок група\" според \"Билборд\", а преди пускането на третия си студиен албум вече имат продадени 6 милиона копия на записите си.Зад гърба си имат пет студийни албума - Three Days Grace (2003), One-X (2006), Life Starts Now (2009), Transit Of Venus (2012) и Human (2015), а специално пред ОFFNews заявиха, че феновете трябва да се готвят на нов в началото на 2018 г.Всъщност, започнахме да свирим още в гимназията. Първоначално бандата се казваше Groundswell. Бяхме петима, а звученето ни беше обърнато към класическия рок. През 1997 г. двама от членовете на Groundswell напуснаха... така аз, Нийл и Адам решихме да останем заедно и да основем Three Days Grace.Благодаря ти. Вярвам, че за тези 20 години станахме много по-сплотени. Научихме много уроци - какво да правим и какво не. Ключът е в комуникацията - като във връзките - трябва да си отворен за разговори.Ние възприемаме музиката като терапия. Пишем за нещата от живота - истинските ситуации, в които хората попадат. Да усетим, че феновете ни се припознават в песните ни, е най-хубавото чувство. Това е крайната ни цел като артисти.Обичам да слушам нова музика. Напследък слушам много инди алтернатив. Колкото и странно да звучи, не слушам рок, тъй като той е навсякъде около мен. Харесвам банди, които опитват нови неща.Да, никога не сме идвали в България. Много сме развълнувани да свирим за вас. Според мен, в Източна Европа са най-добрите рок фенове в света!За нас е голяма страст да свирим на живо. Очаквайте много енергичен концерт. Ние обичаме да свирим на фестивали, защото настроението е по-купонджийско. Ще си изкараме страхотно!В момента е вълнуващо време за нас. След европейското ни турне влизаме направо в студиото. Имаме 16 невероятни песни, готови за записване. Смятаме, че това ще бъде един от най-добите ни записи. Надяваме се, че ще завършим новия проект в края на годината и ще го пуснем в началото на новата.", "date": "2017.06.29", "title": " Three Days Grace: В Източна Европа са най-добрите рок фенове в света"}
{"url": "https://m.offnews.bg/news/Futbol_18793/Bivsh-futbolist-na-armejtcite-poe-shkolata-na-TcSKA-1948_659378.html", "text": "Георги Кьосев е новият директор на Детско-юношеската школа на ЦСКА 1948. Бившият футболист на ЦСКА подписа договор и до края на седмицата ще обяви датата и мястото за кастинга за набиране на таланти в школата.Ръководството на клуба се надява, че Кьосев ще се окаже точният човек за работата. Той има опит с детските школи, след като е работил в такава в Швеция.Георги Кьосев е роден на 22.05.1974 г. Играел е за Хебър, Миньор (Перник), ЦСКА, Видима-Раковски и шведския Йоребру СК.Два поредни сезона е голмайстор на Б група с отбора на Хебър. Вицешампион на България през 2000 година с отбора на ЦСКА. С \"червените\" участва и в европейските клубни турнири.През 2007 година Кьосев слага край на състезателната си кариера и става треньор в Детска академия по футбол. Бил е треньор още на Струмска Слава (Радомир) в Югозападната Трета лига.Привличането му е част от стратегията на новака във \"В\" група за събиране на \"червени сърца\". ЦСКА 1948 ще играе целия сезон на отличния стадион в Драгалевци, собственост на Румен Чандъров.Всеки момент клубът ще обяви цените на билетите и ще покаже новите екипи, които са уникални за българския футбол.", "date": "2017.06.29", "title": " Бивш футболист на \"армейците\" пое школата на ЦСКА 1948"}
{"url": "https://m.offnews.bg/news/Ikonomika_59/Biznesmenat-Ivajlo-Penchev-I-naj-dobrite-se-izkushavat-da-pradnat-ak_659386.html", "text": "Бизнесменът Ивайло Пенчев, който обеща да изгради онлайн система за честни и прозрачни обществени поръчки до Коледа, обяви, че вече е готов с платформата и, че тя ще заработи още от 10 юли.Новината дойде под формата на \"обръщение към свободните българи\", което собственикът на Walltopia и Auxionize публикува във фейсбук.Ето текста му:ОБРЪЩЕНИЕ КЪМ СВОБОДНИТЕ БЪЛГАРИСВОБОДНИ БЪЛГАРИ,Обещах ви, че за Коледа \"Окшънайз\" ще бъде готов за ползване от държавните и общинскии институции. Е да, ама сърце юнашко не трае! Не ни се чака до Коледа.ПУСКАМЕ ГО ДРУГИЯ ПОНЕДЕЛНИК - ДЕСЕТИ ЮЛИ!От десети, всеки който харчи нашите пари, ще може да го прави напълно прозрачно за всички нас, ползвайки Окшънайз.Държавният чиновник ще може публично да описва предмета на покупкатаИ ДОКАТО ГО ОПИСВА, ВСИЧКИ НИЕ ЩЕ ВИЖДАМЕ КАКВО ПИШЕ!НА ЖИВО!Ако човечецът е решил да заложи критерии, в полза на приятели, всички заинтересувани бъдещи доставчици ще видят престъплението още в зародиш и ще могат също така публично да реагират – кой с псувня, кой с мъдри думи, кой с цитати на членове от закони.Когато предметът на покупката е описан и всички заинтересовани са имали време да се изкажат относно безпристрастността на заданието, започва поддаването.И ОТНОВО: ВСИЧКИ НИЕ ЩЕ НАБЛЮДАВАМЕ НА ЖИВО ПРОЦЕСА НА ПОТДАВАНЕ ТАКА, КАКТО ГО ВИЖДАТ ИЗПЪЛНИТЕЛИТЕ.НА ЖИВО!Когато търгът приключи, идва най-хубавото. Всички участници включително и ВСИЧКИ НИЕ ще видим всички подробности по търга – оферти, качени файлове, коментари, имена на офериращите, ВСИЧКО!ВСИЧКО!И СЪЩО ТАКА НА ЖИВО ЩЕ ВИДИМ ОБЯВЯВАНЕТО НА ПОБЕДИТЕЛ И АРГУМЕНТАЦИЯТА НА ОБЯВЯВАЩИЯ!НА ЖИВО!ПРЕДСТАВЯТЕ ЛИ СИ!??ЗА ПРЪВ ПЪТ В ИСТОРИЯТА, ВСИЧКИ НИЕ, СВОБОДНИТЕ БЪЛГАРИ, ЩЕ МОЖЕМ ДА НАБЛЮДАВАМЕ НА ЖИВО КАК ЧИНОВНИЦИТЕ ХАРЧАТ ПАРИТЕ НИ!!!!И АКО НЯКОЙ ВИ КАЖЕ, ЧЕ ТАКА НЕ СЕ ПРАВИ ЗАРАДИ НЯКАКВА СИ КОНФИДЕНЦИАЛНОСТ, НИЕ ЩЕ МУ ТЕГЛИМ ЕДНА ЛЮТА МАЙНА.ЗАЩОТО НЕ СМЕ СЪГЛАСНИ, КОЙТО И ДА Е БИЛО ЧИНОВНИК ДА ХАРЧИ НАШИТЕ ПАРИ ТАЙНО ОТ НАС!КОНФИДЕНЦИАЛНОСТТА Е НАЙ-ДОБРАТА СРЕДА ЗА ПРОЦЪФТЯВАНЕ НА ИЗМАМАТА!ПРОЗРАЧНОСТТА, КОЯТО ОКШЪНАЙЗ СЪЗДАДЕ Е ПО-ГОЛЯМО ПОСТИЖЕНИЕ В БИТКАТА С ИЗМАМИТЕ ОТ ВСИЧКИ ЗАКОНИ ЗА И ПРОТИВ КОРУПЦИЯТА ПИСАНИ НЯКОГА НЯКЪДЕ ОТ НЯКОГО!За да ме разберете, ще ви дам един пример:Колко от вас са летели със самолет?А на колко от вас им се е допърдявало по време на полет?А колко от вас са пръдвали, надявайки се, че шумът на двигателите ще заглуши чревния тътен, а вентилацията ще се погрижи за уханието?А сега тези, които сме го правили да си представим как щяхме да постъпим в тих самолет без вентилация?Казвам ви: И НАЙ-ДОБРИТЕ ИЗМЕЖДУ НАС СА ИЗКУШЕНИ ДА ПРЪДНАТ, АКО НЯМА ДА БЪДАТ ЗАБЕЛЯЗАНИ. А ДОРИ И НАЙ-ЛОШИТЕ ЕДВА ЛИ ЩЕ ГО СТОРЯТ ПУБЛИЧНО!РАЗБРАХТЕ МЕ.", "date": "2017.06.29", "title": " Бизнесменът Ивайло Пенчев: И най-добрите се изкушават да пръднат, ако няма да ги усетят"}
{"url": "https://m.offnews.bg/news/Obshtestvo_4/Nov-absurd-Obmisliat-kak-da-zastroiat-Bedechka-vapreki-referenduma_659376.html", "text": "Въпреки че огромната част от гласувалите в старозагорския референдум поискаха \"Бедечка\" да си остане парк, сега е в ход \"прецизиране на границите на запазване на живописната местност, а замисълът е строителството да бъде разрешено в най-южната част на зелената площ. Това алармират екоактивистите от \"Запазете Бедечка.Според тях в този район има сериозен инвеститорски интерес на големи компании, който се опитва да преначертае границите на парка. Проблем има и в северната част на \"Бедечка\", където апетитите са да се появят още четири кооперации преди предстоящия пълен край на строителството. Паркът отново стана част от обсъжданията на експертния съвет по устройство на територията в Стара Загора. Продължението на сагата е меко казано странно. Проверка на групата „Запазете Бедечка“ показа, че поне трима от участниците в Обществения експертен съвет за устройство на територията дори не знаят за съществуването на точка от дневния ред за „Бедечка“ в иначе рутинното заседание. Това обаче не е попречило да се появи протокол, който позволява застрояване на южната част на зелената площ в парк „Бедечка“.Във въпросния протокол пише, че където не преобладават дървета, трябва да остане в сила плана за застрояване, който действаше досега. Така близо една трета от парк \"Бедечка\" би могла да се застрои – макар че близо 20 хиляди души току-що гласуваха паркът да се запази с ясни граници. Границите дори фигурираха във въпроса на референдума.Става дума за свободните терени и стадиона в най-южната част на парка. В част от тях действително няма гъсто залесяване, но това са идеални терени за спорт и атракции, както и за свободни затревени пространства в рамките на парка.Според данните, с които „Запазете Бедечка“ разполага, стадионът е предимно собственост на Недялко Недялков, доскорошен депутат и доскорошен председател на Общинския съвет на града. Подписът му явно стои дори под решения, свързани с „Бедечка“, но за вече година комисията за конфликт на интереси така и не съумява да излезе със заключение.Бърза справка в имотната декларация на Недялков показва дори цените на придобиване на имотите в „Бедечка“.Това обаче не пречи той наскоро да каже, че няма земи в парка.С ключов парцел в зелената площ явно разполага и „Лидъл“.Парцелът е на място, в което има доста катротекирани дървета и е на практика последната възможна зелена връзка между парк „Зеления клин“ и парковете „Бедечка“ и „Загорка“. Точно през този парцел преминава и диагоналната пешеходна връзка на квартал „Самара“ със сърцевината на града.Терен в района имат и компании с имена като „Сентрал парк Загоре“, „Феърплей“, както и поредица частни лица.По този повод защитниците на Бедечка започват изпращане на писма до собствениците на подобни парцели в целия парк, с които да помолят крупните компании да намерят начин да запазят парцелите си зелени и част от парка – било с преговори, било с дарения или замени.Наскоро кметът Тодоров заяви, че собствениците на терени в Бедечка ще получат достойна замяна и паркът ще се запази. Защитниците на парка настояват за еднакъв подход към малки и големи собственици.Именно големите компании са и онези, които сравнително по-лесно ще могат да се преосмислят намеренията си към даден парцел.Според проекта за спасяване на парка въпросните терени в южната част са предвидени за парк и за спорт и атракции, а не за застрояване. Проектът за запазване на целия парк Бедечка бе изработен от урбанисти, след като Общинският съвет в Стара Загора почти единодушно гласува предложението на Живко Тодоров за максимално запазване на зелената площ.Още не е ясно кое е накарало т.нар. експертен съвет да се опита отново да ревизира този план. „Експертите\", чието мнение по закон е само консултативно, правят това за втори път в рамките на два месеца. Предният път се позоваха на наличието на вече построени сгради в южната част на парка. Бърза справка в кадастъра (виж снимката) обаче покзва, че само половината от тези сгради фигурират. На следващата илюстрация ясно се вижда, че освен червените петна (отразените сгради), има поне още толкова застроени площи.Незнайно как обаче експертният съвет се опита със становище да ревизира служебно решението на общинския съвет и кмета, подкрепено и с референдум. Докато се очакват отговорите на тези въпроси, защитниците на Бедечка подготвят нови протестни действия, включително и съдебни.", "date": "2017.06.29", "title": " Нов абсурд: Обмислят как да застроят \"Бедечка\" въпреки референдума"}
{"url": "https://m.offnews.bg/news/Kultura_33/Naj-izvestnata-v-sveta-komiks-dvojka-idva-na-balgarskiia-Comic-Con_659394.html", "text": "Йехуда и съпругата му Мая, която също е художник, ще пристигнат специално за Aniventure Comic Con на 9 септември, за да се запознаят с феновете си, да проведат мастър клас и да представят най-новото от творчеството си.Йехуда Девир /Yehuda Devir/ е художникът, който развълнува милиони по света със своята серия от комикси “Животът с моята жена” / “Everyday life with my wife”. Рисунките на израелския художник показват с изключително чувство за хумор различните периоди, през които преминава всяка семейна двойка, а с времето започва да представя по един акцент от всеки ден от живота им заедно. Йехуда и Мая ще имат собствена зона на фестивала, която лично ще обзаведат.Друг популярен уеб-комикс художник също потвърди участието си на първото Comic Con събитие в България. Това е американецът Брайън Гордън /Brian Gordon/, който е автор на най-известния уеб-комикс за родители – Fowl Language Comics.Всичко започва, когато през 2015 г. е уволнен от работата си като художник на поздравителни картички и решава да преследва мечтата си да стане художник на комикси. Упражнява се в разкази за приключенията, в които попада, отглеждайки двете си малки деца, и неусетно се превръща в интернет сензация. Творбите му са споделяни от милиони, а през март 2016 г. издава и първата си книга “Fowl Language Comics: Добре дошли в света на родителите”.Йехуда, Мая и Брайън ще бъдат на разположение и в двата дни на Aniventure Comic Con за всеки, който проявява интерес към творчеството им, има желание да се развива като художник или просто желае да получи автограф от едни от най-креативните художници на нашето съвремие.Aniventure Comic Con ще се проведе на 9 и 10 септември в Inter Expo Center София и ще срещне феновете с актьори от любими сериали, автори на комикси и косплей звезди от цял свят.Стандартните билети за двата дни на фестивала са на цена 30 лева и могат да бъдат закупени в OMV, The Mall, билетен център НДК и в мрежата на Eventim.bg, а деца до 7 години ще влизат безплатно с придружител, притежаващ билет. и ", "date": "2017.06.29", "title": " Най-известната в света комикс двойка идва на българския Comic Con"}
{"url": "https://m.offnews.bg/news/Politika_8/Simeonov-obeshta-da-izseli-romi-ot-Asenovgrad_659392.html", "text": "Вицепремиерът Валери Симеонов посети Асеновград, където 2000 души излязоха на протест, след като роми нападнаха тийнейджъри и деца от клуба по гребане на СК \"Асеновец\". Симеонов обяви, че в града ще има засилено полицейско присъствие и обеща да започне описване на незаконните постройки в ромския квартал в Асеновград, за да бъдат съборени.Ще започне и проверка на хората без адресна регистрация в махалата, за да бъдат изселени.Присъстващите на срещата се оплакаха, че са били заплашвани от роми в социалните мрежи. В отговор Симеонов обяви, че трябва да подадат сигнал и виновните ще бъдат издирени и наказани.\"Уверявам ви, че имате изцяло подкрепа в лицето на държавата. На една и съща страна сме, на страната на българския закон, който трябва да се спазва\", каза още Валери Симеонов и припомни на присъстващите да подават сигнали на горещия телефон в кабинета му. Инцидентът е възникнал на битова основа, но е прераснал в етническо противопоставяне. В рамките на това управление има и ще продължава да има по-различен подход към междуетническите проблеми, коментира Симеонов, цитиран от \"Фокус\".9 души бяха задържани по-рано днес заради боя в Асеновград, след като жандармерията е претърсила къщи в ромската махала в търсене на участвалите в сбиването.\"Издирвателните действия продължават и ако се установят още съпричастни лица, те също ще бъдат задържани, без компромиси и чадъри. Аз съм на ваша страна и не само аз\", каза Симеонов.", "date": "2017.06.29", "title": " Симеонов обеща да изсели роми от Асеновград"}
{"url": "https://m.offnews.bg/news/Politika_8/Borshosh-se-otteglia-ot-NDK_659395.html", "text": "Мирослав Боршош се оттегля от поста си на изпълнителен директор на НДК, докато не свършат проверките на прокуратурата в Двореца.В момента прокуратурата проверява дали изпълнителният директор на НДК Мирослав Боршош е плащал стари задължения на Двореца с отпуснати само за целите на Председателството 17 млн. лева.За оттеглянето си Боршош сподели в изявление до медиите: Той допълва, че \"в последните дни сме свидетели на безпрецедентна атака срещу НДК\". Според него атаката е насочена не само към Двореца, но и към саботаж на подготовката на страната ни за председателството на Съвета на ЕС.Той благодари на Бойко Борисов, че го е възстановил като изпълнителен директор на НДК.", "date": "2017.06.29", "title": " Боршош се оттегля от НДК"}
{"url": "https://m.offnews.bg/news/Futbol_18793/Velik-Botev-Plovdiv-razpilia-partizanite-v-Tirana-video_659399.html", "text": "Истинско щастие е да си фен на Ботев Пловдив тази година. След като спечели Купата на България в знаменит финал с Лудогорец, тимът записа шеметен старт в Лига Европа.Българският тим отвя 3:1 Партизани в Тирана. Така до голяма степен предреши реванша в Бургас от първи квалификационен кръг на турнира. Но пък феновете, част от които се добраха до Албания след премеждия в Македония, със сигурност ще подкрепят своите. Мачът е в Бургас, което гарантира бира и плаж освен футболното шоу.Ботев можеше да открие резултата още в първата минута, когато Крум Стоянов изскочи сам срещу вратаря, но си поведе лошо топката и Ходжа я улови.Така се стигна до 5-ата минута, когато Сукай стреля леко отчаяно, но вратарят Чворович пусна топката в далечния ъгъл - 1:0 за домакините. Това въобще на смути нашите.Първо удар на Неделев срещна ръката на съперник, но съдията не свири дузпа. После дойде логичното. В 27-ата минута Омар Косоко, героят от финала, отправи страхотен шут от 23-24 метра, който изненада вратаря - 1:1.В 62-ата минута Ботев направи пълен обрат. Любимецът на феновете Тодор Неделев вкара след страхотен шут от 25 метра, забивайки топката в горния ляв ъгъл на албанската врата.В 88-ата минута Косоко смълча съвсем и без това празните трибуни в албанската столица. Той открадна топката от защитата, подигра се с вратаря и отбеляза трети гол.ПАРТИЗАНИ: БОТЕВ ПД: 8. Неделев (90-Юсеин), 14. Яя Меледже,", "date": "2017.06.29", "title": " Велик Ботев Пловдив разпиля \"партизаните\" в Тирана (видео)"}
{"url": "https://m.offnews.bg/news/Izvan-terena_18817/Futbolen-miliarder-pusna-porno-v-Tuitara-si-posle-go-iztri_659398.html", "text": "Джим Ирсей е милиардер, собственик на футболния Индианаполис Колтс в НФЛ. Но явно често обича да размахва пищова.Порно снимка на жена се появи в Туитъра му за учудване на неговите последователи. След 12 минути голата дама беше изтрита. Твърде късно!Никой не даде обяснение, така че всички в Америка се чудят - дали милиардерът е пуснал порното в особено състояние, като дори не е разбрал? Или някой е хакнал профила му?Последователите му обаче започнаха да се майтапят, че Ирсей трябва да си смени паролата. Или навиците.Наследник на богата фамилия, Джим притежава състояние от около 2,5 милиарда долара. Обича да се снима в компанията на Джордж Буш - Младши, докато политикът е президент на САЩ.Но това не му пречи да показва порочно поведение не само в интернет. Полиция го арестува веднъж да шофира неадекватен. Оказва се, че е натъпкан до козирката с наркотици.При друг случай ченгета и бърза помощ са извикани по спешност в дома му. Там е намерена в безсъзнание млада дама, която е участвала в някакъв екстремен купон.  Момичето така и не идва съзнание, а причината отново е свърхдоза. ", "date": "2017.06.29", "title": " Футболен милиардер пусна порно в Туитъра си, после го изтри"}
{"url": "https://m.offnews.bg/news/Futbol_18793/Chernata-sila-na-Levski-vzrivi-9000-na-Gerena_659405.html", "text": "Левски триумфира 3:1 над черногорския Сутиеска на старта в Лига Европа. Добрите новини за \"сините\" бяха повече от лошите. Първо, публиката се завърна на \"Герена\", над 9000 зрители подкрепиха своите след трагичния сезон и въпреки софийската жега. Второ, Левски има отличен централен нападател. Жуниор Мапуку дебютира като истинска хала.Той отбеляза първия гол още в 13-ата секунда, което е рекорд за \"сините\" в евротурнирите. Вероятно и за български отбор. Иначе словакът Ян Сикора вкара най-бързия гол в историята на Лига Европа преди сезон. Футболистът на \"Слован\" (Либерец) се разписа след 10,69 сек игра в мача с Карабах.Най-бързият гол в \"А\" група пък е на Мирослав Манолов. Той вкара за Черно море още в 6-ата секунда срещу Монтана.Лошите новини. Защитата е слаба и пусна няколко опасности срещу гостите, които определено изглеждат като селска трупа. А сектор \"Б\" беше затворен заради наказание. Но това май вече не е новина. Огромно знаме с логото на УЕФА и надпис \"Не на расизма\" бе опънато в любимия сектор на \"сините\" фенове.Още в 13-ата секунда Жуниор Мапуку вкара най-бързия гол в историята на \"сините\" в евротурнирите. Таранът бе точен с глава след центриране на Бабатунде отдясно. Бившият играч на Берое отново изправи феновете на крака с хубав гол в 21-ата минута. Той преодоля бранител на гостите, след което с удар от 23 метра прати топката в долния ляв ъгъл.Секунди преди края на първата част Левски вкара трети гол. Роман Прохазка разстреля Личина от фаул над 25 метра. Нарушението пък бе извършено срещу Мапуку, който бе изпратен с бурни аплодисменти от привържениците на 26-кратните шампиони на България. Черната сила, както сам се нарича голаджията, определено се постара да флиртува с публиката.Сержиу Буш дебютира с номер девет в клуба. Румънецът смени Вутов и беше посрещнат с аплодисменти, въпреки че има два гола за ЦСКА във вечното дерби.Малко след това гостите върнаха едно попадение. Маркович бе изведен зад защитата и той технично преодоля Митрев и майсторски реализира.Припомняме, Левски отпадна още на старта в евротурнирите през последните 4 участия. Спартак (Търнава), Сараево, Иртиш и Марибор попариха \"сините\", които трябва да имат едно наум за реванша.: Митрев; Цветкович, Яблонски, Пиргов, Горанов; Прохазка, Панайотов; Адениджи, Вутов (75-Сержиу Буш), Нар; Мапуку (80- Георги Ангелов)Старши треньор: Н. Митов: Личина; Радишич, Бакрац, Стиепович, Денкович, М. Вучич; Ковачевич (69-Бубаня), Лончар; Зарубица, Вукович; МарковичСтарши треньор: Н. РакойевичЖЪЛТИ КАРТОНИ: Радишич, Лончар, ЯблонскиСЪДИЯ: Мартин Люндби (Норвегия)СТАДИОН: \"Vivacom Арена Георги Аспарухов\", 9140 зрители", "date": "2017.06.29", "title": " Черната сила на Левски взриви 9000 на Герена"}
{"url": "https://m.offnews.bg/news/Izvan-terena_18817/Ronaldo-pokaza-bliznatcite-Eva-i-Mateo_659403.html", "text": "Щастлив татко за втори път е Кристиано Роландо! Най-добрият футболист в света за момента публикува първа снимка на новородените си близнаци.Децата, които носят имената Ева и Матео, се появиха на бял свят на 8 юни, но португалецът едва днес ги вижда за първи път заради професионалните си ангажименти. Велик футболист! Той игра за Португалия на турнира за Купата на конфедерациите в Русия, без да е успял да види малките. Нормално, асът на Реал ще пропусне мача за третото място. Майката отново е сурогатна, както и при първото му дете - Кристиано младши, който вече е на 6 години. Баткото вече тренира футбол и бележи красиви голове за радост на таткото.\"Толкова съм щастлив, че мога да държа в ръце двете нови любими същества в моя живот\", написа Роналдо в Инстаграм. да са му живи и здрави!", "date": "2017.06.29", "title": " Роналдо показа близнаците Ева и Матео"}
{"url": "https://m.offnews.bg/news/Futbol_18793/Dunav-padna-0-1-ad-chaka-tima-na-Hero-v-Ruse-video_659397.html", "text": "Дунав падна минимално 0:1 при завръщането си в европейските клубни турнири. Русенци загубиха от Иртиш в Казахстан, но шансовете да прескочат във втори квалификационен кръг на Лига Европа остават.След седмица Дунав приема тима на Димитър Димитров - Херо на своя стадион. Няма съмнения, трибуните ще се пръскат по шевовете, а гостите ще се молят да си тръгнат бързо от дунавския казан.Българският тим започна страхливо край река Павлодар и беше наказан още в петата минута. Игор Бугаев беше изведен с елементарен пас през центъра и не прости на излизащия Антонов.Това здраво стъписа нашите и при следващите атаки на Иртиш не знаеха къде се намират. Нормално за новак в Европа. Все пак момчетата на Веселин Великов се окопитиха. С началото на втората част дори натиснаха и стигнаха до златен шанс в 55-ата минута. Будинов и Шопов отнеха топката в пеналта на домакините, но първият стреля във вратаря.До края и двата тима нямаха кой знае какви ситуации. Херо затвори своите, очевидно доволен на чистия гол преднина. Все пак похвала за Дунав, който играе в Европа с 14 български момчета като титуляри и резерви.Поради голямото разстояние феновете от Русе нямаха възможност да подкрепят своите любимци в далечен Казахстан. С общите усилия бе създадена фен зона с видео стена в Парка на младежта в града, където множество се събраха и преживяха заедно емоциите от завръщането на Дунав в евротурнирите след 42 г. пауза.", "date": "2017.06.29", "title": " Дунав падна 0:1, ад чака тима на Херо в Русе (видео)"}
{"url": "https://m.offnews.bg/news/Politika_8/V-Harvatiia-veche-ima-pametna-plocha-na-Dubrovnishkata-gramota-na-tcar_659404.html", "text": "Министър-председателят Бойко Борисов и кметът на Дубровник Мато Франкович откриха паметна плоча на Дубровнишката грамота на цар Иван Асен II в града.Паметникът е символ на историческите връзки между България и Хърватия и на почит към нашите предци, съобщава правителствената пресслужба.В словото си по време на церемонията Борисов отбеляза, че приятелството между двете държави има дълбоки исторически корени, като и сега партньорството им продължава да се развива успешно на Балканите и в Европейския съюз.По думите му, грамотата, с която през 1230 г. цар Иван Асен II предоставя на дубровнишките търговци привилегии, е важен исторически извор за търговските връзки.Премиерът припомни и други исторически моменти от контактите между двата народа – ролята на Павел Джорджич при избухването на Търновското въстание и на Йосип Щросмайер за издаването на сборника с народни песни на братя Миладинови.„Убеден съм, че сега в ЕС и в НАТО, всички ние, заедно на Балканите, ще спрем да говорим за конфликти, а ще говорим как да развием бизнеса, как да се увеличат доходите и как хората да живеят по-добре“, заяви още Борисов.Борисов, заедно с вицепремиера и министър на външните работи Екатерина Захариева и с министъра за Българското председателство на Съвета на ЕС 2018 Лиляна Павлова, е в Хърватия за участие утре в Срещата на върха на държавните и правителствени ръководители на страните-участнички в Процеса за сътрудничество в Югоизточна Европа.", "date": "2017.06.29", "title": " В Хърватия вече има паметна плоча на Дубровнишката грамота на цар Иван Асен II"}
{"url": "https://m.offnews.bg/news/Protesti_17652/Nad-1500-na-protest-i-tazi-vecher-v-Asenovgrad-obnovena_659401.html", "text": "Втора вечер на протест в Асеновград. Над 1500 демонстранти се събраха край паметника на цар Иван Асен II в града, в протеста се включиха и рокери от пловдивски мотоклубове.Към 22 ч.полицията обърна движението на шествието, което се беше насочило към ромската махала в града.На всички изходи на града има полицейски патрули, в центъра - жандармерия и специални части, много служители на реда има и около ромската махала, съобщава БТА.Напрежението в Асеновград ескалира, след като роми нападнаха тийнейджъри и деца от клуба по гребане на СК \"Асеновец\".9 души бяха задържани по-рано днес заради боя в Асеновград, след като жандармерията е претърсила къщи в махалата.Напълно съм ангажиран с този инцидент, но трябва да подчертая, че силният емоционален заряд сега не е рационален, заяви главният секретар на МВР Младен Маринов на среща с гражданите на Асеновград днес.Той апелира действията на протестиращите да са по законов ред и да не се поддават на провокации. И допълни, че до нормализиране на обстановката в града ще има засилено полицейско присъствие.Очакваме сигнали, по които да реагираме и да се извършат проверки, каза главният секретар на МВР по повод твърдение от гражданин, че в социалните мрежи се отправят заплахи срещу жителите на Асеновград.", "date": "2017.06.29", "title": " Над 1500 на протест и тази вечер в Асеновград (обновена)"}
{"url": "https://m.offnews.bg/news/Obshtestvo_4/Da-pomognem-na-Bozhidar_659396.html", "text": "7-годишният Божидар Кръстев от Камено е опериран от рак на гръбначния стълб в Турция. Сега му предстоят курсове химио- и лъчетерапия, за които семейството му трябва да събере 31 000 лева до 15 юли.През март 2017 год. Божидар е опериран за отстраняване на тумор в гръбнака в УМБАЛ „Св. Ив. Рилски” София. Според направените хистологични изследвания туморът е доброкачествен и бавноразвиващ се.Детето обаче продължава да се чувства зле, затова месец по-късно родителите му решават да направят изследвания и в болница \"Аджъбадем\" в Турция. Резултатът от ядрено-магнитния резонанс, направен в Турция, показва, че туморът е бързоразвиващ се, затова се налага спешна операция.Фондът за лечение на деца отказва финансиране за лечение на детето, което принуждава родителите да започнат да събират средства от приятели и познати.Детето е оперирано в Турция на 10 май, а хистологичното изследване показва злокачествен тумор – мултиформен глиобластом, 4-та степен, което налага провеждането на химио- и лъчетерапия, а след това и рехабилитация.Част от средствата за лечението му вече са събрани, като остава до средата на юли да бъде събрана сумата от 31 000 лева. Всеки, който желае да помогне на Божидар, може да направи това чрез SMS с текст на латиница DМS BOBCHO на 17 777, както и на банкови сметки:BG87 UNCR 7000 1522 9420 57 BGNBG11 UNCR 7000 1522 9420 67 EURBG97 UNCR 7000 1522 9420 71 USDУниКредит Булбанк:UNCRBGSFPAY PAL - t.kraste@gmail.com", "date": "2017.06.29", "title": " Да помогнем на Божидар"}
{"url": "https://m.offnews.bg/news/Protesti_17652/Nad-100-dushi-na-protest-sreshtu-nebostargach-v-stolichniia-kvartal-S_659406.html", "text": "Над 100 души излязоха тази вечер на протест заради опасността в градинката на кръстовището на бул. \"България\" и \"Иван Гешов\" да изникне 43-етажна сграда.Освен жители на \"Стрелбище\", към протеста се присъединиха и демонстранти от \"Дружба\".Демонстрантите организираха и подписка против строежа на небостъргача.Според общия устройствен план на София на мястото има градинка, на която може да се строи „кафене, църква или тоалетна”. Върховният административен съд обаче отсече, че собственикът има право да строи висока сграда.Промяната в плана на парцела не мина през комисията по градоустройство към СОС, докладът бе отложен и от икономическата комисия и отпадна от дневния ред на Столичния общински съвет на 22 юни.През април комисиите по градоустройство и по екология върнаха искането на инвеститорите от \"България билдинг\", за да направят транспортен анализ. Тогава те поискаха транспортен анализ и доказателство, че теренът попада в зона, която допуска застрояване без ограничения за височината.Представеният през юни проект предвижда основата на сградата да е на 4 етажа с офиси и магазини, а от нея плочковидно да се издигне постройка - апартхотел до 77 метра. Проектът бе отхвърлен, защото не събра достатъчно гласове.Според кмета на район \"Красно село\" Христо Апостолов сградата ще улесни паркирането в района, защото със собствениците могат да се договорят преференциални цени за гражданите в района на подземния паркинг на три нива, който ще бъде изграден.", "date": "2017.06.29", "title": " Над 100 души на протест срещу небостъргач в столичния квартал \"Стрелбище\""}
{"url": "https://m.offnews.bg/news/Futbol_18793/Germaniia-Chili-e-finalat-na-Kupata-na-konfederatciite_659408.html", "text": "Германия и Чили ще определят победителя в турнира за Купата на конфедерациите в Русия.Това стана факт, след като снощи южноамериканците надвиха след дузпи тима на Португалия, а днес експерименталния състав на Бундестима се справи с Мексико с 4:1 на стадиона в Сочи.Бундестимът доминираше, но и съперникът им имаше шансове. Резултатът по-скоро показва ефективността на водения от Йоаким Льов тим.Два ранни гола на Леон Горецка в рамките на секунди до осмата минута дадоха солидна преднина на световните шампиони.Тимо Вернер направи 3:0 след час игра, а в края двата отбора си размениха по едно попадение.Първо Фабиан намали със страхотен далечен удар, а след това резервата Юнес оформи крайното 4:1.Финалният мач е на 2 юли в Санкт Петербург. В същия ден е и двубоят за третото място между Мексико и Португалия в Москва.", "date": "2017.06.29", "title": " Германия - Чили е финалът на Купата на конфедерациите"}
{"url": "https://m.offnews.bg/news/Sviat-_12/Spetcialnata-prokuratura-v-Makedoniia-iska-arest-za-bivshiia-premier-G_659409.html", "text": "Специалната прокуратура на Македония поиска днес арест за бившия премиер Никола Груевски и трима министри от неговия кабинет.Груевски, който е лидер на ВМРО-ДПМНЕ, беше министър-председател на западната ни съседка в продължение на 10 години.Специалната прокуратура съобщи днес, че повдига обвинения на висши функционери на ВМРО-ДПМНЕ, бизнесмени и журналисти и иска арест за Груевски, Сашо Миялков (братовчед на Груевски и дългогодишен шеф на македонското контраразузнаване), Миле Янакиески (бивш министър на транспорта), Гордана Янкулоска (бивш вътрешен министър), Елизабета Канческа-Милевска (бивш министър на културата).\"Специалното явно обвинителство\", както го наричат в Македония, иска арест и за Драган Павлович Латас, един от най-приближените журналисти на ВМРО-ДПМНЕ.Груевски и неговите приближени са обвинени в незаконна намеса в изборния процес на западната ни съседка, незаконно финансиране на партията и предизборните ѝ кампании, укриване на данъци.Това е класическа политическа и антимакедонска поръчка и бъдещето ще докаже, че е точно така. Става дума за политически, а не за правен процес. Специалната прокуратура не е прокуратура, а канцелария на Социалдемократическия съюз на Македония, заяви Груевски на пресконференция, свикана след повдигането на обвиненията.Целта е ВМРО, целта е да се разбие ВМРО, за да бъде отслабена Македония, но няма да успеят, коментира бившият премиер.", "date": "2017.06.29", "title": " Специалната прокуратура в Македония иска арест за бившия премиер Груевски"}
