{"url": "https://offnews.bg/futbol/tcska-izpusna-shampiona-na-ukrajna-706416.html", "text": "ЦСКА отстъпи на украинския шампион Шахтьор (Донецк) с 0:1 в третата си контрола в Австрия. Единственото попадение в двубоя вкара 18-годишният Сикан в 10-ата минута.До края \"червените\" имаха няколко добри възможности да изравнят. В 44-та минута попадение на Али Соу пък беше отменено заради засада. В добавеното време на първата част Соу се възползва от рисковано излизане на вратаря на Шахтьор далеч от наказателното поле и му отне топката, подаде я на Евандро, който я изрита и беше близо до отбелязването на невероятен гол от сериозна дистанция.На почивката бяха направени четири смени - Томаш, Занев, Пинто и Давидов замениха Гълъбов, Жеферсон, Тиаго и Кери. През втората част в игра се появиха Бусато, Антов, Митков и Уот.Соу имаше шанс да възстанови равенството в 70-та минута, но вратарят на украинския гранд спаси. В крайна сметка резултатът остана непроменен до края.Петима футболисти не бяха на разположение на треньорския щаб за двубоя. Николай Бодуров не игра заради възпаление на ухото. Жанио Бикел е с настинка. Енрике Рафаел има лека контузия и предстои да му бъде направен преглед, а Иван Турицов и Илия Шаламанов лекуват травми.В последната контрола в Австрия ЦСКА се изправя срещу местния шампион Ред Бул Залцбург. Мачът е на 3 юли (сряда) от 19:30 българско време на стадиона в Saalfelden.Състав на ЦСКА: 30. Витаутас Черниаускас, 2. Стойчо Атанасов, 4. Божидар Чорбаджийски, 28. Пламен Гълъбов, 3. Жеферсон Телес, 15. Кристиян Малинов (к), 21. Диего Фабрини, 20. Тиаго Родригес, 10. Евандро, 8. Греъм Кери, 22. Али СоуРезерви: 12. Густаво Бусато, 24. Нуно Томаш, 11. Петър Занев, 26. Валентин Антов, 6. Рубен Пинто, 18. Мартин Смоленски, 23. Митко Митков, 9. Тони Уот, 7. Денис Давидов", "date": "2019.06.30", "title": "ЦСКА изпусна шампиона на Украйна"}
{"url": "https://offnews.bg/112/17-godishna-e-v-neizvestnost-ot-sriada-ne-se-pribrala-sled-kontcert-706420.html", "text": "17-годишно момиче от София е обявено за издирване* от полицията, съобщават нейни близки.Издирваната се казва Стефани Горнишка и последно е била забелязана на концерт, като след това не се е прибрала и оттогава никой няма връзка с нея.Последно е била облечена с дънки и тениска, с брезентова раничка.\"По последен контакт с нея е писала, че е на морето\", става ясно от публикацията.", "date": "2019.06.30", "title": "17-годишна е в неизвестност от сряда, не се прибрала след концерт"}
{"url": "https://offnews.bg/izvan-terena/futbolen-klub-se-prekrasti-na-fk-ploska-zemia-706419.html", "text": "Теорията, че планетата Земя е плоска, намери сериозна подкрепа от страна на испанския нискоразреден ФК Мостойес Баломпе.Занапред той ще продължи участието си в четвъртото ниво на испанския футбол под името ФК Плоска Земя. Целта на преименуването беше разяснена от президента на клуба Хави Повес пред \"Марка\", като във всичко има едновременно научен и маркетингов елемент.\"Искаме да привлечем за фенове на ФК Плоска Земя всички, които споделят тази идея. С името си пък осигуряваме на идеята постоянно присъствие в медиите, което ще подобри отразяването на движението за изясняване на целите му. Родени сме да станем изразители на гласовете на милионите последователи на движението, че Земята е плоска, които са заглушавани\", споделя още футболният началник.Може да ви се струва абсурдна самата мисъл, че Земята е плоска, но тя си има сериозни фенове в спортните среди, като на първо място по популярност е американската звезда от НБА от близкото минало Шакил О'Нийл.Той твърди, че е установил този факт емпирично, тъй като много е пътувал.У нас теорията също има привърженици, като в изследване 19 процента от анкетираните са изразили резерви, че Земята е кръгла.", "date": "2019.06.30", "title": "Футболен клуб се прекръсти на ФК Плоска Земя"}
{"url": "https://offnews.bg/drugi/vrashtame-se-s-18-medala-ot-minsk-vizhte-vsichkite-ni-priziori-i-sham-706422.html", "text": "Каратистката Ивет Горанова осигури 18-ия български медал на Европейските игри в Минск. От тях три са златни, 7 сребърни и 8 бронзови.Това е с 8 повече от първото издание на игрите преди 4 години в Баку, когато спечелихме 10 отличия (1 златен, 4 сребърни и 5 бронзови) и тогава ни отреди 27 място в неофициалното класиране по нации, припомнят от БОК.Сега в Минск по брой медали сме на 11-о място, а в класирането по нации сме приблизително 15-и малко преди да завършат и последните дисциплини на Европейските игри.Преди края на състезанията министър-председателят Бойко Борисов поздрави българските спортисти, които в \"последните дни ни накараха да се чувстваме горди с представянето си в Беларус\".Ето всички български медалисти в Минск:ЗлатоМария Оряшкова - самбо 80 кг Станимира Петрова – бокс 57 кг Ивет Горанова – карате кумите 55 кгСреброКатрин Тасева – худ. гимнастика - топка Ивайло Иванов - джудо 81 кг Ансамбъл – художествена гимнастика - многобой Ансамбъл – художествена гимнастика - топки Аеробика - група Мими Христова - борба 57 кг Даниел Асенов – бокс 52 кгБронзЦветелина Цветанова – самбо 48 кг Антоанета Бонева – спортна стрелба 10 м. въздушен пистолет Катрин Тасева - худ. гимнастика бронз на бухалки Ансамбъл – худ. гимнастика бухалки и обръч Антоанета Бонева – спортна стрелба 25 м пистолет София Георгиева – борба 68 кг Миглена Селишка – борба 50 кг Габриела Димитрова – бокс 51 кг", "date": "2019.06.30", "title": "Връщаме се с 18 медала от Минск, вижте всичките ни призьори и шампиони"}
{"url": "https://offnews.bg/dw/kak-se-stava-oligarh-v-iztochna-evropa-706415.html", "text": "От седмици стотици хиляди чехи демонстрират срещу своя премиер Андрей Бабиш. Освен министър-председател той е и един от най-богатите хора в Чехия. Как е забогатял ли? Още по комунистическо време, като член на Партията, той е бил мениджър на чехословашката държавна външнотърговска фирма \"Petrimex\". По негова идея компанията основава друга фирма - \"Agrofert\", която по-късно е придобита от съмнителни швейцарски инвеститори. За тях Бабиш казва, че били приятели още от училище. Много скоро обаче той става едноличен собственик на фирмата. После Бабиш придобива медийни компании и навлиза в политиката. А от началото на юни 2019 чешката прокуратура го разследва за данъчна измама, злоупотреба с държавни субсидии и неправомерно изразходване на средства от Кохезионния фонд на ЕС по времето, когато е бил финансов министър и премиер на страната.Бабиш е олицетворение на начина, по който в Източна и Югоизточна Европа се прави политика. Парите са власт. Който има пари, иска власт. А който има власт, знае отлично, че за да я задържи, му трябват пари. Например за да си купи медии. След промените най-добре и най-бързо го разбраха пременилите се комунисти. Така по неведоми пътища те бързо натрупаха лично богатство с държавни и партийни пари. Новите богаташи бяха старите комунисти, които използваха тези пари, за да останат във властта като нови социалдемократи - както се случи например в Румъния и България.С помощта на европейските париПоявилите се след тях партии, определящи се като граждански и консервативни (например \"Фидес\" на унгарския премиер Орбан), бързо научиха правилата на играта. Осигурявайки целенасочено на свои доверени хора държавни поръчки, щедро гарнирани с европейски субсидии, те си създадоха свои собствени олигарси.Най-яркият пример в Унгария е известният като \"национален газовик\" Лоринц Месарош. В близкото минало довереникът на Орбан е имал малка фирма за газифициране, а днес - подобно на Бабиш - е вторият най-богат човек в Унгария. И все пак има една съществена разлика между двамата: чешкият олигарх разполага с реална власт, а Месарош знае отлично, че дължи всичко на Орбан. Унгарският премиер не търпи никакви политически амбиции у своите протежета. Медийният магнат Лайош Шимичка го знае много добре. Той дълго време отговаряше за финансите на \"Фидес\". Но след като се скара с Орбан, звездата му залезе набързо. Накратко: по тези европейски ширини не олигарсите определят политиката, а политиката определя олигарсите.Пряко свързани с властта на олигарсите са кохезионните фондове на ЕС. Всъщност, тези пари са замислени от Брюксел като средство в борбата срещу изоставането на по-бедните страни-членки. С тяхна помощ те трябва да догонят в икономическото си развитие по-богатите държави от Общността. Оттук идва и терминът \"кохезия\". Едновременно с това, този вид финансиране би трябвало да насърчава и демокрацията, пазарната икономика и правовата държавност. Поне така е на книга.В страните от Югоизточна Европа обаче бързо установиха, че значителна част от тези средства, които често се харчат за инфраструктурни проекти, в крайна сметка отиват у големи западноевропейски компании, които притежават нужните ноухау, конкурентоспособност и капацитет да печелят съответните обществени поръчки. Тоест една част от това финансиране се връща обратно в Западна Европа.Оказва се, че раждането на олигарсите в Централна и Източна Европа се дължи отчасти и на опитите въпросните европари да останат изцяло в страните, за които са предвидени. В Унгария, например, съвсем умишлено правителството си създаде политически лоялни, крупни бизнесмени, които печелят подозрително често големи държавни поръчки. Премиерът Орбан определя това като \"неомеркантилизъм\" (фазата, в която в Европа се създаваха национални индустрии с помощта на протекционистки митнически бариери). Ако искате, наречете го и \"патриотична корупция\".Нека спрем дъжда от европейски пари!Лично аз не вярвам, че в дългосрочен план умуването как да се задържат тези пари в източноевропейските страни ще доведе до създаването на конкурентоспособна икономика. ЕС пък изглежда вече е решил, че идеята за конвергенция в сферата на ценностите просто не функционира: в следващия бюджет ще бъдат подпомагани не най-бедните, а политически коректните - например по въпроса за приема на бежанци.Нека спрем целия дъжд от европейски пари! Защото той прави Брюксел да изглежда по-важен, отколкото е всъщност. Освен това в много страни-членки въпросното финансиране изкривява икономическите и политическите процеси. Ние, източноевропейците, вече догонваме Запада - включително благодарение на европейските пари. Но е дошло времето да се откажем от този механизъм. И да развием предприемаческа култура, която ще цени иновациите и смелостта, а не жаждата за власт и политическата лоялност.", "date": "2019.06.30", "title": "Как се става олигарх в Източна Европа"}
{"url": "https://offnews.bg/evropa/padat-99-ot-mitata-mezhdu-vietnam-i-es-706418.html", "text": "Европейският съюз подписа споразумение за свободна търговия с Виетнам днес. Това е една от най-амбициозните сделки на евроблока с развиваща се пазарна икономика, отбелязва ДПА, цитирана от БТА.Сделката от страна на ЕС бе подписана от румънския министър на предприятията, търговията и предприемачеството Щефан-Раду Опреа, чиято държава е ротационен председател на ЕС за първите шест месеца на годината и от виетнамския министър на търговията Чан Туан Ан.Церемонията по подписване на сделката се състоя в Ханой, като на нея присъстваха и виетнамският премиер Нгуен Суан Фук и еврокомисарят за търговията Сесилия Малмстрьом.\"Това е най-амбициозното споразумение за свободна търговия, което ЕС подписа с развиваща се пазарна икономика\", подчерта Малмстрьом на пресконференция след подписването. Тя определи подписването на договора като \"крайъгълен камък\". Виетнам е сред най-бързорастящите икономики в света - БВП на държавата се увеличи със 7,08% през 2018 г.Договорът трябва да бъде ратифициран от Европейския парламент и от виетнамския парламент. В него е заложено елиминиране на 99% на митата между ЕС и Виетнам, както и редукция на нетарифните пречки пред ЕС и отваряне на сектора на виетнамските услуги и пазари за обществени поръчки и доставки за компании от ЕС.Споразумението обаче бе посрещнато с критики от страна на активисти от виетнамското гражданско общество. В отворено писмо до председателя на Европейския съюз Доналд Туск и евродепутата Бернд Ланге виетнамски активисти призоваха ЕС да настоява за по-големи политически реформи във Виетнам преди да пристъпи към подписване на сделката. Дисидентите в комунистическата страна с еднопартийно управление са забранени и преследвани. Според данни на базираната в САЩ правозащитна организация Проект 88 в държавата има 254 политически затворници, въпреки че управляващите го отричат. По повод на сделката Асошиейтед прес припомня, че стокооборотът между Виетнам и ЕС е бил в размер на 56 милиарда долара само последната година, което прави държавата вторият най-голям търговски партньор на блока в Югоизточна Азия.Преговорите за договора, подписан днес, се водят от 2012 г., припомня още агенцията. Тя припомня, че според него Виетнам се ангажира да спазва стандартите за устойчиво развитие, включително и подобряване на ситуацията с човешките права, да защитава правата на работниците и да се придържа към ангажиментите за справяне с климатичните промени, съгласно разпоредбите на Парижкото споразумение за климата.Това е втората сделка на ЕС за свободна търговия със страна от Югоизточна Азия след тази със Сингапур. Новото споразумение е възприемано като още една стъпка към постигането на всеобхватна търговска сделка с Асоциацията на страните от Югоизточна Азия, обединяваща 10 държави с общо население от 650 милиона души.", "date": "2019.06.30", "title": "Падат 99% от митата между Виетнам и ЕС"}
{"url": "https://offnews.bg/sport/ivet-goranova-ni-nosi-treto-zlato-ot-minsk-706401.html", "text": "Каратистката Ивет Горанова спечели златото в категория до 55 килограма в дисциплината \"кумите\" на Европейските игри в Минск. В спора за златото 19-годишната ни представителка надви именитата съперничка Анжелика Терлюга (Украйна) с 4:3.Преди това Ивет се справи с британката Ейми Конъл (2:1), туркинята Туба Якан (6:3), а на полуфиналите елиминира холандката Дженифър Варлинг със служебна победа (0:0, кикен).Така тя донесе трети златен медал за България на Игрите в Минск. И трите титли бяха спечелени от представителки на нежния пол в бойните спортове.Мария Оряшкова в самбото и Станимира Петрова в бокса също стъпиха на върха. България приключи игрите с 18 отличия - 3 златни, 7 сребърни и 8 бронзови. Лидер е Русия с общо 109 медала (44-23-42). И завърши на 16-о място в класирането по медали.Вторите Европейски игри ще бъдат закрити тази вечер на стадион \"Динамо\" в беларуската столица.Знаменосец на тима ни ще бъде шампионката в бокса Станимира Петрова.", "date": "2019.06.30", "title": "Ивет Горанова ни носи трето злато от Минск"}
{"url": "https://offnews.bg/tenis/serina-ne-razbrala-che-barti-e-stanala-1-706427.html", "text": "Американската тенисистка Серина Уилямс явно не следи случващото се в спорта, когато не е свързано с нея.Това става ясно от нейно интервю пред официалния сайт на турнира от Големия шлем \"Уимбълдън\", който стартира в понеделник.Серина с изненада узнава, че новата номер 1 в женския тенис е Ашли Барти.\"Наистина ли? Нямах представа. Това е много готино. Няма човек, който да каже нещо лошо за Ашли. Тя е най-милото момиче в тура.Толкова е добра, а играта ѝ е прекрасна, има толкова класически удари. Техниката ѝ е безупречна, прави всичко добре. Радвам се за нея\", коментира Серина.Барти стана номер 1 след победата си в Бирмингам. Преди това тя спечели и за първи път турнир от Големия шлем, след като триумфира на \"Ролан Гарос\" в Париж.", "date": "2019.06.30", "title": "Серина не разбрала, че Барти е станала №1"}
{"url": "https://offnews.bg/tenis/grigor-dimitrov-startira-na-uimbaldan-v-ponedelnik-na-kort-15-706417.html", "text": "Григор Димитров ще стартира участието си на Уимбълдън 2019 с мач срещу френския квалификант Корентин Муте в понеделник.Българинът ще спори с 20-годишния левичар на корт №15. Програмата на корта започва в 13:00 часа българско време и първи ще играят Янко Типсаревич и Йошихито Нишиока, а след тях Маркета Вондроушова и Мадисън Бренгъл. Очаква се мачът на Григор Димитров да започне към 17:00 ч.За Корентин Муте това ще бъде дебют в основната схема на турнира на трева от Големия шлем.Григор Димитров в миналогодишното издание на Уимбълдън отпадна още в първи кръг след загуба от Стан Вавринка.Най-доброто представяне на първата ни ракета в Лондон датира от 2014 г., когато стигна до полуфиналите.Ако премине първия кръг, Григор ще спори с победителя от мача между Феликс Оже-Алиасим и Вашек Поспишил.Димитров загуби от Оже-Алиасим по-рано този месец на старта на турнира Куинс Клъб в Лондон. ", "date": "2019.06.30", "title": "Григор Димитров стартира на Уимбълдън в понеделник на корт №15"}
{"url": "https://offnews.bg/obshtestvo/mvr-obrabotvame-kolite-za-30-sekundi-no-vapreki-tova-kolonite-za-gar-706404.html", "text": "Напливът на българи към Гърция все още е засилен, като опашката от коли, чакащи да минат ГКПП \"Кулата\" е около 2-3 километра, предава БНР.Пътуващите за Гърция да преминават през останалите гранични пунктове - Илинден, Златоград, Ивайловград, Капитан Петко Войвода“, препоръчват от МВР.Оттам посочват, че служителите на граничните пунктове си вършат работата съвестно:„Обработката на един автомобил отнема не повече от 30 секунди. Бави това, че не винаги хората са си приготвили на едно място необходимите документи за преминаването през граничния пункт. Апелирам към тези, които пътуват с децата си, само единият родител, да си носят копие на въпросните декларации, защото само за изтеклото денонощие 436 лица, пътуващи със своите деца не са носили такова копие и се е налагало ние да правим копия“, коментира главен комисар Светлан Кичиков.„Една румънска кола се обработва за не повече от 20-25 секунди. Говорим там, където няма деца, ако има деца отива до 40 секунди, 50 секунди максимум“, допълва той, цитиран от БНР.Само в петък са преминали 6500 автомобила и са направени копия на 500 декларации за деца. От МВР уточняват, че това забавя процеса и е хубаво освен оригинал пътуващите да носят и копие, за да не се налага полицаите да губят време в копирането.", "date": "2019.06.30", "title": "МВР: Обработваме колите за 30 секунди, но въпреки това колоните за Гърция са километрични"}
{"url": "https://offnews.bg/sviat/iaponia-podnoviava-targovskia-ulov-na-kitove-706413.html", "text": "След близо 30 години Япония отново поднови търговския улов на китове, съобщи БНТ.Токио напусна Международната китоловна организация въпреки острата критика на международната общност и природозащитниците. Уловът се очаква да започне утре, като забраната пада след полунощ. В някои райони на страната китоловните кораби вече са в пълна готовност. Токио обяви, че уловът ще се извършва в японски води и в изключителната икономическа зона на страната. Решението предизвика протести в много държави.Според някои природозащитници решението е неразбираемо, тъй като пазарът вече не е толкова голям. Прогнозите на управляващите обаче са за бързи и големи печалби на ресторантите, които предлагат месо от китове. ", "date": "2019.06.30", "title": "Япония подновява търговския улов на китове"}
{"url": "https://offnews.bg/obshtestvo/samo-za-niakolko-chasa-dvama-turisti-se-udaviha-na-balgarskoto-cherno-706424.html", "text": "Само в разстояние на няколко часа двама туристи се удавиха на българското Черноморие. Жена загина на плаж Иракли, а млад мъж - в района на къмпинг \"Делфин\" край Ахтопол, съобщиха регионални медии. Мъжът починал около 15:30 ч. според читатели на Флагман.бг, които станали свидетели на трагедията.Скоро след това се удавила и 48-годишна жена на плаж Иракли. И двата инцидента се случили на неохраняеми плажове, съобщават от бургаската полиция. От там призовават туристите, когато са на охраянем плаж да се съобразяват с флаговата сигнализация и указанията на спасителите, а когато зоната е неохраняема, да не рискуват живота си при вълнение. Вълнението на морето по Южното Черноморие в следобедните часове е 3 бала. ", "date": "2019.06.30", "title": "Само за няколко часа: Двама туристи се удавиха на българското Черноморие"}
{"url": "https://offnews.bg/volejbol/natcionalite-po-volejbol-katastrofiraha-sreshtu-sarbia-706428.html", "text": "Много тежка загуба записаха националите по волейбол в турнира за Лигата на нациите срещу Сърбия в Пловдив.Възпитаниците на селекционера Силвано Пранди катастрофираха с 0:3 (-23, -12, -18) срещу силния тим на западната ни съседка, воден от легендарния бивш разпределител Никола Гърбич.Сърбите ни разгромиха на сервис, като вкараха 12 аса срещу 0 за нашите. На блокада нещата изглеждаха равностойни - 5 на 5, както и при непредизвиканите грешки.Най-резултатен за българите беше Цветан Соколов с 12 точки, а за сърбите 20 наниза Дражен Лубурич.Така България завърши с 10 поражения и само пет победи в надпреварата. Със същия актив са и сърбите, но те завършиха 11-и в крайното класиране, докато българите са 12-и заради по-лоши показатели при спечелени/загубени геймове.СТАТИСТИКАБЪЛГАРИЯ - СЪРБИЯ 0:3 (23:25, 12:25, 18:25)БЪЛГАРИЯ: Георги Сеганов 1, Цветан Соколов 12, Розалин Пенчев 9, Мартин Атанасов 5, Виктор Йосифов 3, Николай Николов 2 - Теодор Салпаров-либеро (Пламен Шекерджиев, Чоно Пенчев, Радослав Парапунов 1)Старши треньор: СИЛВАНО ПРАНДИСЪРБИЯ: Алекса Батак 1, Дражен Лубурич 20, Марко Ивович 15, Неманя Петрич 11, Сречко Лисинац 5, Петър Кръсманович 4 - Никола Пекович-либероСтарши треньор: НИКОЛА ГЪРБИЧ.", "date": "2019.06.30", "title": "Националите по волейбол катастрофираха срещу Сърбия"}
{"url": "https://offnews.bg/ikonomika/ne-v-balgaria-nito-v-turtcia-folksvagen-mozhe-da-ide-v-sauditska-706405.html", "text": "ARD публикува вътрешна информация, според която в битката за новия завод на \"Фолксваген\", която в момента се води между България и Турция, влиза и Саудитска Арабия и то с доста сериозни позиции, пише БНТ.Рияд желае да построи автомобилен завод от почти 3 десетилетия, а запознати лобисти твърдят, че кралството е готово да надхвърли всяка оферта досега с много.Страната наскоро подписа договор за икономическо сътрудничество за милиарди долари с \"Хюндай\" в Южна Корея, а сега се цели и в Германия.Арабската държава е готова да субсидира всеки нов автомобил, направен в нея, с 1000 долара за период от над 10 години. Тя също така обещава 5-цифрена бройка за производство на автомобили всяка година, а данъкът върху продажбите ще е едва 5%Ще бъдат предоставени земя, сгради и съответната инфраструктура, както и обучение за персонала за \"Фолксваген\".Тепърва предстои да се разбере дали силното предложение на Рияд няма да бъде подсладено дори още повече с допълнителни бонуси, но също така се изчаква да се разбере повече официална информация относно проекта.", "date": "2019.06.30", "title": "Не в България, нито в Турция - 'Фолксваген' може да иде в Саудитска Арабия"}
{"url": "https://offnews.bg/politika/andrej-novakov-vliza-v-transportnata-komisia-na-novia-evropejski-parla-706406.html", "text": "В транспортната комисия към новия Европейски парламент ще има български представител и това е евродепутатът от ГЕРБ/ЕНП Андрей Новаков. Това обяви колегата му Емил Радев пред БНР. \"Пакетът \"Мобилност\" ще започне да се гледа най-вероятно от самото начало на стартирането на новия ЕП и това е непосредствена опасност за интересите на българските транспортни дружества и българския транспортен бизнес. Видяхме какво се случи в предходния мандат – горе-долу две години се борихме по пакета, загубихме позиция в последните дни, за съжаление, с неявяването на няколко български евродепутата\", припомни той. Според него успехът на България зависи от обединението на 17-те ни представители в Европарламента. \"Винаги, обаче, когато позицията ни не е единна, това се използва от нашите опоненти и много по-трудно постигаме целите си, така че първо и най-важно е българската делегация наистина да бъде водена от интереса на България, а не от тясно партийните интереси\", допълни Радев. Според него необходимите дипломатически усилия ще са още по-големи в новия състав на Европарламента. Днес тече извънредното заседание на Европейския съвет, на който ще се вземат решения, свързани с най-важните европейски постове. Най-вероятно днес ще стане ясен и новият председател на Европейската комисия, коментира Радев.\"Във вторник най-късно трябва да се подадат кандидатурите за председател на Европейския парламент, а в сряда ще се извърши самото гласуване на председател и неговите заместници, така че този Съвет е много важен, защото не остана, на практика, време да се договори всичко. Предполагам  че до късно през нощта ще се вземат много важни за целия ЕС решения, които ще предопределят и бъдещите мнозинства в ЕП\".", "date": "2019.06.30", "title": "Андрей Новаков влиза в транспортната комисия на новия Европейски парламент"}
{"url": "https://offnews.bg/politika/otstraniha-valeri-zhablianov-ot-izpalnitelnoto-biuro-na-bsp-obnovena-706411.html", "text": "Ръководството на БСП отстрани Валери Жаблянов от Изпълнителното бюро на партията на днешния пленум на левицата. Сред аргументите, предложени за отстраняването на Жаблянов, бяха нарушен екипен принцип, липса на активност в идейните дискусии, както и неучастието му в Парламентарната асамблея на Съвета на Европа.По предложение на лидера на БСП Корнелия Нинова след решение на Националния съвет, съставът на ИБ бе разширен. В него влизат: Асен Гагаузов, Весела Лечева, Георги Свиленски, Манол Генов, Милка Христова, Николай Бериевски, Стоян Мирчев. Националният съвет на БСП освободи Валери Жаблянов като член на Изпълнителното бюро на БСП.Националният съвет на БСП избра и предизборен щаб за местните избори в състав: Кирил Добрев - председател, Деница Златева, Владимир Москов, Вяра Емилова, Драгомир Стойнев, Ивелин Николов, Бояна Бозаджиева, Атанас Атанасов, Асен Гагаузов, Атанас Зафиров, Атанас Костадинов, Георги Свиленски, Калинка Николова, Георги Чакъров, Пенка Йорданова.", "date": "2019.06.30", "title": "Отстраниха Валери Жаблянов от Изпълнителното бюро на БСП (обновена)"}
{"url": "https://offnews.bg/sviat/izvanredno-zasedanie-v-briuksel-dnes-za-izbor-na-novia-predsedatel-na-706391.html", "text": "Днес в Брюксел ще се проведе извънредно заседание на лидерите на ЕС, за да бъде избран новият председател на Европейската комисия, предава БНР.Срещата се очаква да започне късно следобед, като ще продължи до вечерта, а може би и рано сутринта на следващия ден. Досега се смяташе, че Манфред Вебер, който е фаворит на Ангела Меркел от ЕНП, ще заеме поста. Той обаче беше блокиран от Еманюел Макрон по претекст, че няма достатъчно опит.Следващият най-вероятен кандидат - Франс Тимерманс, който е подкрепян от социалистите и демократите - няма да бъде приет от Полша и Унгария, срещу които той води кампания за наказателни процедури по член 7. Макрон остава на позицията си срещу системата за водещия кандидат, което на практика изключва и кандидатката на \"Обновете Европа\" Маргрете Вестагер.Сред останалите имена, които все още се въртят в публичното пространство, са главният преговарящ по Брекзит Мишел Барние, бившият еврокомисар по бюджета Кристалина Георгиева, хърватският премиер Андрей Пленкович.", "date": "2019.06.30", "title": "Извънредно заседание в Брюксел днес за избор на новия председател на ЕК"}
{"url": "https://offnews.bg/sviat/dubajskata-printcesa-napusna-mazha-si-i-izbiaga-ot-stranata-706390.html", "text": "Принцесата на Дубай Хая Бинт ал-Хюсеин е напуснала съпруга си и престолонаследник принц Мохамед Бин Рашид ал-Мактум и е избягала от страната, пише \"Мидъл ийст монитор\".Тя е взела със себе си и двете им деца - Зайед на 7 г. и Ал Джалила на 11 г. По предварителна информация на изданието, тя е излетяла за Германия с помощта на немски дипломат. Страната в момента отказва да екстрадира жената и децата въпреки желанието на принца.Според друга информация, тя вече е успяла да замине за Лондон, вземайки със себе си 31 милиона британски лири, за да започне нов живот.Това се случва година, след като принцеса Латифа, която е дъщеря на Ал-Мактум, също избяга от Дубай. Тя изчезна около бреговете на Гоа, Индия, заедно с американския гражданин Жан-Пиер Херв Жубер, който се оказа бивш френски разузнавач и писател. По-късно се разбра, че тя се крие на яхта с него и още един британец.Във видео тя обясни, че е била \"затворена, измъчвана, бита и цензурирана\" от кралското семейство. Въпреки това принцеса Латифа беше заловена и върната в Обединените арабски емирства. С връщането си обаче тя напълно изчезна от общественото полезрение, като единственото свидетелство, че е жива, беше нейна снимка, направена 8 месеца след залавянето ѝ. На снимката тя беше заедно с Мери Робинсън, бивш президент на Ирландия и комисар на ООН по правата на човека.", "date": "2019.06.30", "title": "Дубайската принцеса напусна мъжа си и избяга от страната"}
{"url": "https://offnews.bg/sviat/afganistanski-migranti-si-spretnaha-boj-s-pratove-zaradi-religiozen-sp-706392.html", "text": "Гръцката полиция на остров Лесбос е арестувала 13 души, търсещи убежище в Европа, заради нанасянето на тежка телесна повреда по време на поредица от крайно агресивни саморазправи, които спретнали в бежанския лагер \"Мория\", в който се намират, предава \"Катимерини\", цитирана от \"Дарик\".Мъжете, които са на възраст между 14 и 32 години и са предимно афганистанци, са се въоръжили с дървени и метални прътове и предмети, и са почнали физическа саморазправа заради религиозни различия. Тежко ранени са били 7 души.В момента лагерът на острова приютява 5500 души, а е с капацитет от едва 3500. Гърция твърди, че мигрантите и бежанците са увеличили своя брой значително в последно време. През май в \"Мория\" е имало 4500 души.Общо 1 048 търсещи убежище пристигнаха на Лесбос през юни 2018 г., значително по-малко от 1523-мата бежанци, които са пристигнали в лагера на острова от 1 до 29 юни тази година.", "date": "2019.06.30", "title": "Афганистански мигранти си спретнаха бой с прътове заради религиозен спор"}
{"url": "https://offnews.bg/sviat/vchera-se-provede-parviat-gej-parad-v-severna-makedonia-706403.html", "text": "Вчера се проведе първият гей парад в Северна Македония, на който демонстрантите призоваха за прекратяване на ЛГБТ дискриминацията, предаде AFP, цитирана от \"Фокус\".Сред засилено полицейско присъствие към марша се присъединиха стотици хора със свирки и флагове с цветовете на дъгата. На парада присъстваха голям брой участници от страната и чужбина, министрите Мила Царовска и Радмила Шекеринска, няколко депутати, посланиците на Франция и САЩ и много публични личности. Демонстрацията завърши с концерт на местната поп звезда Тамара Тодевска, която изпя нейния хит от Евровизия \"Горда\". \"Това (маршът) показва, че нашето общество се разраства в по-зряло общество и напредва напред\", каза Коко Андоновски, активист на ЛГБТ от Хелзинкския комитет за правата на човека.В друга част на столицата консервативна група организира контра-митинг за \"семейни ценности\".\"Ако искат да имат парад, тогава няма да ги оставим да останат сами като победители на улицата, а ще направим и парад за правилните ценности\", каза един от участниците, 58-годишният Велко Велески.Въпреки че настроенията относно ЛГБТ общността на Балканите остават предимно негативни, все повече страни провеждат събития като гей паради. Северна Македония е една от последните страни в региона, която последва примера, а Босна е следващата, която подготвя първия си такъв парад в Сараево през септември.", "date": "2019.06.30", "title": "Вчера се проведе първият гей парад в Северна Македония"}
{"url": "https://offnews.bg/futbol/brazilski-fenove-koj-beshe-mesi-706421.html", "text": "Дискретното присъствие на аржентинската мегазвезда Лионел Меси на турнира за Копа Америка в Бразилия стана обект на шеги от страна на местните фенове.В навечерието на полуфинала между Бразилия и Аржентина привържениците на \"селесао\" се шегуват с него и изразяват оптимизъм в успеха на любимците си.Това са част от отговорите, които дават фенове в анкета за очакванията си за двубоя, като най-често прогнозираният резултат е 3:0 в полза на Бразилия.Като цяло с представянето си дотук, Меси потвърждава твърденията, че демонстрира класата си единствено с екипа на Барселона, докато в националния отбор остава фигурант.Самият Меси положи усилия преди 1/4-финала с Венецуела да обърне тази представа, като пя химна за първи път в кариерата си за националния отбор, която стартира през 2003 година.", "date": "2019.06.30", "title": "Бразилски фенове: Кой беше Меси?"}
{"url": "https://offnews.bg/bojni/v-ibf-slediat-napredaka-na-kobrata-za-seksualnoto-nasilie-706395.html", "text": "В Международната боксова федерация – IBF очакват с интерес каква ще бъде съдбата на българския професионален боксьор Кубрат Пулев.В момента той преминава през процес на обучение по превенция на сексуален тормоз в САЩ след скандалното интервю на репортерката Дженифър Равало, известна като Джени Суши.Заради целувката пред камера и опипването на задните й части по нейни твърдения, Кобрата беше лишен от лиценз и заплашен с по-строги санкции.На 22 юли той отново ще застане пред Калифорнийската атлетическа комисия, за да покаже прогреса си с надеждата да получи отново лиценза си да се боксира в САЩ. Пулев и екипът му засега са настроени оптимистично за положителна развръзка.Пулев ще бъде изслушан и ще трябва да покаже доказателства, че е изпълнил всички стъпки, които му бяха наредени. Едно от тях може би е изпълнено с публикацията му в социалните мрежи, с която се разкайва за поведението си и призовава последователите си да спрат да обиждат Суши в коментарите си, а да проявяват уважение към дамата.Последните информации гласят, че промоутърската му компания „Топ Ранк” търси съперник на Кобрата през август, пише Гонг.От реванша между Антъни Джошуа и Анди Руис пък зависи и кога Кубрат Пулев ще има шанс да се боксира за шампионския колан в IBF.", "date": "2019.06.30", "title": "В IBF следят напредъка на Кобрата за сексуалното насилие"}
{"url": "https://offnews.bg/obshtestvo/109-med-sestri-laboranti-i-lekari-podadoha-ostavki-vav-vidinskata-bo-706409.html", "text": "109 медицински сестри, рентгенолози и лаборанти, както и шестима лекари, от които двама завеждащи отделения, подадоха оставка в болницата във Видин, предава регионалната медия \"Зов нюз\".Те изтъкват, че обидно ниското заплащане, лошите условия на работа в медицинското заведение и хроничното претоварване заради липса на кадри са причините за напускането им.Медиците твърдят, че преговорите със Здравното министерство са се провалили и вече няма друго решение.Именно тогава здравният министър Кирил Ананиев обяви, че би имало средства, ако болниците си ги заработят, като обслужват повече пациенти. Преди няколко дни той се срещна с шефовете на болниците във Видин, Враца и Монтана, като след това обяви решението си трите болници да бъдат преструктурирани и да останат да работят само най-успешните ѝ клиники.Промяната цели да по-добро лечение, както и до увеличаване на пациентите им, тъй като всяка една от тях ще приема пациенти от целия Северозападен район. Той очаква това от своя страна да доведе до увеличение на заплатите на персонала.", "date": "2019.06.30", "title": "109 мед. сестри, лаборанти и лекари подадоха оставки във видинската болница"}
{"url": "https://offnews.bg/kultura/sled-9-godini-malchanie-hypnotic-rage-razkazvat-za-smelostta-i-provoka-706257.html", "text": "На 17 юни Hypnotic Rage пуснаха новото си парче “Reliever”, което е първият сингъл на електро бандата след 9-годишно мълчание.Текстът и музиката на “Reliever” са на Кирил Захариев – Кико, звуков инженер е Николай Желев – Джей, а записът, аранжиментът и миксът са продуцирани в собственото им студио “HypnoticLab”.Завръщането на групата е подплатено с впечатляващ като продукцията видео клип, който ни изстрелва директно в необятното пространство на въображението, материализирано чрез звук и картина, а мащабната реализация е дело на режисьора Господин Господинов – Гепи. Идеята за вечността, която вълнува не само групата, е пресъздадена чрез открояващите се геометрични инсталации, използвани във видеото.Много или малко са 9 години за един музикант? За един човешки живот, 9 години са относително време. За мен лично това беше необходимо време, за да отворя сетивата си и да започна да преодолявам заблудата, в която витаем всички ние. Платих висока цена в личен план, но не съжалявам за нищо. За 9 години живот човек би платил много, а някои дори всичко. Така че, ако трябва да измерим 9 години в стойност, която да можем да възприемем, било то и като артисти - да, много са. Винаги съм се възприемал повече като продуцент. 9 години могат да бъдат и много и малко, но когато се занимаваш с това, което обичаш, времето лети неусетно бързо, сякаш вчера направихме Relay on Love (предишния ни сингъл).Какво научихте за себе си през това време? Аз научих най-ценния си житейски урок. Разбрах, че не може да си глуповато добър, защото това е самоунищожително. Доверието е ценност, която не бива да се дава даром, а да се спечели. Много хора ме предадоха, други злоупотребиха, но аз не искам и няма да търся реваншизъм. Постигнал съм душевен мир и открих светлината за себе си. Онези, които не правят усилия да прогледнат, ще потънат в демоничен мрак, от който спасение приживе няма. О, научихме много! Човек се учи, докато е жив, но това, което ме е водило и тогава, и сега, е винаги да следваш инстинктите си, да бъдеш автентичен, да имаш свой собствен почерк и хората ще го оценят. Да не правиш компромиси с музиката, за да си популярен и ако е от сърце и душа, тя ще намери своите фенове. Научих още, че с Кико ме свързва огромно приятелство. Той е човек, на когото може да се разчита!Какво вдъхнови новия ви проект - нетърпимостта, прозрението, смелостта? Може би по малко от всичко, но за мен най-важна е емоцията, уловена по време на записите на парчето, както и енергията, която носи то. Кико може да каже повече, защото текста е негов. Новият ни проект е много личен, религиозен и дори бих казал - интимен. Reliever (Облекчител) е едновременно молитва за дъжд и благодарност, че сме избрани да се пробудим, а това, уви, не е привилегия за всеки, защото изисква, до известна степен, алтруизъм и саможертва. Тълкувайте го както го усещате и както го разбирате. Всеки би могъл да разпознае себе си в тази песен. В този смисъл проектът ни е действително израз на нетърпимостта към фалшиви месии, на прозрението в мрака и на смелостта да се изправим срещу необратимо настъпващото зло.Кои свои страхове преборихте, за да е факт този мащабен проект? Нито един! Тази борба е до живот. Нещо повече – ние трябва да се страхуваме, за да останем бдителни и да сме ревностни пазители на най-върховните човешки блага, които са ни дадени свисше и те съвсем не са материални. Те се усещат, те се изживяват, те се изстрадват с болка, за да ни се напомня ежедневно, че имаме мисия, за която сме изпратени тук - всеки един от нас. Горко на онези, които не са разбрали това и не следват тази върховна воля. Не обичам да съм в светлината на прожекторите, а в студиото зад компютъра и синтовете - това е моята комфортна зона.Какво е посланието, което отправяте? То е толкова силно, че няма защо да се изрича. То се усеща, то се схваща и се осъзнава, ако вникнеш в нещата, но както вече казах, това е привилегия, която всеки един от нас може, но е и трудно да заслужи. Ако човек погази човешкото, ще потъне в забвение и вечен мрак. Не смъртта, а именно това е най-страшната присъда. Живеем в супер забързан и стресиращ свят, целеустремени към по-добър жизнен стандарт, забили поглед във виртуалното, пропускаме времето с най-близките си. Отчуждаваме се един от друг.", "date": "2019.06.30", "title": "След 9 години мълчание Hypnotic Rage разказват за смелостта и провокацията в новия си проект"}
{"url": "https://offnews.bg/ikonomika/kzk-otkri-kartelno-sporazumenie-mezhdu-nad-30-firmi-po-programata-za-s-706408.html", "text": "Над 30 компании участват в картел, който цели облагодетелстване от Националната програма за енергийна ефективност на многофамилни жилищни сгради. Това установи проверка на Комисията за защита на конкуренцията (КЗК) по сигнал на кмета на Търговище Дарин Димитров. Той е снабдил Комисията с доказателства за договорки между участниците в обществена поръчка на общината за разпределяне на обектите, които се санират по програмата.След извършена внезапна проверка Комисията е установила, че 33 от тях участват в картел, имащ за цел \"предотвратяване, ограничаване или нарушаване на конкуренцията на пазарите на изготвяне на обследвания за установяване на техническите характеристики и на технически паспорти на сградите и изготвяне на обследвания за енергийна ефективност на сгради и предписване на необходимите енергоспестяващи мерки\".В офисите на три от проверените фирми - \"ВМЛ - консулт\" ЕООД, \"Архкон Проект\" ООД и \"Евиданс инженеринг\" ЕООД, е намерена електронна комуникация, съдържаща данни за договорки между участниците и в други процедури за възлагане на обществени поръчки по програмата за енергийна ефективност.Нарушенията според КЗК са по чл. 15, ал. 1 от Закона за защита на конкуренцията, представляващи \"забранено споразумение за манипулиране на процедура по възлагане на обществена поръчка по Националната програма за енергийна ефективност на многофамилни жилищни сгради\".В започнатото производство за ответни страни КЗК е определила други участници в обществени поръчки по програмата за саниране в общините Пловдив и Гоце Делчев, като други търговски дружества и еднолични търговци. КЗК е определила следните фирми за участници в картелното споразумение: \"Проджект Планинг енд Мениджмънт\" ООД, \"Ивалс – Дренски\" ЕООД, \"Ди Ви Консулт БГ\" ООД, \"Трансконсулт – БГ\" ООД, \"Полисструктор\" ЕООД, \"Енерджи Про ДМ\" ЕООД, \"ЗС Консултпроект\" ЕООД, \"Инфра консулт груп\" ООД, \"Графити\" ООД, \"Енергийна ефективност\" ООД, \"Супервайзер\" ЕООД, \"Енерджи Ефект\" ЕАД, \"ЕП Консулт\" ЕООД, \"СМ Контрол\" ООД, \"Българо-австрийска консултантска компания\" АД, \"Корект Консултинг\" ООД, \"Научноизследователски строителен институт – НИСИ\" ЕООД, \"ЛЕСС\" ЕООД, \"Йода\" ООД, \"Контрол-Инвест\" ЕООД, \"Микс Инженер Консулт\" ООД, \"Пловдивинвест\" АД, \"Стройконтрол\" ООД, \"Тракия Гарант\" АД, ЕТ \"Билдбой - Емил Бойчев\", \"Софена\" ЕООД, \"Д – Консулт\" ООД, \"Ефектива\" ЕООД, \"Стройнорм\" ЕООД, \"Геоарх\" ЕООД, \"Вигора\" ЕООД, \"Степ\" ЕООД и \"Архкон Проект\" ЕООД.", "date": "2019.06.30", "title": "КЗК откри картелно споразумение между над 30 фирми по програмата за саниране"}
{"url": "https://offnews.bg/futbol/parva-liga-po-zle-ot-zhenskata-bundesliga-v-anketata-za-fifa-20-706385.html", "text": "Само 49 566 човека искат да играят българското първенство на новата игра FIFA 20, която е най-популярната в света.Това показват временните резултатит от гласуването онлайн за това кои шампионати да бъдат включени в новото издание, пише \"24 часа\".Много хора предпочитат да играят двубои от четвърта Бундеслига и шампионатите на Ливан, Виетнам и Индия, отколкото да си изберат Лудогорец, Левски или ЦСКА. Пред нашето първенство е дори шампионатът на Германия при жените.До момента в гласуването са участвали над 3,5 милиона души.Най-желаното първенство, което да бъде включено към момента, е финландското, следвано от бразилското. Всички големи шампионати са вече включени, като се разиграва едно допълнително място с анкетата.Неймар пък води за корица на играта, като изпреварва корееца от Тотнъм Хеунг-Мин Сон. Трети е Кристиано Роналдо, следван от Лионел Меси, Мохамед Салах и други.", "date": "2019.06.30", "title": "Първа лига по-зле от женската Бундеслига в анкетата за FIFA 20"}
{"url": "https://offnews.bg/futbol/48-godini-sled-vitinia-706384.html", "text": "Днес се навършват 48 години от трагедията, отнела животите на две от най-ярките футболни звезди на България - Георги Аспарухов - Гунди и Никола Котков. Със смъртта си в автомобилна катастрофа в прохода Витиня на 30 юни 1971 година те се превърнаха в неостаряващи символи. Денят ще бъде отбелязан от футболен клуб Левски. Поклонението ще се състои на Централните софийски гробища от 11 часа, като ръководство, служители, ветерани и привърженици на Левски ще поднесат венци и цветя по случай тъжната годишнина.Официалният сайт на 26-кратните шампиони излезе с прочувствена публикация по повод годишнината:", "date": "2019.06.30", "title": "48 години след Витиня..."}
{"url": "https://offnews.bg/obshtestvo/tapa-na-bul-balgaria-remont-zapochva-ot-dnes-706290.html", "text": "Ремонтът на бул. \"България\" от НДК до бул. „И.Е.Гешов“ започва днес и по план трябва да приключи най-късно до началото на учебната година. Ремонтните дейности няма да обхващат кръстовищата, съобщиха от Транспорт за София. По план рехабилитацията ще започне първо по южното платно на булеварда - в посока центъра, след това по северната част на \"България\". Движението ще се осъщестява двупосочно. При първи етап от днес до 4 юли се забранява влизането на пътни превозни средства по южното пътно платно на бул. „България“ в участъка от бул. „Витоша“ до бул. „Пенчо Славейков“.При втори етап от 5 до 19юли се забранява влизането на пътни превозни средства по южното пътно платно на бул.„България“ в участъка от бул. „Акад. Иван Ев. Гешов“ до бул. „Черни връх“ като движението се извършва двупосочно в северното пътно платно на булеварда в същия участък.Частично се променят маршрутите на автобусни линии №№ 76, 204, 304 и 604 . При ремонта се предвижда полагане на специална мрежа в основата на пътя, която да засили устойчивостта на асфалтовото покритие.Проектът за ремонт е на стойност 2,7 млн. лева. ", "date": "2019.06.30", "title": "Тапа на бул. България, ремонт започва от днес"}
{"url": "https://offnews.bg/sviat/tramp-i-kim-chen-un-shte-se-sreshtnat-iznenadvashto-dnes-706393.html", "text": "Изненадваща среща между Доналд Тръмп и севернокорейския лидер Ким Чен-Ун се очаква да се проведе днес в демилитаризираната зона на Корейския полуостров, предават световните агенции.Американският президент отлетя вчера за Сеул след срещата на Г-20 в Япония, където се видя с южнокореюйския си колега Мун Дже-ин. Изненадващо обаче той заяви, че ще се срещне и с президента на Северна Корея.Тръмп коментира, че двамата са създали здрава връзка и очаква с нетърпение срещата. По думите му, двамата се разбират и може да очакваме хубави неща.Това ще е трета среща на лидерите, след като последната беше във Виетнам преди година, като приключи доста по-бързо от очакваното и без резултат.", "date": "2019.06.30", "title": "Тръмп и Ким Чен-Ун ще се срещнат изненадващо днес"}
{"url": "https://offnews.bg/volejbol/rezervite-na-iran-razkriha-slabostite-na-balgaria-706383.html", "text": "Националите по волейбол допуснаха тежка загуба с 0:3 (-23, -23, -21) от Иран в среща от 14-ия кръг на Лигата на нациите по волейбол за мъже. В пловдивската зала \"Колодрума\" българите бяха надиграни от класиралия се вече за финалите на турнира съперник, който излезе с предимно резервни състезатели.И трите гейма се развиха по сходен начин, като до втората техническа пауза двата тима се движеха съвсем близо един до друг, но в края Иран показваше повече концентрация и така успя да спечели всеки един от тях.Играчите на Силвано Пранди могат да съжаляват най-много за загубения трети гейм, тъй като в него водеха с 15:11, но персите отговориха със серия от 4 срещу 1 точки, с която намалиха до 15:16, а след това и изравниха при 19:19.Най-резултатен за победителите беше Мохамадджавад Манавинежад с 14 точки. С 11 остана Масуд Голами.За България Цветан Соколов наниза 19 точки, а с 9 остана Мартин Атанасов.В неделя България приключва участието си в турнира с мач срещу Сърбия, докато по-рано през деня Иран играе със САЩ.“Волейболът е игра на взаимодействието. Истината е, че Иран днес бе много по-добър противник от САЩ вчера. Днес играхме по-добре от вчера, но и разликата при съперниците ни бе много голяма. Играхме по-добре на посрещане и в атака и комуникацията ни бе по-добра. Иран обаче играе много, много добър волейбол. Това е най-силният съперник, който срещнахме до момента в турнира.Съгласен съм, че днес ни липсваше емоция. Но ние все още не сме отбор, а по-скоро група от играчи. Когато станем отбор, тогава ще се появят и тези емоции. Мисля обаче, че днес получихме един добър урок и ще има неща, върху които да се замислим. Все още имаме много големи пропуски при начина, по който атакуваме, по начина, по който контраатакуваме и при начина, по който се справяме с леките топки - нещо, което Иран владее отлично. Това на нас ни куца.Имам идея на кои играчи ще разчитам на олимпийската квалификация, но ще обявя техните имена, когато му дойде времето”, коментира селекционерът Силвано Пранди.", "date": "2019.06.30", "title": "Резервите на Иран разкриха слабостите на България"}
{"url": "https://offnews.bg/obshtestvo/zhega-i-pek-tciala-nedelia-706387.html", "text": "Днес времето в страната ще бъде предимно горещо и слънчево, като температурите ще бъдат между 27 и 32 градуса със слаб вятър. В столицата максималната тепература ще е 27 градуса, съобщава \"Синоптик\".По морето ще е около 26-28 градуса, няма да вали, но ще има умерен вятър. Температурата на морската вода е 26-27 градуса. Вълнението на морето ще е 2-3 бала. В планините също ще грее слънце, с умерен вятър и температура от 21 градуса на 1200 метра височина и 13 градуса на 2000 метра.През първите дни от следващата седмица ще се установи слънчево време. Бързо ще се затопли и във вторник максималните температури ще бъдат предимно между 33 и 38 градуса, по-ниски, до около 30 градуса ще остават по Черноморието, където ще духа бриз.", "date": "2019.06.30", "title": "Жега и пек цяла неделя"}
{"url": "https://offnews.bg/temida/balgarka-e-arestuvana-v-gartcia-za-prodazhba-na-pasporti-na-migranti-706388.html", "text": "\"Асошиейтед прес\" съобщава, че българка и сириец са били арестувани от властите в Гърция за фалшификация и продажба на паспорти на мигранти, които пътуват към Европа.Те са заловени в Атина с голям брой фалшиви паспорти, които се смята, че са продавали на мигрантите по 5000 евро бройката.Паспортите са били гръцки, шведски и български. По време на обиска са иззети още лаптоп, таблет, машина за ламиниране, флашки с информация и листове пластмаса. Смята се, че двамата са щели да спечелят повече от милион евро само с наличните документи.Сириецът е на 41 години и вече е излежавал присъда за подобна дейност, но неотдавна е бил освободен. При влизането на полицията в апартамента 44-годишната жена се опитала да изхвърли през балкона няколко документа и лаптоп.", "date": "2019.06.30", "title": "Българка е арестувана в Гърция за продажба на паспорти на мигранти"}
{"url": "https://offnews.bg/futbol/levski-otkazva-merakliite-za-kostov-ot-turtcia-s-visoka-tcena-706394.html", "text": "Левски закова цена от 700 хиляди евро на нападателя Станислав Костов, пише \"Тема спорт\".До момента няколко клуба са проявили интерес към него, но нито един не е склонен да плати желаната от \"сините\" сума.Става въпрос за отбори от Турция. На този етап от \"Герена\" не бързат да се разделят с Костов.Столичани искат да се подсилят с поне още един нападател. 26-кратните шампиони привлякоха австриеца Дени Алар, но треньорът Петър Хубчев държи да бъде взет още един играч за върха на атаката.Наставникът иска още крило и ляв бек.", "date": "2019.06.30", "title": "Левски отказва мераклиите за Костов от Турция с висока цена"}
{"url": "https://offnews.bg/112/arestuvaha-shofiora-kojto-ubi-dete-na-parking-vav-varna-706398.html", "text": "Полицията арестува за 24 часа мъжа, който блъсна и уби с колата си дете на 3 годинки на паркинг в Морската градина във Варна, предава БНТ.Довечера се организира протест пред общината с искане да се спре достъпа на коли до Морската градина.Инцидентът стана на оживено място, на платен паркинг близо до Зоологическата градина и единия от подходите към Градския плаж. Докато шофьорът на кола с румънска регистрация паркирал, вместо да тръгне назад, потеглил напред и прегазил момичето.", "date": "2019.06.30", "title": "Арестуваха шофьора, който уби дете на паркинг във Варна"}
{"url": "https://offnews.bg/obshtestvo/ot-utre-do-5-iuli-dvizhenieto-po-patia-asenovgrad-chepelare-shte-se-706389.html", "text": "От утре – 1 юли, до 5 юли, от 8 до 17 ч., поетапно ще се ограничава движението на моторните превозни средства по път II-86 Асеновград – Чепеларе поради почистване на паднали камъни зад предпазната мрежа на крайпътните скатове.Автомобилите ще се пропускат в интервали от 30-40 минути, веднага след отстраняване на скалната маса. Необходимо е шофьорите да се движат с повишено внимание и съобразена скорост, като спазват стриктно поставената сигнализация.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.06.30", "title": "От утре до 5 юли движението по пътя Асеновград - Чепеларе ще се ограничава поетапно"}
{"url": "https://offnews.bg/sviat/za-prav-pat-prezident-na-sasht-stapi-v-severna-koreia-tramp-pokani-ki-706400.html", "text": "Доналд Тръмп стана първият президент на САЩ в историята, който стъпи в Северна Корея, предаде Би Би Си. Това се случи по време на изненадващата среща между него и Ким Чен-Ун на границата между двете страни.Тръмп беше поканен от своя севернокорейски колега да направи няколко крачки отвъд границата на демилитаризираната зона навътре в Северна Корея. Президентът на Щатите се съгласи, прекрачи я и се ръкува с Ким Чен-Ун. Той заяви на американеца, че е хубаво да се видят отново и че е приятно изненадан от мястото на срещата.Самият Тръмп заяви, че между двамата лидери се е развило чудесно приятелство. Той допълни пред журналисти после, че така или иначе е бил в региона и затова се е отбил да каже \"здравей\" на Ким.След това двамата се оттеглиха на едночасова среща, на която присъства и лидерът на Южна Корея, където обсъдиха ядрената програма на Пхенян.След срещата Тръмп заяви, че е поканил официално Ким Чен-Ун в Белия дом, но решението дали и кога да стане това остава на лидера на комунистическата страна. От своя страна, президентът на САЩ беше поканен да отиде до Пхенян някой път.", "date": "2019.06.30", "title": "За пръв път президент на САЩ стъпи в Северна Корея: Тръмп покани Ким Чен-Ун в Щатите"}
{"url": "https://offnews.bg/dw/ne-es-ne-ni-diskriminira-nie-prosto-imame-problem-s-pravovata-darzha-706399.html", "text": "“Правовата държава” не е абстрактен принцип. Тя не е някаква “екстра” към демократичното управление, с която може да се разделим с цел да направим икономии. Всъщност върховенството на правото (или по-точно неговата липса на моменти) може да се окаже ключовият фактор, който маргинализира България в ЕС и й затваря вратата не само към Шенген, но и към много по-важната еврозона.Общите настроения в ЕС са, че страните, които не съблюдават върховенството на правото, трябва да бъдат подложени на по-строги форми на мониторинг и санкциониране от досегашните: наскоро ЕК излезе със специален програмен документ в тази посока. Срещу две държави от нашия регион – Полша и Унгария – текат процедури по чл. 7 от Договора за ЕС, които теоретично могат да приключат с ограничаване на членските им права. Бюджетните правила на съюза са вече променени, за да допускат възможност за ограничаване финансирането на страни, в които принципите на правовата държава се нарушават. В една такава среда България не може да се надява на засилена и интензивна интеграция в ядрото на ЕС, ако не реши проблемите си по отношение на правовата държава.А част от българския проблем е, че управляващите не го признават: те предпочитат да твърдят, че ЕС ни дискриминира и не ни приема в Шенген и другите си клубове, въпреки че сме “изпълнили всички условия”.Върховенство на правото при малък материален интересНа проведения наскоро Пловдивски икономически форум, изтъкнат български банкер каза нещо показателно – българската правосъдна система работи сравнително добре при дела с малък материален интерес. При големите спорове, обаче, системата блокира и дава сериозни изкривявания. Делото за фалита на КТБ може да служи като доказателство на тази теза. Пет години след затварянето на банката търсенето на наказателна отговорност за извършителите на “източването” на еквивалент на 5% от българския БВП е още в начална фаза (а това източване накърни съществено и публичните финанси чрез парите, изплатени от Гаранционния фонд). Нещо повече, делото се води на практика само срещу Цветан Василев, най-тесния му кръг, двама регулатори от БНБ и частни одитори. Прави впечатление липсата на всяка свързаност с политици, въпреки че за всички е ясно колко влиятелен сред политическата класа беше Василев. “Влиятелен” даже е слаба дума за човек, за когото се говори, че в кабинета му е редено поне едно от правителствата през последните десет години.Практиката на други страни в подобни случаи подчертава българския проблем. През декември 2008 г. в САЩ гръмна “пирамидата” на Бърнард Мадоф, чрез която инвеститори бяха завлечени с десетки милиарди долари. През юли 2009 г. Мадоф вече имаше 150 годишна присъда и съдебно потвърдена глоба от над 100 милиарда долара. Може би по-близък до нашия казус е португалският с голямата банка Еспирито Санто, която фалира (също както КТБ) през 2014 г. и имаше нужда от държавна подкрепа от над 4 млрд. евро. Нейният собственик Рикардо Салгадо бе най-дългогодишният и уважаван банкер в Португалия. Срещу него бяха заведени множество наказателни дела, повечето от които продължават и до днес. Но по някои от тях вече има окончателни присъди (всъщност с възможност за апелация само пред Конституционния съд на много ограничени основания). Той е осъден да плати многомилионни глоби за нарушаване на банковите правила и отговорността му за фалита на банката е съдебно потвърдена. Нещо повече, обвиненията срещу Салгадо непрекъснато се разширяват и вече включват даване на подкупи на министри. В цялата афера обвиняем е и бивш министър-председател на Португалия – всичко това в българския сходен казус чудодейно отсъства.Nemo judex in causa suaПринцип на правовата държава е, че никой не може да бъде сам на себе си съдия или обвинител. У нас обаче главният прокурор единствен може да повдигне обвинение срещу себе си или поне може да спре всяко обвинение, което подчинените му прокурори се опитат да задвижат. Тази куриозна ситуация отдавна е забелязана от европейските ни партьори. В едно осъдително спрямо България решение на съда в Страсбург (делото Колеви), липсата на процедура за търсене на наказателна отговорност на шефа на българското обвинение е изрично посочено като сериозен проблем. Това решение се отнася за мандата на Никола Филчев. Два други седемгодишни мандата на главни прокурори вече изтичат (на Б. Велчев и С. Цацаров) без този проблем да бъде решен. А в мандата на Цацаров имаше случаи, в които подобна процедура би могла да бъде задействана, за да се провери дали няма злоупотреба с правомощия. “Цум-гейт”, “Костинбродската афера” и действията на прокуратурата при фалита на КТБ са очевидни примери в тази посока.Министър Данаил Кирилов внесе предложения за законови промени с цел въвеждане на такава процедура по отношение на главния прокурор. Те се оказаха доста противоречиви, обаче, поради два факта. Първо, към проблема с главния прокурор изкуствено бяха пришити и другите двама “големи” – председателите на ВКС и ВАС, които и сега могат да бъдат разследвани. “Пришиването” им прави механизмът тромав и излишно усложнен. От една страна, съществуват притеснения, че този механизъм не изключва възможности за разправа и може да се използва за отстраняване на политически неудобни за управляващите – като Лозан Панов, например. От друга страна, този механизъм създава специален имунитет срещу разследване на “тримата големи”: т.е. в желанието си да бетонират главния прокурор, управляващите са на път да създадат нови пречки пред каналите за търсене на отговорност. И не на последно място, процедурата не решава докрай проблема с безконтролността на шефа на обвинението и по друга причина: в нея няма гаранции за автономия на отделните прокурори, които ще трябва да ръководят разследване срещу главния прокурор. Без подобни гаранции те може и да не са много старателни в действията си, въпреки временното му отстраняване. Все пак ще имат едно наум, че той би могъл да се върне, и да им го “върне”.Изправен пред всички тези трудности, министър Кирилов сигурно ще отложи приемането на текстовете за наесен. Не е изключено да бъде сезиран и Конституционният съд за тълкуване статуса на “тримата големи”. Всичко това затвърждава впечатлението, че топката се тупа и сравнително прост проблем, свързан с главния прокурор, обраства с други цели и задачи, за да стане нерешим.Конституционализъм и самоограничениеЗа да има правова държава, е необходимо управляващите политици да се самоограничават и да не се намесват в работата на независимите органи. В Полша и Унгария тази намеса е директна: променят се конституцията и законите, за да се уволнят неудобни съдии. В скорошно становище Генералният адвокат на Съда на ЕС Евгени Танчев с право критикува Полша като нарушител на правовата държава. По отношение на проблемите в собствената ни страна сме по склонни да си затваряме очите, обаче. У нас политическата намеса при магистратите е непряка, базирана на неформални договорки. Например, управляващите запазват недосегаемостта на главния прокурор, а той запазва благосклонността си спрямо тях (и непримиримостта си срещу опонентите и неудобните им). Т.е. правовата държава у нас съществува при нисък материален интерес за управляващите.", "date": "2019.06.30", "title": "Не, ЕС не ни дискриминира, ние просто имаме проблем с правовата държава"}
{"url": "https://offnews.bg/kultura/dejzi-ridli-ne-vizhda-svoeto-badeshte-v-oshte-filmi-po-mezhduzvezdni-706397.html", "text": "Звездата и главен герой на новата трилогия по \"Междузвездни войни\" Дейзи Ридли заяви, че не вижда повече бъдеще за себе си и своята героиня във вселената, която Джордж Лукас създаде, заяви тя пред \"Вълчър\".Тази година предстои да излезе \"Междузвездни войни\" Възходът на Скайуокър\", който ще бъде третата част (девета от всички досега) от новите серии. Досега феновете са се досетили, че героинята на Ридли най-вероятно е дъщеря или поне роднина на Люк Скайуокър. Самата актриса обаче сега твърди, че след края на новия филм тя не вижда бъдеще за Рей: \"Точно в момента чувствам, че това би бил добър завършек на сериите за Скайуокър\".Все още не е ясно дали \"Дисни\" има планове да я връща в бъдещи филми, но самата актриса не изглежда особено ентусиазирана.\"Има толкова много герои във вселената на \"Междузвездни войни\", които никога не сме засягали. Има толкова много материал за филмиране. Затова засега не мисля, че ще участвам повече. Но кой може да каже със сигурност? Възможността може да се появи отново\", коментира тя.Джон Бойега, който изигра Фин, също не смята, че след следващия филм героят му ще продължи да има бъдеще. Някои хора обаче твърдят, че актьорите може да говорят така нарочно, за да отвлекат вниманието на феновете и да ги изненадат на премиерата.Очаква се \"Междузвездни войни\" Възходът на Скайуокър\" да излезе по кината на 20 декември тази година.", "date": "2019.06.30", "title": "Дейзи Ридли не вижда своето бъдеще в още филми по 'Междузвездни войни'"}
{"url": "https://offnews.bg/futbol/peru-razplaka-urugvaj-sled-duzpi-na-kopa-amerika-706386.html", "text": "Перу потопи в сълзи Уругвай, след като отстрани “небесносините” в 1/4-финалите на турнира за Копа Америка.Двубоят на “Арена Фонте Нова” в Салвадор завърши 0:0, а при наказателните удари нападателят на Барселона Луис Суарес пропусна още в началото, след което всички останали изпълнители не сгрешиха и така с 5:4 напред продължава изненадващо Перу, докато един от фаворитите за трофея ще си стегне багажа.В редовното време три гола на Уругвай бяха отменени заради засади, като в последните два случая реферът Уилтон Сампайо прибегна до консултация с ВАР.Суарес, който се оказа виновник за отпадането на Уругвай, не беше пропускал дузпа от 2016 година насам, като беше в серия от 15 успешни удара за Барселона и националния отбор.32-годишният нападател и рекордьор по попадения за Уругвай, се разплака на терена, като скри сълзите си с фланелката, за да не го видят много хора.На другия полюс бяха перуанците, които в спора за място на финала ще се изправят срещу действащия шампион Чили. В другия полуфинал играят домакинът Бразилия и Аржентина.", "date": "2019.06.30", "title": "Перу разплака Уругвай след дузпи на Копа Америка"}
{"url": "https://offnews.bg/bojni/dani-iliev-zashtiti-titlata-si-706396.html", "text": "Даниел Илиев защити европейската си титла на KGP (б.р. - Кickboxing Grand Prix). Българският кикбоксьор победи Кевин Уорд насред родината му - Англия.На гала вечер в Манчестър и при сериозна подкрепа от трибуните за Илиев, родният боец изигра отличен мач в три рунда и заслужено получи победата с единодушно решение от съдиите, пише boec.bg.Под бурните скандирания през цялото време Илиев започна уверено срещата и още в началните секунди наложи своето темпо и игра, и бе този, който атакуваше.Илиев и този път търсеше нокаута, но с премерени действия и усилия, като дори веднъж беше много близо и до нокдаун срещу Уорд. Точните напътствия на треньора му в ъгъла Веселин Веселинов също допринесоха за пълната доминация.196-сантиметровият британец, който е петкратен световен шампион и то на пет различни организации, както и един от най-опитните и обичани местни бойци, също демонстрира класа, но не успя да пробие защитата на българина.Така Даниел Илиев защити пояса, който завоюва през месец ноември миналата година в столичната зала \"Универсиада\". Активът му на професионалния кикбокс ринг вече е 16 победи и 2 загуби.", "date": "2019.06.30", "title": "Дани Илиев защити титлата си"}
