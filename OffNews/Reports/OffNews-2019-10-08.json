{"url": "https://offnews.bg/izbori/maia-manolova-tcentralna-bania-shte-si-ostane-bania-video-712723.html", "text": "Централната минерална баня да си остане баня. Престъпно е да не се използва минералната вода. Това заяви гражданският кандидат за кмет на София Мая Манолова.Според нея решението е, незабавно, в следващата бюджетна година да се предвидят средства за предпроектно проучване. Манолова посочи и, че то трябва да се вземе при пълна прозрачност и с участието на гражданите.", "date": "2019.10.08", "title": "Мая Манолова: Централна баня ще си остане баня (видео)"}
{"url": "https://offnews.bg/obshtestvo/mtsp-administrativniat-sad-potvardi-predprietite-merki-za-zakrila-spr-712726.html", "text": "Във връзка с големия обществен интерес, който предизвика предприемането на мерки за закрила от дирекция „Социално подпомагане“ – Връбница спрямо три деца от с. Балша и продължаващото разпространяване на неверни твърдения по случая в социалните мрежи предоставяме следната информация:В свои определения Административен съд - Монтана и Административен съд - София-град потвърждават предприетите мерки за закрила спрямо трите деца и отхвърлят като неоснователни подадените жалби срещу тяхното предварително изпълнение.Административният съд - Монтана се произнася по подадените жалби, с които се оспорват заповедите за настаняване на двете по-големи деца в приемни семейства. В определенията на съдийските състави се посочва, че от приложените към административните преписка писмени доказателства се установява безспорно, че децата се отглеждат в изключително лоши хигиенно-битови условия, които застрашават техния живот и здраве. Съдът приема, че предварителното изпълнение на заповедите на ДСП-Връбница, спрямо двете деца е наложително, тъй като е налице висок риск за техния живот и здраве. Поради това Административния съд - Монтана постановява, че незабавното прилагане на временната мярка за настаняване на две от децата в приемни семейства е правилно.Случаят с най-малкото дете (родено през 2019 г.), което е настанено в Център за настаняване от семеен тип, е разгледан от Административен съд София-град. В определението си съдийският състав приема, че в хода на административната процедура са събрани достатъчно сведения, „детето се отглежда в несъответстващи хигиенни условия, при липсата на спазване на минимални изисквания за изхранване, съобразно възрастта му, при липса на средства от майката, както и неглижиране от страна на роднините във връзка с отглеждането му, което поставя под съмнение физическото му оцеляване“. Посочвайки това, съдът приема, че е налице необходимост от предприемане на действия за опазване на живота и здравето му.Социалните служби ще продължат да работят по случаите с цел подкрепа на семейството, за да може децата да се върнат при своите родители.", "date": "2019.10.08", "title": "МТСП: Административният съд потвърди предприетите мерки за закрила спрямо трите деца от с. Балша"}
{"url": "https://offnews.bg/zdrave/iskat-promiana-v-klinichnite-pateki-za-diagnostika-i-lechenie-na-rak-n-712720.html", "text": "Лекари настояват за промяна в клиничните пътеки за диагностика и лечение на рак на гърдата. НЗОК да поеме имплантите при пациенти с мастектомия предлагат още специалистите. Това бе съобщено на пресконференция на фондация \"Експерти срещу рака\", на която бяха представени исканията на хирурзи-мамолози у нас. На провела се в събота, 5 октомври, кръгла маса на тема „Онкопластична хирургия на гърдата“ с участието на близо 50 хирурзи на млечната жлеза, е изготвено становище с конкретни предложения. То ще бъде внесено в Националната здравноосигурителна каса (НЗОК), Министерството на здравеопазването, Български лекарски съюз (БЛС) и Българско хирургическо дружество (БХД).Д-р Красимир Шопов от Клиниката по хирургия към УМБАЛ „Александровска“ и съосновател на Фондация „Експерти срещу рака“, представи исканията на медиците като подчерта, че те са изготвени според съвременните стандарти за хирургично лечение на онкологично заболяване на гърдата.Едно от предложенията на лекарите е за разделяне на клиничната пътека (КП) за хирургично лечение на онкологично заболяване на млечната жлеза – на две подпътеки.Второто предложение е да се осъвремени остойностяването на хирургичното лечение на млечната жлеза. „Отчетоха се завишените разходи според съвременните стандарти в хирургичните Клиники за лечение на млечна жлеза, както за разходи за апаратура, така и за консумативи, клинични и патологоанатомични изследвания“, обясни д-р Шопов.Друго предложение на специалистите е НЗОК да поема един или два импланта при пациенти, на които е направена мастектомия (едностранно или двустранно отстраняване на гърдата) и е възможна реконструкция.Лекарите настояват да се въведе и компетентност за хирурзите и за хирургичните клиники, като се предвидят минимум биопсии и минимум брой операции на гърдата за онкологично заболяване.Според д-р Росица Кръстева, специалист по медицинска онкология и началник на Онкологичен център „УниХоспитал“, в България трябва да се наложи практиката преди да бъде опериран пациент да му бъде направена биопсия, да се изследва характеристиката на тумора и едва тогава да се преценява кое е най-правилното лечение. Необходимо е да се прилагат всички възможности за локално лечение, тъй като при някои пациенти дори не е нужно да се стига до операция, обясни д-р Кръстева.Д-р Захари Захариев, началник на Отделението по лъчелечение в същото лечебно заведение, представи предимствата на интраоперативната лъчетерапия и добави, че в България в момента има шест такива апарата, но от тях се използват само три. Причината е, че терапията не се поема от НЗОК и остава за сметка на лечебните заведения. Затова е необходимо да се осигури нужното финансиране за пациентите, които са подходящи за този тип лечение.Председателят на Фондация „Една от 8“ Нана Гладуиш подкрепи исканията на медиците като каза, че „в днешно време е абсолютно недопустимо една жена да ляга на операционната маса и да не знае дали ще се събуди без гърда или не, при положение, че е възможна предварителна диагностика“. „Необходимо е да се разбере, че животът на жените с една гърда се променя коренно. Ние се борим, за да запазим качеството си на живот“, допълни Нана Гладуиш.", "date": "2019.10.08", "title": "Искат промяна в клиничните пътеки за диагностика и лечение на рак на гърдата"}
{"url": "https://offnews.bg/politika/kandidat-kmetat-ot-bsp-za-ajtos-poluchi-podkrepa-ot-deputat-712729.html", "text": "Депутатът от „БСП за България“ Петър Кънев и кандидатът за кмет на Бургас от \"БСП за България\" Николай Тишев подкрепиха кандидатурата на Пламен Чолаков за кмет на община Айтос. Те, заедно с областния председател на БСП – Бургас Стойко Танков, присъстваха на откриването на предизборната кампания на айтоските социалисти.Николай Тишев заяви, че Айтос заслужава да има достоен кмет като г-н Чолаков и с него е сигурен, че общината ще има мъдро и справедливо управление в следващите четири години.„С този екип спокойно можем да победим. Направили сте невероятна листа. Пламен Чолаков бе един от първите одобрени кандидати за кмет в цялата Бургаска област. Като човек, който наблюдава процесите в 13 общини в региона, мога да ви кажа, че айтоската организация е една от най-мъдрите, защото взе най-разумното решение – хора, които години наред бяха в голямата политическа игра, се отдръпнаха назад, за да дадат възможност на други хора да ги заменят”, заяви Петър Кънев по време на събитието.„Знаем как да превърнем Айтос в по-добро място за живот, имаме потенциал, силна листа от експерти и хора, които могат да спечелят изборите”, каза от своя страна кандидат-кметът Пламен Чолаков. Той призова за силна подкрепа и за листата със съветници, за да може като кмет да прокара идеите си за развитието на общината.", "date": "2019.10.08", "title": "Кандидат-кметът от БСП за Айтос получи подкрепа от депутат"}
{"url": "https://offnews.bg/temida/samo-v-sluchaite-na-umishleno-ubijstvo-niama-da-ima-sakraten-sadeben-p-712731.html", "text": "Само в случаите на умишлено убийство няма да се допуска съкратено съдебно следствие, решиха депутатите от правната комисия при второто четене на промените в Наказателно-процесуалния кодекс.Внесеният преди няколко дни общ законопроект от БСП, \"Обединените патриоти\" и \"Воля\" предвиждаше съкратено съдебно производство да не се допуска и при причиняването на тежки телесни повреди.От ГЕРБ обаче настояха от текста да отпадне тежката телесна повреда, тъй като според тях ограничаването на съкратеното съдебно производство при тези престъпления ще забави делата. След едночасови дебати депутатите приеха съкратеното следствие да не се прилага само в случаите на умишлените убийства.\"Оставаме на позицията си в нашия законопроект, че за тежките телесни повреди и умишленото причиняване на смърт трябва да отпадне съкратеното съдебно следствие. Не смятаме, че за това трябва да има изключение, каквото предлагат колегите от ГЕРБ\". Това каза по-рано днес пред БНР зам.-председателят на правната комисия Христиан Митев от \"Обединени патриоти\".Митев поясни, че ако промените влязат в сила, те ще засегнат и незавършените наказателни производства в досъдебна и съдебна фаза на наказателния процес.Друга промяна, подписана от председателя на правната комисия Анна Александрова и депутатите Красимир Ципов и Иглика Събева, предвижда делата, по които ще работи новосъздадената Европейска прокуратура, да се разглеждат от Специализирания наказателен съд.От БСП възразиха, че не трябва да се изключват тежките телесни повреди, тъй като и в тези случаи трябва да се получават по-справедливи наказания.", "date": "2019.10.08", "title": "Само в случаите на умишлено убийство няма да има съкратен съдебен процес"}
{"url": "https://offnews.bg/zdrave/agentciata-po-lekarstvata-blokira-medikamentite-s-ranitidin-712730.html", "text": "Изпълнителната агенция по лекарствата (ИАЛ) и притежателите на разрешения за употреба (ПРУ) на лекарствените продукти, съдържащи ранитидин, извършиха блокиране на наличните на българския пазар количества от тези лекарствени продукти, съобщават от ИАЛ.Блокирани са:Ранитидин Софарма 150 мг филмирани таблетки;Ранитидин Софарма 300 мг филмирани таблетки;Ранитидин Софарма 20 мг/мл-2 мл, инжекционен разтвор;Ранитидин Акорд 150 мг филмирани таблетки (упълномощен представител ФЬОНИКС АД);Ранитидин Акорд 300 мг филмирани таблетки (упълномощен представител ФЬОНИКС АД).Блокирането се извършва като превантивна мярка във връзка със стартирания от Европейската агенция по лекарствата (ЕМА) преглед на лекарствените продукти, съдържащи ранитидин, поради съмнение за възможно замърсяване с нитрозамини (NDMA) в активните вещества, от които са произведени. Съмнението се основава на данни от частни лаборатории извън ЕС.Въпреки че ЕМА изрично подчерта, че няма препоръка за прекратяване на употребата на ранитидин-съдържащи лекарствени продукти, повечето агенции по контрол на лекарствата в ЕС и в трети страни предприемат спиране на продажбите на тези лекарствени продукти като предпазна мярка.Ранитидинът е активно вещество, което се използва за намаляване на производството на киселини в стомаха при болни със стомашна язва или гастроезофагеален рефлукс. Както беше съобщено по-рано, NDMA е класифициран като вероятен канцероген при хора въз основа на изследвания върху животни. Той присъства в някои храни и водоизточници, но не се очаква да причини вреда при поглъщане в малки количества.Пациентите не бива да спират лечението с ранитидин, без да се консултират с лекаря си, тъй като рискът от спиране на лекарството е значително по-голям от риска от продължаване на приема до следващата консултация.На пазара има лекарства с други активни съставки, които имат същите терапевтични показания. Сред тях са омепразолът, пантопразолът, лансопразолът и фамотидинът. Пациентите, които приемат лекарства, съдържащи ранитидин, могат да се консултират с лекаря си, за да обсъдят промяна в терапията.Европейската агенция по контрол на лекарствата си сътрудничи с националните органи, Европейския директорат по качеството на лекарствата и здравеопазване и международните си партньори, за да гарантира, че фармацевтичните компании вземат необходимите мерки за предотвратяване на присъствието на примеси от нитрозамин във всички техни продукти със синтетичен произход.Междувременно Комитетът за лекарствени продукти в хуманната медицина към ЕМА ще продължи да проучва наличните данни за нитрозамини в лекарствата и ще съветва регулаторните органи за предприемане на действия, ако компаниите открият тези вещества в лекарствата, които произвеждат, съобщават от агенцията.", "date": "2019.10.08", "title": "Агенцията по лекарствата блокира медикаментите с ранитидин"}
{"url": "https://offnews.bg/temida/pasportat-na-polfrijman-e-gotov-shte-go-poluchi-sled-kraia-na-deloto-712722.html", "text": "Паспортът на австралиеца Джок Полфрийман, обвинен за убийствота на студента Андрей Монов, е готов, но той ще си го получи след края на делото. Това е казал австралийският посланик в Атина Джон Филип на среща с правосъдния министър Данаил Кирилов, съобщиха от пресслужбата на МП.Посланикът е казал, че е доволен от отношението през годините на затворническите власти към Полфрийман и от мерките по неговата сигурност.В Австралия били наясно, че процесът се развива според българското законодателство и няма отклонение.Данаил Кирилов отговорил, че вярва в независимостта на съдебната власт и е убеден, че съдът ще вземе правилното решение по повод искането на прокуратурата да бъде възобновено делото за предварителното освобождение на Джок Полфрийман.  По-късно през деня Джон Филип се срещна и с главния прокурор Сотир Цацаров, съобщиха от прокуратурата. Срещата е по молба на австралийския дипломат, предадена чрез българското Министерство на външните работи. Тема бе инициираното от Цацаров производство пред Върховния касационен съд по искане за възобновяване на делото за предсрочното освобождаване на Полфрийман. Главният прокурор изрази позицията, че това решение е постановено от незаконен състав, като за двама от съдиите са съществували безспорни основания за отвод.Цацаров подчерта, че при тези условия искането е отправено до съда, без да се влияе от това дали осъденото лице е чужд гражданин. Подчерта също, че Джок Полфрийман е осъден за тежко престъпление против личността, липсват убедителни доказателства за поправянето му при изтърпяване на наказанието лишаване от свобода в затвора в София и не е изплатил дори минимална част от обезщетението, присъдено на пострадалите.Тези обстоятелства са мотивирали главния прокурор да откаже трансфер в Австралия на осъдения Полфрийман. Отхвърлени бяха всякакви съмнения за политическо влияние в действията на държавното обвинение, като бе изрично подчертано, че те са съобразно законовите правомощия на прокуратурата, в защита на обществения интерес и на правата на пострадалите.", "date": "2019.10.08", "title": "Паспортът на Полфрийман е готов. Ще го получи след края на делото за предсрочното му освобождаване (обновена)"}
{"url": "https://offnews.bg/protesti/stotitci-dadoha-svetlina-na-protesta-sreshtu-izbora-na-geshev-za-glave-712735.html", "text": "Стотици дадоха светлина с телефони, запалки и лампи на внушителен протест пред Съдебната палата под надслов \"Да запалим Светлината в Мрака - ЗА Право и Свобода!\" тази вечер.Акцията е организирана от Инициатива \"Правосъдие за всеки\" и е срещу избора на единствения номиниран за главен прокурор Иван Гешев.Днес няма да наблягаме толкова на речите, днес искаме да покажем, че в мрака може да има светлина. И че най-важното е когато светлината просвети тези помещения в мрака, където се правят тайните сделки, където се създават зависимосттите, където се взимат решенията, а после се официализират през официалните органи: там, където влияят политиката, парите, олигархията - с една дума мафията, заяви пред Съдебната палата Велислав Величков от Инициатива \"Правосъдие за всеки\".Множеството скандира \"Мафия!\", \"Гешев е позор!\", \"Свобода!\".От Съдебната палата то се отправи със запалени светлини към сградата на Висшия съдебен съвет. Там демонстрантите оставиха червена карта, на която надписът  е зачертан и е заместен с нов - , тоест \"Вече игнорират Съда, вече заплашват съдии, вече игнорират адвокатите, вече уволняват журналисти и обясняват, че свободата на словото не било \"слободия\", вече говорят за ръководната роля на Прокуратурата в \"силната държава\". Бивш и настоящ главен прокурор налагат следващия такъв, но сценаристите са едни и същи - тези, които преди избраха самите тях, а това е малка групичка олигарси, представлявани от Властта на един корпулентен медиен магнат и депутат, който иска да получи цялата власт в държавата, а после да я превърне в мека диктатура! Ако позволим да завладеят Съда и да унищожат независимата журналистика, това ще е краят на полусъстоялата се правова държава, от която ще избягат със сигурност децата и внуците ни!\" -  заявиха от Инициатива \"Правосъдие за всеки\".\"Мракът може да бъде пробит само със светлина, която да освети сделките и зависимостите!  и  в защита на Правото, независимостта на Съда и опитите за налагане на прокурорска диктатура над крехката ни демокрация!\" - категорични са демонстрантите.Следващият протест на Инициатива \"Правосъдие за всеки\" срещу избора на Гешев за главен прокурор е насрочен за 23 октомври.", "date": "2019.10.08", "title": "Стотици дадоха светлина на протестa срещу избора на Гешев за главен прокурор (снимки)"}
{"url": "https://offnews.bg/sviat/balgarin-e-postradal-pri-intcidenta-v-limburg-pri-kojto-sirietc-blasn-712736.html", "text": "Българин е сред пострадалите при инцидента в Лимбург, при който камион блъсна 8 автомобила.По информация на германската полиция българският гражданин е получил леки наранявания, оказана му е медицинска помощ, след което е бил освободен от медицинско наблюдение.И към момента германските власти разследват защо млад сириец е откраднал камиона, с който блъсна осем автомобила в западногерманския град Лимбург.Засега не е ясно дали той е имал терористичен мотив.Сириецът е арестуван. Не са установени връзки на 32-годишния заподозрян със склонни към насилие ислямисти.Сириецът е пристигнал в Германия през 2015 г. и е имал разрешение за защитен престой - статут, даван на хора, които не отговарят на критериите за бежанец, но са застрашени при евентуално връщане в страната си.Мъжът е бил познат на полицията заради криминални прояви, свързани с наркотици и насилие.", "date": "2019.10.08", "title": "Българин е пострадал при инцидента в Лимбург, при който сириец блъсна с камион 8 коли"}
{"url": "https://offnews.bg/politika/gerb-sofia-manolova-e-kmet-na-zadkulisieto-pravi-se-na-zhertva-s-lep-712734.html", "text": "Мая Манолова е кандидат на задкулисието, зад нея стои екипът на бившия премиер Пламен Орешарски. Тя подменя дневният ред на обществото и кампанията за кмет на София и сме искрено ядосани от това. Това заяви председателят на групата на ГЕРБ в СОС и кандидат за общински съветник Малина Едрева на извънредна пресконференция на партията, посветена на изявите на Манолова в предизборната надпревара. Манолова прави три паралелни кампании - привидно позитивна, с фалшиви новини и чрез опит да се изкара жертва, обяви Елен Герджиков, досегашен шеф на СОС. \"Внимателният поглед би открил множество бели петна в тази кампания – липса на екип, конкретни идеи, познание и компетентност за това как се управлява голям град\", каза още Герджиков. Според него случващото се в София „вече не е политика, а безскрупулна борба за власт“.Принудени сме от Манолова да се занимаваме с  по коли,  манипулации, лъжи. Не е честно да се отвлича внимание от важните въпроси\", заяви Едрева. Това не е честно и няма да допуснем да бъдем включени в поредния сценарий на задкулисието\", допълни тя.", "date": "2019.10.08", "title": "ГЕРБ-София: Манолова е кмет на задкулисието, прави се на жертва с лепенки и шатри"}
{"url": "https://offnews.bg/knigi/pejcho-kanev-predstavia-novata-si-kniga-v-plovdiv-712719.html", "text": "Заповядайте на поетичното четене на най-публикуваният на английски съвременен български поет Пейчо Кънев:15 октомври (вторник), 19.00 ч. Клуб „Петното на Роршах“, ул. \"Йоаким Груев\" 36, Пловдив.Авторът ще чете избрани парчета от новата си книга \"Последната вечеря\", както и някои съвсем нови творби.Пейчо Кънев е най-публикуваният съвременен български поет на английски с множество публикации в списания от САЩ, Великобритания, Канада, Австралия, Индия и др.Автор на 6 книги с поезия и един сборник с разкази, публикувани в България, Америка и Европа. Съосновател и главен редактор на литературното издателство „Kanev Books”, Ню Йорк – от 2010 до 2013 г.Събитието във .Вход свободен.", "date": "2019.10.08", "title": "Пейчо Кънев представя новата си книга в Пловдив"}
{"url": "https://offnews.bg/politika/milka-hristova-za-sadbata-na-tcentralna-bania-hodim-varhu-techno-zlat-712737.html", "text": "Ходим върху течно злато и го прахосваме, заяви досегашният заместник-председател на СОС и втора в листата на БСП за общински съветници Милка Христова по време на участието й в кръгла маса за съдбата на Централната баня в София.Всички присъстващи бяха единодушни, че банята не бива да бъде превръщана в музей, а басейните - в камерни зали за концерти. От няколко души на кръглата маса се чу фразата \"банята е топлото сърце на София\".\"Днешната кръгла маса е триумф на гражданите\" - така започна изказването си Милка Христова. Тя разказа как е получила доклада от заместник-кмета Тодор Чобанов за бъдещето на банята още преди година. \"Тогава обявих ситуацията за театър на абсурда, това беше официалната ни позиция. Благодаря на гражданите от \"Термално-нормално\", че откликнаха и последва една верижна реакция на недоволство\" - добави Милка Христова.Тя е убедена, че хората са наясно със случващото се и представената информация от страна на Столична община и конкретно на заместник-кмета Тодор Чобанов е \"подценяване на интелигентността на хората\".\"Та ние ходим върху течно злато и го прахосваме по един недопустим начин\", категорична беше Христова.  Като заместник-председател на досегашния Столичен общински съвет тя е наясно с документация относно музея, който се намира в сградата на банята, както и информацията, която е грешно представена на хората: \"Издръжката на музея е над 2 милиона лева, това ще натовари бюджета много.\"Тя призова следващият кмет на София и общинските съветници в СОС да се обединят и да се заемат с този въпрос, като бъде отделен бюджет за банята и нещата спрат да се правят \"на тъмно и скрито\".Милка Христова завърши със следния апел: \"Нека спасим банята, нека да я запазим както за туристите, така и за софиянци\".", "date": "2019.10.08", "title": "Милка Христова за съдбата на Централна баня: Ходим върху течно злато и го прахосваме"}
{"url": "https://offnews.bg/zdrave/v-sasht-ochakvat-naj-tezhkata-gripna-epidemia-ot-godini-712715.html", "text": "Департаментът по здравеопазване на Австралия обяви, че приключилата зима е била с една от най-тежките грипни епидемии за последните години. Лабораторно потвърдените случаи на заразени са 272 000, а смъртните - 662. По тежестта на протичане на грипната епидемия в Австралия, специалистите в САЩ прогнозират аналогични показатели в страната си. Обяснението е, че щамове от Австралия мигрират в САЩ. съобщава MedikForum.Обикновено епидемиологичният сезон в Австралия продължава от юни до октомври и достига своя пик през август и септември. Тази година епидемията е започнала още през април, а пикът й е бил през юни и юли. От здравния департамент на страната припомнят, че през 2017 година Австралия е преживяла най-тежкия сезон на вирусни инфекции за последните 20 години – тогава регистрираните случаи на заболели са били 229 000, а починалите вследствие на усложнения от заболяването – 745.Здравните служби в САЩ се готвят за тежък зимен сезон. Междувременно в Калифорния вече е регистриран първият смъртен случай вследствие на усложнения от грип –жертвата е 4-годишно момче.През януари 2018 г. бяха публикувани данни, според които всяко 14-то посещение при лекар в САЩ е било свързано със симптоми на грип. В сезона 2017-2018 г. жертва на остри респираторни вирусни инфекции са станали 180 деца.", "date": "2019.10.08", "title": "В САЩ очакват най-тежката грипна епидемия от години"}
{"url": "https://offnews.bg/politika/niama-takava-darzhava-nabira-chlenove-veche-ima-koordinatori-v-mnog-712709.html", "text": "Партията на Слави Трифонов в момента активно набира членска маса, показа проверка на OFFNews.На вече стартиралия сайт на пресния политически проект бяха публикувани имена и координати на хората, които ще се грижат за това по места.Част от хората, с които OFFNews разговаря, потвърдиха, че в момента записват членове. Кандидатите трябва да изпратят автобиография, която ще одобрена \"в София\". Засега не е определен членски внос. Поне формално, няма изискване кандидатите да не са членували в други партии. Единствените категорични условия са да са български граждани и да са пълнолетни.Засега централата на \"Няма такава държава\" не е обявила адрес в столицата, не са готови и офисите ѝ в страната. Работи се обаче с хора в десетки градове - не само областни центрове, но и по-малки населени места. Във Великотърновско например има посочени лица за контакт в старата столица, в Горна Оряховица, Елена, Златарица, Стражица, Лясковец, Павликени. В Кюстендилско вече се набират хора в Бобошево, Дупница, Кочериново, Сапарева баня, град Рила и в самия областен център.Повечето имена не са на популярни хора. Някои от тях обаче са добре познати сред местните общности - като например благоевградският адвокат Илко Стоянов.Във Варна като човек за контакт е посочен Александър Тодоров - бивш общински съветник от СДС и кандидат за депутат от ОДС, в момента управител на няколко фирми.В Търново човекът на \"Няма такава държава\" за областта е адв. Момчил Иванов, а за община Велико Търново Борис Китанов - търговски представител на пивоварна.В Стара Загора представител е Жоро Христакиев от Движение \"Днес\". Това е движението, което събираше подписите за референдума на Трифонов.В Пазарджик подписи за Трифоновата партия събира настоящият общински съветник и кандидат на следващия Общински съвет Руди Синапов. През 2015-а той влиза в местния парламент от групата на Реформаторския блок, а на 27 октомври се явява като кандидат за съветник от коалиция \"БСП за България\" (б.р. - в нея в Пазарджик влизат Земеделски народен съюз, Партия на зелените, Социалдемократическа партия, НФСБ, Движение за радикална промяна \"Българска пролет\").В Хасково за \"Няма такава държава\" ще работи Денислав Димитров, който бе кандидат-депутат от \"Движение 21\".", "date": "2019.10.08", "title": "'Няма такава държава' набира членове, вече има координатори в много градове"}
{"url": "https://offnews.bg/obshtestvo/petchasova-blokada-v-selo-oreshnik-politciata-zalovi-legioner-zapodo-712738.html", "text": "След петчасова блокада на тополовградското село Орешник полицията залови бивш легионер, заподозрян за убийството на фелдшер, съобщава bTV.Иван Пачелиев е задържан в дома му. Той е основен заподозрян за убийството на 72-годишния медик Димитър Факиров.Убийството е извършено тази сутрин в здравната служба, откъдето последен, според свидетели от селото, излиза именно Пачелиев.След убийството селото беше окупирано от полиция и от специалния отряд за борба с тероризма. Последвали преговори, в които са се включили психолози от Института по психология на МВР. При задържането на бившия легионер не е използвано оръжие.Хората от селото споделят, че са видели бившия легионер с рана на ръката. Съседка чува викове и тръгва към фелдшера, но е спряна от Пачелиев. По думите на жената, той ѝ е казал, че 72-годишният медик днес не работи.Пачелиев не за първи път е посещаван в дома си от спецчасти. През февруари миналата година той стреля по полицаи, които опитаха да му връчат призовка. Бившият легионер се барикадира в дома си. Задържан беше след денонощие, а в имота му бяха открити взривни вещества.Срещу него имаше две обвинения – за стрелба срещу полицейски служители и за взривни вещества, оръжие и боеприпаси.От март миналата година той е на свобода срещу парична гаранция от 5000 лв. След случая бившият легионер е настанен в психиатрично заведение, но впоследствие е освободен.", "date": "2019.10.08", "title": "Петчасова блокада в село Орешник: Полицията залови легионер, заподозрян за убийството на фелдшер"}
{"url": "https://offnews.bg/tenis/federer-postigna-sladko-otmashtenie-sreshtu-ramos-v-shanhaj-video-712727.html", "text": "Швейцарската легенда в мъжкия тенис Роджър Федерер започна със сладка победа участието си в турнира от сериите Мастърс в Шанхай.Маестрото отстрани Алберт Рамос-Виньолас с 6:2, 7:6(5) и си отмъсти на испанеца, след като в последния мач между двамата през 2015 година швейцарецът загуби от въпросния тенисист именно на турнира в китайския мегаполис.В първия сет Федерер проби подаването на противника си в петия и седмия гейм, докато във втория сет нямаше пробиви и всичко се реши след тайбрек.За Маестрото това беше първо излизане на корта след поражението от Григор Димитров на 1/4-финалите на турнира от Големия шлем US Open миналия месец.В третия кръг на надпреварата в Шанхай Федерер ще се изправи срещу победителя срещата Давид Гофен – Михаил Кукушкин.", "date": "2019.10.08", "title": "Федерер постигна сладко отмъщение срещу Рамос в Шанхай (видео)"}
{"url": "https://offnews.bg/zvezdi/andzhelina-za-razvoda-s-brad-chuvstvah-se-malka-neznachitelna-712733.html", "text": "Американската актриса Анджелина Джоли рядко дава интервюта, а още по-рядко говори за личния си живот и отношенията ѝ с Брад Пит.Джоли, която в момента промотира втора част на филма с нейно участие \"Господарка на злото\", даде много откровено интервю за френското издание Madame Le Figaro, цитирано от \"Вести\".В интервюто Джоли споделя, че се намира в преходен период, който е започнал след раздялата ѝ с Брад.Актрисата не крие, че този период от живота ѝ е бил доста труден, на момените ѝ е било трудно дори да се познае.\"Чувствах се малка, незначителна. Усещах дълбока и истинска тъга\", се казва още в интервюто.Всичко, което се е случило в живота на Джоли ѝ служи за урок, който тя предава на децата си, както самата тя споделя пред френското издание.В друго свое скорошно интервю Джоли сподели, че последните години са били доста трудни за нея.\"Аз съм като всеки друг. Особено последните няколко години, които не бяха лесни за мен\", споделя актрисата, като допълва, че понякога човек просто не се чувства силен, но трябва да стане и да продължи напред.", "date": "2019.10.08", "title": "Анджелина за развода с Брад: Чувствах се малка, незначителна"}
{"url": "https://offnews.bg/zdrave/borisov-sledvashtata-godina-shte-dadem-nad-300-mln-lv-poveche-za-zd-712698.html", "text": "„Следващата година ще дадем в бюджета за здравеопазване над 300 млн. повече“, заяви премиерът Бойко Борисов в интервю за bTV. Той цитира данни, според които през 2009 г. за здравеопазване са дадени 2 634 367 000 лв, а през 2019 г. - 5 256 736 400 лв.„Никога не съм подвеждал медицинските сестри. С огромно уважение се отнасям към лекарите и медицинските сестри“, добави министър-председателят по повод обвиненията, че е излъгал сестрите. „Обещах да дадем 50 млн. лв. и ги дадохме през Здравната каса“, каза той.На въпрос дали е коректно държавата да се намесва по този начин в работата на НЗОК, при положение че тя е независима институция, Борисов отговори: „Разбира се, че ще казваме на Здравната каса да даде тези пари. Защо всяка година ние доплащаме на Здравната каса?“По думите му медицинските сестри в някои болници получават добри заплати, дори много добри. „Върху тази основна заплата има за прослужено време, за извънреден труд, за специалност. И никак не е заплатата 950 лв. Задавам въпроса защо толкова много години не са оправени заплатите така, както искаме?“, добави той.Според него протестите се увеличават, защото „виждат, че ние събираме пари. Работим по-добре и ги има парите“.Премиерът заяви още, че нито един от протестиращите му е казал, че в здравеопазването се отделят малко пари. Въпросът бил как тези пари да се разпределят.Борисов заяви, че здравеопазването е приоритет и за него винаги се отпускат повече средства. Друг въпрос е как те се разпределят вътре в сектора. „Не само министерството, не само НЗОК, но и директорите на болници също трябва да си направят своето вътрешно преразпределение.“ Премиерът обаче обеща, че както и да са разпределени средствата, пари за заплати ще има.„Не може да отиват Х-милиона в някоя болница, докторът да получава 36 000 или 50 000 лв., а медицинската сестра - 1000 лв. Министерството на здравеопазването така трябва да направи организацията, че Х-процент точно да си отива за медицинските работници“, каза Борисов.Припомняме, че вчера, след срещата си с организаторите на националния протест на медицинските специалисти, министър Ананиев обяви, че догодина ще бъдат отпуснати допълнително 200 млн. лв. за болнична помощ, с които да се увеличат цените на клиничните пътеки.", "date": "2019.10.08", "title": "Борисов: Следващата година ще дадем над 300 млн. лв. повече за здравеопазване"}
{"url": "https://offnews.bg/bojni/konar-makgregar-otnovo-poiska-revansh-sreshtu-habib-nurmagomedov-712697.html", "text": "Суперзвездата в смесените бойни изкуства Конър Макгрегър отново предизвика шампиона на UFC в лека категория Хабиб Нурмагомедов.Ирландецът не е качвал на октагона от миналата година, когато допусна зрелищна загуба от руснака чрез събмишън в четвъртия рунд.Макгрегър публикува кадър в социалната мрежа от мача с Нурмагомедов, на който той е на платнището след нокдаун. Снимката бе съпътсвана с няколко \"хаштага\".\"Ма**ата му на нокдауна, хайде да танцуваме, бейби! #Преди 1 година #Москва #Н**ра се в автобуса #Едновременно се уплаши и изпусна\", написа Макгрегър.Преди няколко дни Нурмагомедов отказа реванш с ирландеца, обявявайки това в интервю и го предупреди, че трябва първо да се бие, а след това да има претенции за колана.Наскоро обаче бащата на руснака сподели, че са готови за битка с Макгрегър в Русия. Преди това да се случи Хабиб има намерение да се изправи срещу Тони Фъргюсън.", "date": "2019.10.08", "title": "Конър Макгрегър отново поиска реванш срещу Хабиб Нурмагомедов"}
{"url": "https://offnews.bg/futbol/berbatov-otnovo-shte-obleche-flanelkata-na-manchestar-iunajted-712699.html", "text": "Въпреки, че наскоро обяви своето оттегляне от професионалния футбол, бившият национал Димитър Бербатов отново ще стъпи на терена.Той ще вземе участие в демонстративен турнир в Сингапур, в който ще участват ветерани на Манчестър Юнайтед, Ливърпул, както и националния отбор на държавата в югоизточна Азия.Надпреварата е наречена \"Битката на червените\" и ще се проведе на 16 ноември, който ще се проведе на местния национален стадион.Бербатов е потвърдил участие и ще излезе на терена редом до други именити футболисти от близкото минало като Теди Шерингам, Уес Браун за Юнайтед и Йежи Дудек, Йон Арне Рийзе, Дитмар Хаман за Ливърпул.\"Наистина още изгарям от желание да играя футбол и нямам търпение най-после да се появя на терена, макар и в такъв двубой.Надявам се да направим достатъчно добро шоу за публиката и да вкарам няколко гола\", каза Бербатов пред сайта на организаторите.", "date": "2019.10.08", "title": "Бербатов отново ще облече фланелката на Манчестър Юнайтед"}
{"url": "https://offnews.bg/politika/sofia-kam-skopie-nikakvi-balgarski-fashistki-okupatori-i-nikakvo-712740.html", "text": "Вицепремиерът и министър на външните работи Екатерина Захариева съобщи днес част от условията, които София поставя на Скопие, за да подкрепи Северна Македония за започване на преговори за членство в ЕС.Никога една подкрепа не е безусловна, коментира пред bTV Захариева и изброи следните условия:Ние ще подкрепим започване на преговори с ЕС, но с ясно включване в Преговорната рамка на тези условия. Те са и критерии за присъединяване, подчерта Екатерина Захариева.", "date": "2019.10.08", "title": "София към Скопие: Никакви ''български фашистки окупатори'' и никакво ''македонско малцинство''"}
{"url": "https://offnews.bg/futbol/politcaj-ot-shvetcia-shte-sviri-macha-cherna-gora-balgaria-712701.html", "text": "Съдийска бригада от Швеция ще ръководи европейската квалификация между Черна гора и България на 11 октомври в Подгорица, съобщиха от Българския футболен съюз.За главен арбитър на срещата бе определен Андреас Екберг, а негови помощници ще бъдат Мехмет Чулум и Стефан Халберг.Четвърти рефер е Каспар Сьоберг, а делегат на двубоя е Дениел Йошт от Словения. Екберг е на 34 години и работи като полицай.За разлика от повечето рефери, той е съдия от самото начало- започва едва на 13-годишна възраст в детските групи на Торнс- предградие на Лунд.От 2009 година е съдия в елитната група на Швеция, а от 2013-а година е в листата на ФИФА.", "date": "2019.10.08", "title": "Полицай от Швеция ще свири мача Черна гора - България"}
{"url": "https://offnews.bg/izbori/delchev-borisov-e-izplashen-veche-ne-mozhe-da-skrie-napravenite-pora-712705.html", "text": "Тази сутрин Бойко Борисов активно се включи в агитацията за изборите в София с реклама на Фандъкова и нападение над конкурентката ѝ Манолова. И всичко щеше да е ОК, ако не беше премиер, на който му е забранено да работи в предизборни кампании на партии. Поне отпуска да беше взел, като ще агитира.Така Димитър Делчев, водач на листата на „Движение България на гражданите“ (ДБГ, ЗНС, НДСВ и Път на младите), подкрепяща Мая Манолова за кмет, коментира интервюто на премиера Борисов от тази сутрин.Лидерът на ДБГ отправи и упрек към Борисов, че не познава правилата на работа на СОС.", "date": "2019.10.08", "title": "Делчев: Борисов е изплашен, вече не може да скрие направените поразии"}
{"url": "https://offnews.bg/politika/radina-bankova-moiata-kauza-e-lovech-da-se-obedinim-za-da-izvarshim-712706.html", "text": "\"Благодаря Ви, че сте тук, че сте отделили от времето си, за да чуете моите и на кандидатите за общински съветници от БСП идеи, които имаме и с които ще преследваме една - единствена цел - промяната за Ловеч, както и за останалите населени места в общината\".Това каза пред жители на село Къкрина кандидатът за кмет на община Ловеч Радина Банкова. Тя добави, че това може да се случи само с подкрепата на всички в общината. \"През последните четири години управлението на общината е престанало да се интересува от мнението на хората по различни проблеми, без решение са останали и много от проблемите както на отделни хора, така и на цялата общност\", каза още Радина Банкова. Тя коментира, че затова хората са се отчуждили, затова нямат вяра, че може да се случи нещо добро както за общината като цяло, така и на отделните семейства. \"Специалистите напускат Ловеч, младите не се връщат след като завършат висшето си образование, тъй като бившите големи фирми вече не работят, а сегашното управление не предоставя добри условия за развитието на малкия и средния бизнес - възможност за създаване на работа за много хора. Затова през цялата си кампания ще повтарям едно и също - всеки от нас трябва да остави на по - заден план личните си интереси и пристрастия, за да се опитаме заедно, всички, да направим нещо за Ловеч, за всяко едно населено място в общината, колкото и малко да е то\", допълни кандидатът за кмет.Радина Банкова напомни на присъстващите, когато гласуват за нея, да не пропуснат да гласуват и за листата на кандидатите за общински съветници на БСП с номер 56, защото на всеки кмет му е необходим екип от съмишленици, с които да работи, на които да се опре при вземането и изпълнението на различни решения и политики. \"Само така хората от всяко село ще помогнат и на себе си при разрешаването на различни проблеми в населеното място, свързани най - често с поддържането на уличната мрежа, водоснабдяването, сметосъбирането и други битови услуги\", заключи Банкова.Жителите на селото споделиха, че от години се \"позакърпват\" улиците в центъра на Къкрина, а за другите не се и мисли за ремонт, който е наложителен. На много места след ремонт на остарелия водопровод улиците се оставят разкопани в продължение на месеци.Нека заедно изберем кметския наместник - поискаха от кандидата за кмет на община Ловеч жителите на село Брестово   След срещата с жители на Къкрина, Радина Банкова разговаря и с живеещите в село Брестово. Тя каза, че е предприемач и ръководител на семейната си фирма в продължение на 25 години и така се чувства подготвена, за да поеме отговорността за влизане в една нова област за работа, каквато е общината. По думите й само един апатичен човек може да приеме за нормално, че Ловеч е на последно място в момента сред областните градове в страната по икономическо развитие и ако така продължат нещата още няколко години, градът ще бъде заличен напълно. \"Аз не се плаша от трудности, толкова много съм преодоляла по пътя си, за да достигна дотук, важното е да се предприемат бързи мерки, които ще доведат до така желаните от мен промени, от моите съмишленици, от общинската организация на БСП в Ловеч, която издигна кандидатурата ми за кмет\", заяви Радина Банкова. Тя бе категорична, че не може един град с толкова природни дадености и с толкова културни и исторически паметници да бъде оставен да се разпадне. Според нея особено внимание трябва да се отдели на здравеопазването, за да може болницата в града да не бъде затворена, да се търси връзката между образование и бизнес така,че млади специалисти да постъпват на работа в града. \"Не на последно място - да бъде съставен кризисен план за развитието на малкия и средния бизнес в общината, с изпълнението на който ще започнат и първите крачки към успешно съживяване на града и възстановяване на добрите му позиции през миналите години. Успешен ли е бизнесът, успешни ще бъдат и останалите области от развитието на обществото, най - вече социалните услуги за населението\", категорична бе Радина Банкова.В разговора бяха коментирани проблемите на селото - нуждата от почистването на улиците от надвисналите клони на дърветата, по - стриктното спазване на графика за сметоизвозването. Хората от Брестово поискаха Радина Банкова да им обещае, че като стане кмет няма да назначава сама кметския наместник за селото, а ще се върне при тях, за да го изберат заедно. Само така според тях ще се гарантира, че избраният от тях кметски наместник ще се отзовава на грижите и проблемите им.", "date": "2019.10.08", "title": "Радина Банкова: Моята кауза е Ловеч, да се обединим, за да извършим промяната"}
{"url": "https://offnews.bg/politika/borisov-emigrantite-se-vrashtat-zaplatite-sa-visoki-ima-takava-darz-712700.html", "text": "„Усилията дават своите резултати - център след център, висококвалифицирани служители, българите се врщат от чужбина заради високите заплати, защото България е прекрасно място за живеене. Това се прави, само когато има такава държава”, обяви премиерът Бойко Борисов при откриването на BOSCH Инженеринг център в София Тех парк. Според него страната ни продължава да привлича чуждестранни инвеститори и даде пример с открития център за споделени услуги на белгийската финансова група KBC във Варна, където ще бъдат разкрити над 300 нови работни места.\"Около 20-30 души са се върнали, за да работят за компанията(BOSCH Инженеринг център - бел. ред.). На 500 метра от тук е аутсорсингът на Световната банка. Малко по-надолу ще бъде един от осемте суперкомпютъра, които и вие ще можете да използвате. Винаги съм казвал, че България трябва да се гордее с хакерите си и с талантите в писането на софтуер. Защото тези 200 души, които сте тук, сте нашата гордост\", допълни Борисов.Премиерът съобщи още, че у нас се „прави наука, правят се велики неща и продължава да се изгражда. Усилията ни се възнаграждават\". Затова и новият председател на ЕК Урсула фон дер Лайен ни определила един прекрасен ресор. „По-добър ресор не бихме и искали – това е бъдещето – образование, култура, спорт, „Еразъм+\", университети, и това, което вие правите тук\", изтъкна Борисов.", "date": "2019.10.08", "title": "Борисов: Емигрантите се връщат, заплатите са високи, има такава държава"}
{"url": "https://offnews.bg/izvan-terena/10-neshta-koito-mogat-da-se-sluchat-samo-vav-fifa-20-video-712702.html", "text": "Карим Бензема прави хеттрик за Реал Мадрид, Лионел Меси изпълнява перфектно дузпа, Пари Сен Жермен или Манчестър Сити печелят Шампионска лига.Невероятно, нали? Тези неща ще се сторят почти невъзможни на всички фенове, които следят случващото се около големите футболни отбори.Тук се намесва и най-играния футболен симулатор - FIFA 20. Благодарение на компютърната игра можем да видим неща, които е трудно да си представим.В популярния сайт за видеосподеляне YouTube се появи култово видео, което пресъздава мечтите (или страховете) на привържениците с неща, които само там могат да се видят... поне засега.Иначе FIFA 20 тръгна с лек фалстарт. Симулаторът успя да ядоса геймърите с няколко проблема. По този повод в социалната мрежа Туитър се появи \"хаштаг\", подканващ EA Sports да ги оправи.Това се случи на 2 октомври, когато всички потребители получиха ъпдейт на версията. Най-потърпевш бе новият и най-очакван режим на играта Volta.В един момент футоблът на малки врати изобщо не бе активен за геймърите, въпреки че именно това бе дългоочакваната промяна в играта.", "date": "2019.10.08", "title": "10 неща, които могат да се случат само във FIFA 20 (видео)"}
{"url": "https://offnews.bg/politika/bagdasarov-garant-za-uspeha-na-mestnoto-samoupravlenie-sa-obshtinskot-712742.html", "text": "\"Гарант за успеха на едно местното самоуправление са общинското единство и солидарността. Трябва да се намери общ език и да работим заедно. За съжаление това в момента липсва. Няма как един човек самостоятелно да се справи с регион като нашия\". Това заяви пред Нова телевизия кандидатът за кмет на Кърджали от \"БСП за България\" Милко Багдасаров. Той посочи като свой основен мотив да влезе в политическата надпревара желанието на хората в Кърджали за промяна, което според него е и оценка за сегашното управление. Социалистът добави още, че според него той има възможностите и професионализма да постигне тази промяна.Като пръв свой приоритет Милко Багдасаров посочи подбряване на инфраструктурата, благоустройството и хигиенизирането на града пред всеки един дом:\"За нас е важно да решаваме проблемите на хората за всеки поотделно - асфалтът пред всяка къща да е оправен, да свети всяка лампа и контейнерът за смет да е изпразнен.\"Багдасаров е категоричен, че в 21 век е задължително това да бъде осигурено.Като друг основен проблем на региона Милко Багдасаров посочи справянето с демографската катастрофа.\"За нас приоритет е връщането на младите и успели хора в Кърджали\", каза той. По думите му затова трябва да се заложи на професионалното развитие и качества при избора на кадри, а не на партийната принадлежност, както се прави в момента.\"Трябва да покажем, че можещите хора имат място за развитие - в нашия град\", категоричен е Милко Багдасаров.", "date": "2019.10.08", "title": "Багдасаров: Гарант за успеха на местното самоуправление са общинското единство и солидарност"}
{"url": "https://offnews.bg/bojni/petar-stojkov-izliza-sreshtu-dvukraten-svetoven-shampion-po-kikboks-na-712712.html", "text": "Един от младите и талантливи български бойци – Петър Стойков, е поредното силно попълнение в бойната карта на четвъртото издание на зрелищната галавечер SENSHI.Тазгодишният световен шампион по муай тай ще се качи на ринга в зала \"Конгресна\" във Варна на 26 октомври срещу изключително сериозен опонент от Сърбия.Следващото професионално предизвикателство за българина е в лицето на двукратния световен шампион по кикбокс за професионалисти Драган Пешич от Сърбия.Двамата ще се срещнат на ринга в двубой от категория до 70 кг по правилата на SENSHI, които са изготвени от Професионалната лига на Световния киокушин съюз и включват удари в главата, с лакти, както и хвърляния.  Пешич е един от най-изявените и титулувани сръбски бойци. През 2008 година печели световния шампионски пояс по кикбокс за професионалисти в Турция, а година по-късно става шампион на ISCA в Египет. През 2017 година играе за световна титла по муай тай в Хонг Конг на I-1. 36-годишният каратист е висок 173 см и има кафяв колан, степен 2-ро кю.Родният ни ас Петър Стойков е значително по-млад – на 23 години. Освен световната шампионска титла по муай тай, която завоюва по-рано през годината, той става и европейски шампион по бойния спорт за 2018 година. През 2013 година печели сребро от Световното първенство по киокушин за юноши на KWU. Висок е 178 см и за него това ще бъде трето участие на арената на галата.През април в зала \"Арена Армеец\" той надви противник от Русия в двубой по правилата на SENSHI. Големият му успех, обаче, беше през лятото в Камчия по време на първия по рода турнир SENSHI Cup. За пръв път тогава публиката имаше възможност да стане свидeтел изцяло и само на зрелищни киокушин битки по правилата на новата Професионална лига на Световния киокушин съюз, където почти всичко е позволено.Тогава Стойков направи и големия си удар на SENSHI, нокаутирайки още в първия рунд таджикистанеца Сухроб Назаров, а след това премина през двама сериозни опоненти от Русия и вдигна купата на SENSHI.Дали Стойков ще успее да спечели отново купата на SENSHI, ще разберем на 26 октомври по време на епичното бойно шоу, което ще противопостави едни от най-добрите бойци по киокушин и кикбокс в директни двубои. Специален гост на галата ще бъде и кикбокс легендата Петер Артс, чийто четирима състезатели ще се качат също на ринга.VIP маси и билети за бойното шоу може да се закупят от мрежата на Eventim.bg. Билетите са на цени от 10 лв. и 20 лв.", "date": "2019.10.08", "title": "Петър Стойков излиза срещу двукратен световен шампион по кикбокс на SENSHI 4"}
{"url": "https://offnews.bg/zdrave/25-mln-lv-poveche-poiskaha-dzhipitata-za-parvichna-meditcinska-pomos-712703.html", "text": "Парите за първична медицинска помощ в бюджета на НЗОК за 2020 г. да бъдат повишени с 25 млн. лв. поискаха от Националното сдружение на общопрактикуващите лекари в писмо, адресирано до премиера, председателя на здравната комисия, ресорния министър и други отговорни лица.Според разчети на сдружението парите за първичната медицинска помощ в бюджета на касата намаляват. Докато през 2018 г. те са били 5.8% от средствата за здравноосигурителния пакет на касата, през тази година са 5.4%.Според лекарите искането им за увеличение на средствата е изпълнимо при настоящата събираемост на здравноосигурителните вноски.В писмото си от сдружението настояват да не се допуска прехвърляне на средства от бюджета за първична медицинска помощ в други пера.Общопрактикуащите лекари отново заявяват позицията си, че потребителската такса за посещение при лекар трябва да е задължителна за всеки и че ако някоя институция реши да освободи от нея определени групи хора, следва да поеме този разход. В противен случай той остава за сметка на изпълнителя на медицинска помощ.Личните лекари предлагат таксата за децата до 18-годишна възраст да се заплаща като при пенсионерите, като разликата до пълния й размер се поеме от държавата. В момента те заплащат 1 лв. за преглед при личния лекар, като остатъкът до пълния размер се изплаща от бюджета на здравното министерство.", "date": "2019.10.08", "title": "25 млн. лв. повече поискаха джипитата за първична медицинска помощ догодина"}
{"url": "https://offnews.bg/temida/advokatat-na-polfrijman-darzhat-go-nezakonno-v-busmantci-712680.html", "text": "Адвокатът на осъдения за убийството на Андрей Монов австралиец Джок Полфрийман смята, че клиентът му е незаконно задържан в лагера за временно настаняване на чужденци в Бусманци.Той трябва да бъде изведен извън страната, защото има заповед за експулсация, която трябва да бъде изпълнена, заяви в предаването \"Тази сутрин\" на  адв. Калин Ангелов.Tой обясни, че Полфрийман е в лагера заради забрана от 2011 г., свързана с изпълнение на наказание. По думите му за чужденците има т.нар мярка за административна принуда, която забранява напускане на страната. Тази забрана действа до изпълнението на наказанието задържане под стража, т.е. тя е изтекла на 19 септември 2019 г., когато излезе определението на съда на освобождаването на австралиеца.Адв. Ангелов подчерта, че няма зависимост на съдийския състав с Българския хелзинкски комитет, като дори в искането на прокуратурата такава зависимост не му е била показана.„Ако я нямаше характеристиката, дадена от Красимир Кънев, нямаше да има фундаментална разлика в обстоятелствата”, допълни още адвокатът.Според него това, което Апелативният съд казва за характеристичните данни на Джок Полфрийман, се вписва с данните на Красимир Кънев, пастор Иводор Ковачев и отец Сергей.Адв. Ангелов добави, че Джок Полфрийман има намерение да изплаща обезщетение на семейството на Андрей Монов, когато започне да работи.", "date": "2019.10.08", "title": "Адвокатът на Полфрийман: Държат го незаконно в Бусманци"}
{"url": "https://offnews.bg/izbori/pencho-milkov-bsp-vreme-e-ruse-da-se-prevarne-ot-dogonvasht-v-inova-712678.html", "text": "“Време е да се превърнем от догонващ в иновативен град. Искам да видя Русе отново като един от най-зелените и чисти градове в България, отново привлекателен и желан за живот, работа и бизнес“, заяви в дебат по бТВ Радио кандидатът за кмет на Русе, издигнат от коалиция “БСП за България” Пенчо Милков.Той обясни, че въпреки големите проекти, които са започнати, пред града има много проблеми.Милков очерта три важни теми, които имат голямо значение за превръщането на Русе в модерен, стабилен и привлекателен град, а именно: чистотата на въздуха; подобряване на инфраструктурата на града и  овладяване на трайното и рязко обезлюдяване на Русе.Според него години наред на русенци не се казва истината за предприятията, които замърсяват въздуха.Той заяви, че е нужно на хората да бъде казана истината, защото гражданите нямат точна информация.По въпроса, засягащ подобряване инфраструктурата на града, Пенчо Милков коментира, че за осем години община Русе е получила 500 милиона лева финансиране само от еврофондове, а отделно е изтеглен и заем. Той обясни, че след приключване на започнатите мащабни ремонти общината ще насочи своите ресурси и сили за подобряване на микроградската среда – междублокови пространства, тротоари, паркове, осветление, пейки и други елементи на градската среда.Трайното и рязко намаляване на населението на Русе Милков очерта като тревожна тенденция, която трябва да бъде овладяна.Той подчерта, че всички тези въпроси искат паралелно решаване.", "date": "2019.10.08", "title": "Пенчо Милков, БСП: Време  е Русе да се превърне от догонващ в иновативен град"}
{"url": "https://offnews.bg/politika/borisov-za-partiata-na-slavi-choveshkata-glupost-e-bezkrajna-712679.html", "text": " \"Човешката глупост е безкрайна\", това беше коментара на премиера Бойко Борисов за името на новоучредената партия на Слави Трифонов - \"Няма така държава\".\"То може да има и \"Няма такова предаване\". Всеки може да си кръсти партията както иска. Да няма такава държава всяка вечер в най-гледаното време да си промотираш партията. Години наред да седиш и да си говориш от твое име. Има ли друг да му е позволена тази безплатна реклама на партията му години наред. И накрая излизаш и казваш \"Няма такава държава\", каза още Борисов.Премиерът каза, че е разговарял по телефона с водещия и че е доволен, че Трифонов е учредил партията си, защото \"сега нещата са честни\".Той обясни, че в момента изобщо не се меси в местните избори и че е оставил кампанията изцяло на Изпълнителната комисия на ГЕРБ.Борисов бе категоричен, че не трябва да се надценява нито неговата роля, нито ролята на Цветан Цветанов в ГЕРБ.По думите му, битката за местните избори в момента е в смесените райони и тя е между ГЕРБ и ДПС.Премиерът коментира и бившият председател на КПКОНПИ Пламен Георгиев, който бе назначен за консул във Валенсия. Според Борисов той бил \"умен човек, който работи добре\", Взаимоотношенията им са били като на работодател и служител.По думите му, срещу Георгиев е имало заплахи и затова е имал охрана.Борисов коментира и слуховете за отнемане на деца, заради които родители от Сливен, Ямбол и Карнобат прибраха децата си от училище.Премиерът сравни слуховете по училищата с нов вид „Костинбродска афера”, заради което вече били сезирани прокуратурата, ДАНС и МВР.Навсякъде в света някой нещо иска, коментира Борисов темата със заплатите на медицинските сестри. В понеделник имаше голям протест в столицата, по време на който правителството взе решение за отпускане на 200 млн. лева.На медицинските сестри им е дадено – през 2009 година, когато започнахме да управляваме, за здравеопазване са дадени над 2 млрд., а сега – през 2019 г. – над 5 млрд. лева, припомни премиерът.", "date": "2019.10.08", "title": "Борисов за партията на Слави: Човешката глупост е безкрайна"}
{"url": "https://offnews.bg/istoria/viasat-world-zapalva-sviat-v-plamatci-na-10-noemvri-po-epic-drama-712659.html", "text": "Хетрик на актьори от \"Игра на тронове\" ще предложи ТВ каналът  в идните седмици. Мащабната продукция за Втората световна война  с Шон Бийн (Нед Старк), трети сезон на  с дебют на Алфи Алън (Теон Грейджой) и още НЛО разследвания в  с Ейдън Гилън (Кутрето) идват в ТВ дома на епичната драма – .От неделя, 10 ноември, в 22:00 зрителите могат да видят носителката на \"Оскар\" Хелън Хънт начело на актьорския състав, заедно с Лесли Менвил (\"Блудници\"), Шон Бийн (Game of Thrones) и изгряващата звезда Джона Хауер-Кинг (\"Малки жени\"), Зофия Вихлач (\"Градът 44\") и Джулия Браун (\"Последното кралство\") в \"Свят в пламъци\" - дело на драматурга носител на множество награди Питър Боукър (\"Дума с буквата А\", \"Ерик и Ърни\", \"Длъжност\", \"Блакпул\").\"Свят в пламъци\" е многопластова драма, която разказва историята на Втората световна война чрез живота на обикновените хора от всички страни в световния конфликт. Постепенно биваме въвлечени в прокрадващия се ужас от избухването на войната, започнала с немското нападение над Полша през септември 1939 г. и завършила с Битката за Британия. Сюжетът проследява преплитащите се съдби на живописно обрисувани герои от Великобритания, Полша, Франция, Германия и САЩ и опитите им да се справят с отражението на войната върху живота им. Ще видите уникална перспектива към първите дни на войната. Емоционалната драма показва човешките истории, скрити зад един от най-ключовите и разтърсващи моменти в историята на 20-ти век.Лив Тайлър се завръща като лейди Фици още много звезди се изявяват в третия сезон на \"Блудници\", отново по Epic Drama.Алфи Алън, известен с ролята си на Теон Грейджой в \"Игра на тронове\", ще влезе в ролята на Айзък Пинчър - новият сводник в града. Създателите на поредицата винаги успяват да представят нови таланти на широката публика. В този сезон това е Аш Хънтър, който играе брата на Айзък и пазач на кръчмата Хал Пинчър.В този сезон Маргарет Уелс е заточена в Америка и Лидия Куигли линее в Бедлъм. Изглежда, че Шарлът и Люси най-накрая ще могат да се спасят от старите вражди на майка си. Шарлът управлява публичния дом на Уелс, а Люси се радва на слава и богатство като куртизанка. Шарлът обаче скоро разкрива, че управлението на доходоносен публичен дом създава повече врагове, отколкото приятели. Люси навлиза в бизнеса с майката и сина Елизабет и Фредо. Лидия е нещастна в Бедлъм, докарана до ужасно състояние чрез мъчително лечение, но нова пациентка повдига духа ѝ. Лейди Фиц е открила свободата в отсъствието на брат си, но когато отново ѝ е оказан натиск, тя се обръща за помощ към Нанси Бърч, за своя изненада. Нанси, от своя страна, макар че обикновено е самотен играч, открива, че също се нуждае от помощ. Норт е постигнал успех като треньор по бокс. Хариет се опитва да примами клиенти в новия си публичен дом, наблягайки на интереса им към екзотиката, но скоро разбира, че има разлика между екзотика и фетишизъм. Хариет се сблъсква с ужасяващи предразсъдъци и двамата с Норт се съюзяват, за да се противопоставят на расизма, който застрашава живота на чернокожите лондончани.\"Блудници\" продължава от сряда, 6 ноември, в 22:00 ч.А от четвъртък, 7 ноември, в 22:00, продължава рейтинговият сериал \"Проект Синя книга\". Действието се развива на фона на Студената война и процъфтяващата Атомна епоха. Вълнуващата поредица е вдъхновена от реалния Проект Синя книга - разследване на НЛО на американските военно-въздушни сили. Д-р Джоузеф Алън Хайнек, брилянтен астрофизик, е нает в свръхсекретна програма, заедно с капитан Майкъл Куин. Докато се опитва да открие истината за серия от загадъчни наблюдения на летящи обекти, д-р Хайнек разбира, че е в центъра на голяма и опасна конспирация, която ще изложи него и близките му на опасност.", "date": "2019.10.08", "title": "Viasat World запалва 'Свят в пламъци' на 10 ноември по Epic Drama"}
{"url": "https://offnews.bg/obshtestvo/dazd-krajno-vreme-e-da-se-sprat-manipulatciite-i-da-se-sahrani-psihik-712708.html", "text": "Във връзка със зачестилите публикации в социалните мрежи, че Държавната агенция за закрила на детето (ДАЗД) щяла да предприема действия за „отнемане“ на деца от училищата, ДАЗД категорично отхвърля тази информация.В ДАЗД няма назначени социални работници, които да работят пряко с деца. Държавната агенция за закрила на детето има едва 66 служители, в шест града в страната – София, Бургас, Варна, Враца, Пловдив и Русе.Отделите за закрила на детето, в които работят социални работници, са към Дирекциите „Социално подпомагане“, които са на 147 места в страната и са териториални поделения на Агенцията за социално подпомагане (АСП) – структура на Министерството на труда и социалната политика (МТСП).Използваме случая, за да направим поредното уточнение, че в последните месеци се разпространяват неверни твърдения, че в страната се въвеждат нови политики за отнемане на деца от родителите им. Бихме искали да успокоим и информираме отново широката общественост, че както и досега, според българското законодателство, не се предвиждат нови мерки за извеждане на деца от семействата.В ДАЗД нямаме информация социални работници да извършват нарочни действия в тази посока. Социалните работници се намесват в ситуации, когато детето се нуждае от закрила в случаи на престъпни действия и експлоатация спрямо него, описани в Закона за закрила на детето. Социалните работници следва да извършват своята работа със задълбочени социални проучвания, да изготвят внимателно социални доклади по случаите на децата в риск до съда.В тази връзка председателят на Държавната агенция за закрила на детето има правомощия да контролира (но не и да ръководи) дейността на споменатите дирекции \"Социално подпомагане\". При установяване на нарушения в тези дирекции, ДАЗД може да издава задължителни предписания към тях, както и да дава съответните указания за тяхното изпълнение. Тъй като в Държавната агенция за закрила на детето не работят (и никога не са работили) социални работници, ДАЗД не може (и никога не е могла) да предприема мерки за извеждане на дете от неговото семейство. В Агенцията работят експерти и инспектори с контролни функции, но не и социални работници.Всеки гражданин, който има притеснения относно неправомерни действия от страна на служителите от институции или организации, работещи с деца и смята, че са нарушени правата на дете, може да сигнализира Държавната агенция за закрила на детето (ДАЗД) за проверка на дейността им.В тази връзка моля да се има предвид, че орган за закрила на детето са и кметовете на общини, т.е. това са органите на местно ниво, към които може да се търси помощ при затруднения на семейството и нужда от подкрепа.Държавната агенция за закрила на детето изразява позиция, че е крайно време да се спрат манипулациите и да се съхрани психиката на децата и родителите, които се безпокоят от слуховете, че някой ще извежда децата от дома им. Нека си зададем въпросите: Кой ни причинява тези страхове и защо, с каква цел? На кого да вярваме – на официалните източници или на слухове в мрежата? Изборът е у всеки един от нас.Ние – всички хора, независимо в каква роля сме, малки или големи, поставяме и създаваме условията за живот, за нас и за децата ни занапред. Ние избираме да живеем в дух на разбирателство и доверие помежду си, или в дух на подозрения и съмнения. Ние всички имаме страхове и няма по-голям страх от това да не се разболява детето ни и да не му се случи нещо лошо.И ние, служителите от ДАЗД, сме хора като всички граждани с човешки страхове. Важното е обаче, не дали се страхуваме и дали за малко или за повече време сме се поддали на заблуди, а дали и как успяваме да преодоляваме страховете си, и как ги побеждаваме. И ние, служителите от ДАЗД ще продължаваме да защитаваме позицията, че за децата и родителите семейството е естествената среда за живот, а домът трябва да е най-сигурното и защитено място за тях.", "date": "2019.10.08", "title": "ДАЗД: Крайно време е да се спрат манипулациите и да се съхрани психиката на децата и родителите"}
{"url": "https://offnews.bg/112/hvanaha-nad-8-mln-nelegalni-tcigari-v-kamion-i-sklad-712696.html", "text": "Над 8 000 000 къса нелегални цигари са задържани при съвместна операция Агенция „Митници“ и ГД БОП в столичния район „Искър“. Това съобщиха от Агенция „Митници“. На 4 октомври служители от ГД „Митническо разузнаване и разследване“, съвместно с ГД БОП, извършват проверка на товарен автомобил, паркиран пред склад в район „Искър“. В камиона са открити 730 мастербокса (7 300 000 къса) цигари от марката „COOPER“ без бандерол за платен акциз.При последвала проверка в склада, пред който е бил паркиран камионът, вътре са открити още 730 000 къса от нелегалните тютюневи изделия.Образувано е досъдебно производство по описа на ГД МРР под надзора на РП София. Повдигнати са обвинения на три лица. Общото количество на задържаните нелегални цигари е 803 мастербокса или 8030000 къса цигари.Предотвратената щета за бюджета възлиза на 3 011 250 лв. ", "date": "2019.10.08", "title": "Хванаха над 8 млн. нелегални цигари в камион и склад"}
{"url": "https://offnews.bg/sviat/turtcia-udari-shtab-na-kiurdskite-sili-v-siria-712683.html", "text": "Турция е нанесла въздушни удари срещу щаб на кюрдски отряди в североизточната сирийска провинция Ал Хасеке в околностите на град Ал Маликия. По-рано президентът на Турция Реджеп Ердоган обяви, че американските войници в района на предстоящата офанзива вече са се изтеглили. Кюрдските отряди казаха, че американците не са спазили договорката си с тях, постигната докато бяха съюзници в Сирия.Няма данни за жертви. Държавната сирийска телевизия съобщи, че турски самолети са ударили позиции на кюрдските милиции край село в покрайнините на Ал Маликия.Турската артилерия е обстрелвала снощи позиции на кюрдски формирования, влизащи в състава на Сирийските демократични сили (СДС) в северната част на провинция Ракка, информира сирийското радио Шам-ФМ.Обстрелвани са били кюрдски позиции на изток от град Тал Абяд. Засега няма информация за жертви и ранени кюрдски бойци, посочва радиото. По данни на телевизия Ал Хадас авиоудари са били нанесени и по гранична местност между Сирия и Ирак, при които са били разрушени два моста.Въпреки заплахата на американския президент Доналд Тръмп, че ще разруши икономиката на Турция, ако Анкара предприеме действия в Сирия, турската армия продължава да прехвърля бойна техника и командоси към сирийската граница за евентуална сухопътна задгранична операция, предаде БТА. Конвой от около 100 бронирани коли са били прехвърлени към граничните поделения в района на Хатай. Командоси от специалните части също са били разположени по границата. Турската армия е в готовност и очаква заповед за предприемане на операция в Сирия на изток срещу кюрдските терористи, съобщават турските медии. ", "date": "2019.10.08", "title": "Турция удари щаб на кюрдските сили в Сирия"}
{"url": "https://offnews.bg/zdrave/mladi-lekari-i-studenti-po-meditcina-izlizat-na-protest-712681.html", "text": "Млади лекари и студенти по медицина организират протест срещу поредните промени в Наредба 1 за специализациите в системата на здравеопазването. Той е обявен за 12 часа на 10-ти октомври пред сградата на Министерство на здравеопазването. Организирана е и петиция, която е събрала над 500 подписа, съобщават медиците.Според тях въпреки проведените разговори и обещанието на Министерството на здравеопазването да се съобрази с исканията им по Наредба 1 за придобиване на специалност, приетите текстове са в техен ущърб.Те считат, че новият вариант на наредбата, предложен за обществено обсъждане на 1.10. 2019 г., предопределя голяма част от професионалния им път и е в „разрез с моралните норми на поведение към цяло едно поколение от лекари\".Протестиращите искат да бъде преразгледан целият нормативен акт и да бъде предложена нова концепция за специализациите, съобразена с мнението на студентите по медицина.В новия проект на наредбата, предложена за обществено обсъждане до края на този месец, се предвижда специализантите държавна поръчка да работят три години в болница от списък, изготвен от здравното министерство.Младите лекари ще могат да сключват договори с лечебните заведения, в които ще работят, преди старта на специализацията си. Тази възможност беше договорена на среща на БЛС и МЗ.Според протестиращите обаче част от проблемите остават нерешени.Припомняме, че през юли тази година МЗ предложи промени в Наредба № 1 за придобиване на специалност в системата на здравеопазването. Те предвиждат специализантите, които се обучават по държавна поръчка, след завършването си да работят три години в болница, избрана от списък, изготвен от здравното министерство.Младите лекари поискаха да могат да сключват договори с болниците, в които ще работят, още преди да започнат специализацията си. За целта потърсиха подкрепа и от БЛС. Министерство на здравеопазването се съобрази с тяхното желание и коригира Наредба 1. Според друга част от медиците новите правила няма да важат за местата, които ще се обявят преди да се приемат промените в наредбата и публикуването им в Държавен вестник. Неясно е според тях и дали за труда, който ще полагат по време на обучението си, ще получават възнаграждение, тъй като ще се записват за специализация в университетска база, а ще сключват договор с общинска болница.", "date": "2019.10.08", "title": "Млади лекари и студенти по медицина излизат на протест"}
{"url": "https://offnews.bg/futbol/golovata-mashina-na-levski-podnovi-trenirovki-712677.html", "text": "Топреализаторът на миналия сезон в българския футбол Станислав Костов изуми с упорството си да се върне възможно най-скоро на терена. Нападателят вече поднови тренировки по изготвената му програма за възстановяване, пише вестник \"Меридиан Мач\".Благоевградчанинът се оперира само преди няколко дни в Германия от футболна болест. Първоначално на \"Герена\" се надяваха, че няма да му се наложи да ляга под ножа, но впоследствие се оказа, че това е неизбежно.\"Сините\" се надяват, че Костов ще успее да се възстанови бързо, за да вдигне конкуренцията в атака, където в момента Найджъл Робърта е без алтернатива, с оглед слабата форма на Дени Алар. А упорството и постоянството на топреализатора на миналия сезон издават именно това.Костов не е играл от 1 август. Очаква се все пак да е минимум още поне месец и половина далеч от необходимата спортна форма, така че е по-вероятно да не се рискува с него поне до зимната пауза и тогава да се включи на 100% в подготовката.", "date": "2019.10.08", "title": "Головата машина на Левски поднови тренировки"}
{"url": "https://offnews.bg/obshtestvo/sv-pelagia-zaginala-zaradi-krasotata-si-712674.html", "text": "Църквата почита Св. прпмчца Пелагия днес, както и на 4 май. Пелагия се родила в град Тарс. Тя била от знатно семейство, което почитало езическите богове. Когато пораснала, станали истинска красавица и младеж от царски род я поискал за жена. Родителите й с радост се съгласили. По това време младата жена била посветена в учението на Христос и искала да получи кръщение. Пелагия получила разрешение да посети своята кръстница, преди да приеме предложението за женитба. По пътя срещнала един старец, който слизал от планината. Това се оказал епископ Клинон. Девойката му споделила желанието си. Епископът я благословил и я кръстил. Младата жена решила да посвети живота си на Бог, затова раздала украшенията си на бедните и се скрила в една пещера.След известно време се върнала в дома си, но семейството й я посрещнало с омраза. Лично родителите ú я предали на император Диоклетиан. Владетелят бил силно впечатлен от хубавата външност на Пелагия и поискал да я направи своя жена. Тя отхвърлила категорично предложението му.Ядосан, той заповядал да я сложат в нагорещен до червено меден бик. Когато разбрала за това, жената сама влязла в статуята и така намерила смъртта си.Костите й изхвърлили извън града. Епископ Клинон ги събрал и ги погребал в планината Ливан.На същото място по-късно император Константин Велики издигнал голям храм в памет на светицата.", "date": "2019.10.08", "title": "Св. Пелагия загинала заради красотата си"}
{"url": "https://offnews.bg/temida/stolichna-obshtina-zagubi-delo-sreshtu-mrrb-shte-plashta-globa-ot-1-7-712686.html", "text": "Столичната община е загубила делото в Административния съд - София град, с което обжалваше глобата от 1.765 млн. лв., наложена от Министерството на регионалното развитие и благоустройството (МРРБ). Съдът е приел, че наказанието е за допуснати нарушения от общината при провеждане на обществена поръчка за ремонт на 26 училища и детски градини, съобщи в. \"Сега\". Процедурата е от 2018 г., заданието изискваше заедно с ремонта на сградите да се повиши и енергийната им ефективност. Санкцията на МРРБ е в размер на 5% от общата стойност на проекта от 35 млн. лева с ДДС. Те са осигурени по оперативна програма \"Региони в растеж\" и - ако на втора инстанция решението бъде потвърдено, европрограмата ще възстанови на общината с 5% по-малка сума за този проект. Така парите ще трябва да бъдат платени от общинския бюджет.Проверки на МРРБ установили, че при провеждане на поръчката са били допуснати нередности в условията за подбор на кандидатстващите фирми, както и в методиката за класиране. Например било е поставено ограничително изискване за застраховка \"професионална отговорност\" още на ниво кандидатстване. Не е бил предвиден еквивалент на това изискване за евентуални чуждестранни участници.Общината е въвела прекомерни ограничения в критериите към експертите за контрол на качеството и за безопасност и за здраве на кандидатите, пише още \"\". Непосредствено след изборите се чака и съдебно решение по наложената финансова корекция върху ремонта на Зона 2 - улиците в района около ул. \"Граф Игнатиев\". По този договор с фирма \"Джи Пи груп\" общината бе санкционирана със 787 722 лв. непризнати разходи, като мотивът отново е необосновано заложени ограничителниусловия към част от изискваните експерти за изпълнение на поръчката и субективна методика за оценка на офертите. Това дело бе отложено от юни за 10 октомври и може да се очаква евентуално решение след това. Общината чака решение и за други 900 000 лв. финансова корекция, наложена за ремонта на Зона 4 - района около хрампаметника \"Св. Александър Невски\". МРРБ наложила по 5% финансови корекции върху още два договора на Столичната община по ОП \"Региони в растеж\" - за възстановяването на Западен парк - представителна част, и по договора за реконструкция на релсов път от бул. \"К. Стоилов\" до трамвайно ухо \"Орландовци\". Договорът за Западен парк е на стойност 7 710 764 лв. с \"Галчев Инженеринг\", ремонтът на релсите се изпълнява от \"БГ Нова\" за 6 798 565 лв., информира \"Сега\". ", "date": "2019.10.08", "title": "Столична община загуби дело срещу МРРБ, ще плаща глоба от 1,7 млн. лв. за обществена поръчка"}
{"url": "https://offnews.bg/futbol/bosat-na-botev-plovdiv-othvarlil-ostavkata-na-nezhelan-ot-fenovete-s-712676.html", "text": "Драматичните събития в Ботев Пловдив явно ще продължат с пълна сила. След загубата във Враца оставката на Адалберт Зафиров не е била единствената, информира вестник \"Меридиан Мач\". Такава е депозирал и изпълнителният директор Иван Йотков, който също беше в основата на избора на треньора Желко Петрович след раздялата с Николай Киров - Белия.Собственикът Георги Самуилов обаче е бил категоричен, че няма намерение да се разделя с финансиста и иска от него сериозна работа, за да могат \"канарчетата\" да си стъпят на краката и да преодолеят сериозната криза, в която са изпаднали.Йотков бе призован от някои от най-крайните фенове да се оттегли от управлението, но в момента без него крубът ще стане неуправляем. Това решение не се приема добре от ултрасите на \"жълто-черните\" и се очаква те да протестират по време на следващите мачове. Има заплахи, че те ще провокират с действията си финансови санкции от страна на БФС.В неделя на Йотков е било \"обяснено\", че остане ли, то Пловдив ще осъмне с разлепени стикери срещу него. Претенциите към него са, че е позволил напускането на основни футболисти и избора на треньор, който не се справя. В момента Ботев има 9 точки и единствено Витоша Бистрица има по-лош баланс в класирането.", "date": "2019.10.08", "title": "Босът на Ботев (Пловдив) отхвърлил оставката на нежелан от феновете шеф"}
{"url": "https://offnews.bg/tenis/andi-mari-potvardi-uchastie-v-otkritoto-parvenstvo-na-avstralia-712690.html", "text": "Бившият световен номер 1 в мъжкия тенис Анди Мъри ще участва в турнира от Големия шлем Откритото първенство на Австралия. Това потвърдиха организаторите на надпреварата.Именно след тазгодишното издание на Australian Open британецът реши да се подложи на операция за смяна на част от тазобедрената става, която можеше да сложи край на кариерата му.Впоследствие възстановяването на Мъри протичаше по прекрасен за него начин. Той вече има участия на няколко турнира.Очевидно британецът се чувства все по-добре и е преценил, че ще бъде в оптимална форма за тежките мачове във формат 3 от 5 сета.Бившият лидер в световната ранглиста е петкратен финалист от турнира в Австралия. Той изпусна титлите през 2010, 2011, 2013, 2015 и 2016 година.", "date": "2019.10.08", "title": "Анди Мъри потвърди участие в Откритото първенство на Австралия"}
{"url": "https://offnews.bg/politika/kak-vitosha-mozhe-da-bade-varnata-na-grazhdanite-predlozheniata-na-de-712673.html", "text": "Връзката с Витоша е блокирана. Достъпът е крайно ограничен. Програмата ни за управление на общината предвижда възстановяване на достъпа до Витоша основно чрез въжени линии. В момента повечето от лифтовете не работят по вина на собственика. Той не ги поддържа по начин, който да е достъпен за гражданите на София.Това заяви кандидатът на \"Демократична България\" за кмет на София арх. Борислав Игнатов на дискусия под надслов \"Ще върнем Витоша на гражданите. Знаем как.\"Какво ще направим ние? Първото и основно - със законовите средства ще говорим със собственика. Главното на този разговор ще бъде, че ще му бъдат наложени санкции, ако продължава да държи в неизправен вид съоръженията. Според това дали той ще вземе мерки да станат достъпни, или ще продължи по същия начин - чрез санкции и законови средства ще вървим към придобиване на тези съоръжения обратно за общината. Това е правилният и възможен начин да се гарантира обществен достъп и тези съоръжения да функционират, подчерта Игнатов.Трасетата и въжените линии трябва да бъдат запазени. Но ние сме против прокарването на нови просеки и допълнителна сеч в гората. Целта ни е гражданите да имаме достъп до Витоша, който да позволява спорт и туризъм през всеки сезон. А най-важни са децата: предвидили сме конкретни мерки как да бъде осигурен достъпът на ученици до планината чрез общински автобуси и инструктори, коментира кандидатът на \"Демократична България\" за кмет на София.Той акцентира, че нито един независим кмет не може да гарантира изпълнението на програмата си, без да има общински съветници:Независимият кмет няма никаква гаранция, че програмите му ще бъдат изпълнени. Без общински съветници той има \"перфектното оправдание\":  - обясни арх. Борислав Игнатов.Едно от най-големите престъпления на досегашното управление на Столична община е пленяването на нашата планина. Това управление лиши вече няколко поколения деца на София от възможностите, които ние сме имали. Тази планина на всички софиянци ни е много близка, тя ни е създала култура на планинарство, отношение към природата и към спорта и е част от идентичността на софиянците, а и на всички български граждани тя принадлежи като природно богатство. И затова аз наричам с тежката дума  отнемането на планината и правенето й на заложник на частни и конюнктурни интереси, заяви кандидатът за общински съветник от листата на \"Демократична България\" Марта Георгиева.Няма никакъв проблем да се подобри достъпът до планината - нито правен, нито икономически, нито финансов. Редовният градски транспорт беше спрян през 2003 г. поради недостиг от 200 000 лева от хазната на общината. При тази инфлация 200 000 лева сега да са станали 300 000 лева - бюджетът на общината е милиард и половина лева! Въжените линии бяха приватизирани заради недостиг от 300 000 лева. Държавата субсидираше въжените линии, затова реши да ги приватизира. Те са приватизирани за сравнително смешна сума, отбеляза кандидатът за общински съветник от листата на \"Демократична България\" Тома Белев.Според него трябва да се възстанови достъпността до Витоша и с градския транспорт, защото към момента градският транспорт не достига до всички лифтове - това е напълно възможно с решение на общинския съвет.Първата работа на съветниците от \"Демократична България\" е да предложим общината да възложи изработването на подробен устройствен план, за да се ремонтират пътните отсечки, които са в лошо състояние. На второ място трябва инвестиции в алеите и в туристическата инфраструктура. Има начини как да се променят нещата, трябва само политическа воля. Това е липсващото от 2003 г. насам. Няма политическа воля жителите на София да имат достъп до среда, която им дава възможност да възстановят силите си и да запазят здравето си, заяви Тома Белев.", "date": "2019.10.08", "title": "Как Витоша може да бъде върната на гражданите: предложенията на Демократична България"}
{"url": "https://offnews.bg/obshtestvo/do-17-gradusa-dnes-slantceto-probiva-oblatcite-sled-pladne-712675.html", "text": "Днес преди обяд над по-голямата част от страната ще е предимно облачно, на места в Южна България ще превалява слаб дъжд, показва прогнозата на НИМХ.В обедните часове от северозапад облачността ще започне да се разкъсва и да намалява и до края на деня над повечето райони ще се установи предимно слънчево време. Ще продължи да духа слаб, в източните райони до умерен вятър от север-североизток.Максималните температури ще са между 12 и 17 градуса.Над Черноморието преди обяд облачността ще е предимно значителна и на места, главно по-южното крайбрежие ще превалява дъжд. След пладне от север ще настъпи процес на намаление на облачността. Ще духа до умерен североизточен вятър. Максимални температури на въздуха: 14-16 градуса. Температурата на морската вода е 19-21 градуса. Вълнението на морето ще бъде 2-3 бала.Над планините облачността ще е предимно значителна и на места, предимно в масивите от Южна България ще има слаби превалявания от дъжд, над 1800 метра - от сняг. По-късно през деня от запад валежите ще спрат, а облачността ще започне да се разкъсва. Ще духа до умерен вятър от север.Максимална температура на височина 1200 метра около 7 градуса, на 2000 метра - около 0 градуса.", "date": "2019.10.08", "title": "До 17 градуса днес, слънцето пробива облаците след пладне"}
{"url": "https://offnews.bg/obshtestvo/emisari-i-pastori-plasheli-i-romite-vav-fakulteta-che-shte-im-otnemat-712695.html", "text": "Емисари са обикаляли и в ромския квартал в София \"Факултета\" да всяват смут сред населението с \"новината\", че ще бъдат отнети децата им от учебните стаи, но опитът им се оказал несполучлив. Това съобщи просветният министър Красимир Вълчев в НДК, където бе на кръгла маса на тема „Конкурентоспособност 2030/ Ключови компетентности за успех“. Той уточни, че опитът е от миналата седмица, хората обаче не са се поддали. Коментарът му бе направен по повод паниката, \"заразила\" сливенските, ямболските и карнобатските роми вчера, които хукнаха към училищата и ги опразниха за броени минути. Министърът обяви, че е разпоредил през следващите дни да не се пишат отсъствия на ромските ученици, чиито родители се подплашиха и си ги прибраха от училище.В София внушенията са били направени \"не по електронен път, а чрез обикаляне на квартала\", каза Вълчев. Тролове и пастори в сливенския квартал \"Надежда\" са изиграли централна роля за родителския смут сред ромите, потвърди той думите на премиера Борисов. Вълчев обаче не съобщи кой е виновникът и агитаторът за разигралия се панаир. Според министъра напрежението сред родителите в Сливен е тръгнало от клипове, които те са получили. В основата на конспирацията били групи, които са против несъществуващата Стратегия за детето.\"Създалата се паника, че ще бъдат отнемани ромски деца в Сливен е груба манипулация, дезинформация и престъпна злоупотреба със страховете на родителите, което граничи с опит да се разруши образователната система\", категоричен бе образователният министър.", "date": "2019.10.08", "title": "Емисари и пастори плашели и ромите във Факултета, че ще им отнемат децата"}
{"url": "https://offnews.bg/politika/koj-i-zashto-bi-glasuval-za-slavi-712685.html", "text": "Медийното затъмнение около учредяването на партията на Слави Трифонов е пиар ход, коментира в предаването \"Здравей, България\" на  политическият анализатор проф. Антоанета Христова.Според нея този ход се е наложил, тъй като екипът доста е закъснял с учредяването на фона на направените обещания.Трифонов трябва да задържи вниманието на избирателите за определен период от време, а този период трябва да е наситен със скандали и доста сериозен популизъм, за да може на типа хора, които биха гласували за партията му, да им се поддържа вниманието, смята тя. Може да се направи аналогия с Волен Сидеров, добави Христова.Според нея също предстоят \"драми\" около признаването и значението на името на формацията.Социолога Първан Симеонов коментира, че избиратели на Трифонов биха били хора, които са склонни да гласуват протестно, наказателно. \"Това са типът избиратели, които казват \"Оставете това ляво и дясно. Има народ и елит. народът е добър, елитът е лош, следователно сменяме елита\", обясни той. Според него това е позната формула и в България вече двайсетина години така се влиза в политиката.Симеонов също смята, че \"тайното\" учредяване на партията на шоумена е трик за привличане на внимание. Друга причина според него е, че Слави Трифонов иска да контролира посланието на проекта и още не допуска, че от името на тази партия може да говорят и други хора.Според Антоанета Христова много вероятно е Трифонов да влезе в парламента. \"Определено има хора, които търсят промяна и влизат в този сегмент. Търсят нещо ново, нещо различно. Това са хора, които не помнят историята. Които не знаят кой кой е и какво е правил. Не се и интересуват от това. Не мислят политиката през призмата на това можеш ли, какви са твоите качества. Такива има много. Това обикновено са по-млади хора. Освен това типа хора, които ходят на концертите му\", описа профила на избирателите му политоложката.Първан Симеонов също смята, че към \"Няма такава държава\" биха се насочили избиратели без ясни политически пристрастия. Той отхвърли коментари, че Дългия би привлякъл електорат от БСП. \"Бесепарят е лоялен избирател. По-скоро там ще отидат хора, които търсят центристки, популистки проект. Хората, които сега ще гласуват за Слави, са хора, които при други обстоятелства биха гласували за проекти като ГЕРБ например\", добави социологът.Ще подкрепи ли кандидат в местните избори?Проф. Христова не е сигурна, че Трифонов ще заяви подкрепа за определен кандидат в местния вот. \"На него в момента подкрепата за когото и да е няма да му припише позитив. Така, както тръгна кампанията, както се очакваше да подкрепи Мая Манолова например, вече не е напълно сигурен, че тук победата ще бъде толкова категорична, че да може да извлече и той енергия от такъв резултат. Прогнозирам, че няма да подкрепи никой, а ще започне систематично да си готви структурите\", заяви тя.С какви хора ще работи?\"Това ще му е най-големият проблем\", прогнозира Първан Симеонов. Според него в момента, в който Трифонов обяви какво ще прави, \"ще му се накачат местни търсачи на слава, защото няма вече много други хора по места, за съжаление, като става дума за политика. Към интересното лице на партията ще се залепи един неприятен гръб\".Според социолога подкрепата за Трифонов е висока, в рамките на 5-8 на сто още преди обявяването на проекта. Но шоуменът партиец трябва да си дава сметка, че това са предимно млади хора, които са отдалечени от политиката и не се знае дали ще отидат да гласуват, подчерта той.Най-основният въпрос е кой би подкрепил Трифонов утре в парламента, обобщи проф. Антоанета Христова.", "date": "2019.10.08", "title": "Кой и защо би гласувал за Слави"}
{"url": "https://offnews.bg/obshtestvo/protest-sreshtu-geshev-dovechera-da-zapalim-svetlina-v-mraka-712689.html", "text": "Пореден протест организира \"Правосъдие за всеки\" тази вечер под надслов \"Да запалим светлина в мрака\". Този път няма да маршируваме, а ще запалим символично Светлината пред Съдебната палата и сградата на Висшия съдебен съвет, и ще кажем какво очакваме от кадровиците на Съдебната власт при предстоящото изслушване на единствения кандидат и предстоящия \"избор\", пишат организаторите на страницата на събитието във фейсбук.Те призовават хората, които ще се включат в митинга, \"да си носят фенерчета, запалки, светещи тръби, лични послания на плакати\". Вече игнорират Съда, вече заплашват съдии, вече игнорират адвокатите, вече уволняват журналисти и обясняват , че свободата на словото не било \"слободия\", вече говорят за ръководната роля на Прокуратурата в \"силната държава\"... Бивш и настоящ главен прокурор налагат следващия такъв, но сценаристите са едни и същи - тези, които преди избраха самите тях, а това е малка групичка олигарси, представлявани от Властта на един корпулентен медиен магнат и депутат, който иска да получи цялата власт в държавата, а после да я превърне в мека диктатура!Ако позволим да завладеят Съда и да унищожат независимата журналистика, това ще е краят на полусъстоялата се правова държава, от която ще избягат със сигурност децата и внуците ни!, се казва още в текста на \"Правосъдие за всеки\".  ", "date": "2019.10.08", "title": "Протест срещу Гешев довечера: Да запалим светлина в мрака"}
{"url": "https://offnews.bg/zdrave/prof-d-r-ivan-kostov-pri-boleznena-menstruatcia-i-bolka-po-vreme-na-712687.html", "text": "Какво заболяване е ендометриозата, проф. Костов?Ендометриозата е голямо предизвикателство за гинеколозите в цял свят. При нея има атопично разположение на клетки от лигавицата на матката върху съседни или отдалечени органи. Ендометриоза идва от ендометрия – „ендо“ – вътре, „метра“ - матка.До голяма степен тя е социалнозначимо заболяване, защото е свързана с промяна в качеството на живот на пациентите. Те се оплакват от болка, подуване на корема. Характерни за ендометриозата са дисменореята (болезнената менструация), диспареномията (болката по време на полов акт).Засяга голяма популация и е с различна тежест. За радост, в България не наблюдаваме най-тежките случаи на заболяването, но е важно да се профилактира, защото може да увреди детеродните способности на жената. Може да попречи на забременяването, защото много често образува сраствания в корема, засяга тръбите или яйчника, като образува т. нар. шоколадови кисти, това намалява яйчниковия потенциал.Какви видове ендометриоза съществуват?Като цяло ендометриозата се дели на два вида:- генитална, когато засяга гениталиите. Тя може да бъде вътрешна и външна.- екстрагенитална, когато засяга отдалечени органи. Може да има по червата, белия дроб, лигавицата на носа, това са по-редки състояния. При менструация например може да има кървене в носа, кръв в бронхиалния секрет.- ендометриален рак - при една шоколадова киста, винаги трябва да мислим, че това може да бъде и рак.Напоследък това заболяване, може би заради по-добрия скрининг, се покачва процентно като честота. В момента е почти елементарно да се диагностицира ендометриоза.Шоколадовата киста ли е най-типичната проява на ендометриозата?Не е задължително да се прояви само като шоколадова киста. Може да има ендометриоза по тазовия перитонеум. При ендометриозни възли между матката и правото черво има много сериозни сраствания. Това е свързано с много силни болки и е доста трудно за операция състояние. Специалистите казват, че тежката ендометриоза се лекува по-трудно от тежкия рак. Понякога са нужни интердисциплинарни екипи, често с коремен хирург, може да се наложи и резекция (изрязване) на черва. От нея не се умира, но много се страда.Тъй като много често може да е причина за стерилитет, ендометриозата е включена като показание за финансиране на инвитро процедури.Как се лекува?Има различни степени на тежест и се лекува по два начина - хирургичен и консервативен.При хирургичния се отстраняват ендометриозните огнища. Когато се взема решение за лечение на ендометриозата, трябва да се съобразим с репродуктивните намерения на жената, защото много често, когато тя е в диапазона 20-36 години и видим, че има малко огнище по яйчника, тогава по-скоро правилното поведение е да не се бърза с операция. Идеята е да се запази на максимум потенциала на яйчника, за да може даде качествена яйцеклетка.Аз застъпвам разумната теория винаги да се търси смисъла от една операция. За съжаление, много гинеколози залитат и видят ли една ендометриоза искат веднага да оперират.Бременността е начин за консервативно лечение. Когато жената е бременна, тогава яйчниците спират да отделят яйцеклетки и да овулират.Ако пациентката не е притисната във времето и няма репродуктивни намерения, препоръчваме хормонално лечение със специални препарати. Това е инжекция, която се поставя в областта на пъпа, вкарва се една микрокапсула, която отделя хормон в рамките на месец, за да блокираме яйчниците. Жената се поставя в менопауза принудително, с идеята да се доизлекува ендометриозата. Консервативното лечение се заплаща от НЗОК. Може да продължи три или шест месеца.Понякога рецидивира. Тогава, в зависимост от тежестта, може да се препоръча операция.Тя е коварно заболяване, изисква доста усилия в диагностично и терапевтично отношение и много сериозен финансов ресурс.Кои са най-новите методи на лечение на ендометриозата?Златен стандарт за ендометриозите са лапароскопските операции. Напоследък все повече навлиза роботизираната хирургия, особено при тежки форми, роботът Да Винчи е златен стандарт. С негова помощ ендоскопските операции са много по-щадящи, тъй като не се отваря коремната стена. От друга страна, камерата на робота е много по-съвършена от човешкото око. Хирургът оперира с помощта на машина, която дава изключително добра триизмерна визия с много висока резолюция. Кръвозагубата е много малка – понякога е 4-5 мл, сякаш си си порязал пръста. Свързано е с много по-малко болка, много по-бързо възстановяване. Тези операции са много по-безрискови по отношение на засягане на други органи, по-прецизни са. Дават много по-голяма сигурност.Какво представлява една операция с робота Да Винчи?Когато оперирам с робота, аз съм седнал на конзола, с два джойстика, гледайки в камерата, сякаш главата ми е в корема на жената. Оперирам като роботът повтаря по телемедицински път моите движения, но ги прецизира и усилва в благороден смисъл. Това е допълнително средство в нашия арсенал.Светът върви към все по-нерадикална хирургия, по-атравматична хирургия, която изисква по-високи технологии и води до по-бързо възстановяване. Твърди се, че това е много скъпа хирургия, това е така, защото роботът е скъп, както и обучението на персонала, но фактът, че човек се връща по-бързо на работа, спестява огромни пари на системата.В момента дискутираме с МЗ и НЗОК, колко трябва да бъде болничният престой, пътеката, която касата финансира, с идеята за съкращаване на болничните престои и връщането на човек на работа. Буквално на втория ден жената може да бъде изписана.Има ли жени, които са предразположени към това заболяване?Една от най-честите теории, тя е застъпена и в съвременните учебници, е че има генетичен момент. По тоя начин се обяснява, че в някои популации като Япония и Северна Америка се среща по-често тежката форма.Понякога пациентката няма симптоми и ендометриозата може да се установи само при преглед. Винаги трябва да се проследи туморен маркер, заради този специфичен тип рак на яйчника, шоколадовата киста, за която споменах.Съветът ми към жените е, ако имат болезнена менструация, ако имат болка по време на секс, веднага да потърсят помощ от гинеколог.", "date": "2019.10.08", "title": "Проф. д-р Иван Костов: При болезнена менструация и болка по време на секс, веднага потърсете помощ от гинеколог"}
{"url": "https://offnews.bg/politika/ninova-trigodishnite-ni-usilia-da-podmladim-partiata-davat-rezultat-s-712692.html", "text": "Скъпи членове и симпатизанти на БСП, скъпи общински и областни ръководства, кандидати за кметове, за общински съветници и организатори, вече десет дни се срещам с вас в цялата страна в кампанията за местни избори. Няма по-голямо удовлетворение за един ръководител от това да ви види така енергични, силни, единни и усмихнати. Това написа лидерът на БСП Корнелия Нинова във фейсбук, съобщиха от партийния пресцентър. Поздравявам ви, че превърнахте “Визия за България” във визия за всяка община. Програмите ви за управление са конкретни, реалистични и човешки. Тригодишните ни усилия да подмладим партията дават резултат сега, допълва Нинова. Видях стотици млади хора сред нашите кандидати. Редом до тях стоят опитни другари. Благодаря ви, че загърбихте ревността и дадохте път на младо поколение политици. Поздравявам ви за мъдростта. Благодаря на хилядите хора, с които се срещнах в областите Благоевград, София, Ловеч, Русе, Велико Търново, Шумен, Търговище, Добрич, Силистра, Разград. Чудесни сте. Тази седмица продължаваме с Перник, Сливен, Ямбол, Стара Загора. Бъдете здрави, уважавани и обичани, завършва Корнелия Нинова. ", "date": "2019.10.08", "title": "Нинова: Тригодишните ни усилия да подмладим партията дават резултат сега"}
{"url": "https://offnews.bg/futbol/treniorat-na-pszh-stoial-tri-dni-v-tamna-staia-sled-zagubata-ot-iunajt-712693.html", "text": "Треньорът на Пари Сен Жермен Томас Тухел е прекарал три дни в тъмна стая след отпадането на тима му от .Тогава \"червените дяволи\", които поради редица причини бяха без основните си футболисти, възкръснаха и победиха по изключително драматичен начин и дузпа в последната минута с 3:1 Пари Сен Жермен в реванша, като преди това бе загубил с 0:2.Така, при общ резултат 3:3, с трите си гола на \"Парк де Пренс\" футболистите на мениджъра Оле Гунар Солскяер се класираха за 1/8-финалите в турнира на богатите.\"Три дни стоях затворен в много тъмна стая. Такова нещо не бях преживявал. Знам колко много работихме, за да стигнем до това ниво и накрая всичко рухна.Всичко беше прекрасно и изведнъж - провал. Къде сбъркахме, какво не догледахме? Дори и съучениците на дъщеря ми бяха положително настроени, че този път нещата ще се получат.Тази загуба имаше и голямо отражение на играчите. Натрупаха се травми, настроението в съблекалнята се влоши, натискът отвън се засили, започнаха крити. Футболистите нямаха вътрешни сили да се справят с това\", каза Тухел.", "date": "2019.10.08", "title": "Треньорът на ПСЖ стоял три дни в тъмна стая след загубата от Юнайтед"}
{"url": "https://offnews.bg/temida/tcatcarov-othvarli-iskaneto-na-vmro-za-zakrivane-na-balgarskia-helzink-712682.html", "text": "Главния прокурор Сотир Цацаров счете за неоснователен подадения от ВМРО сигнал за упражняване на правомощията на прокуратурата по Закона за юридическите лица с нестопанска цел /ЗЮЛНСЦ/ и да предяви иск до съда за прекратяване на сдружение „Български хелзинкски комитет\".В подадения сигнал от депутата Александър Сиди и българския представител в Европейския парламент Ангел Джамбазки се настоява за започване на разследване на дейността на БХК поради съмнение за пряка и косвена намеса в работата на съдебната власт и нарушаване на принципа на независимост и безпристрастност на българските магистрати.Настоява се също за иницииране на производство пред окръжния съд за прекратяване на БХК заради нарушаване на разпоредбите на чл.117 от Конституцията на Република България и Етичния кодекс за поведение на българските магистрати.Според ВМРО \"Сдружение „Български хелзинкски комитет\" се намесва в независимата съдебна система на Република България, както пряко (чрез становища по дела, лобистки призиви до съда в полза на подсъдимите, осъществяване на процесуално представителство на подсъдими лица), така и косвено (чрез организирането на безплатни семинари и удостояване с награди)\".Цацаров се аргументира с разпоредбата на чл. 13 ЗЮЛНЦ, която \"урежда лимитативно хипотезите, при наличието на които регистрацията на юридическо лице с нестопанска цел се прекратява, дори и в случаите, когато то осъществява общественополезна дейност. Принудителното прекратяване на правен субект е възможно най–тежката санкция и затова предвидените хипотези в чл. 13 ЗЮЛНЦ следва да се прилагат ограничително. И това е така, тъй като юридическите лица с нестопанска цел, определени да извършват общественополезна дейност са създадени, за да подпомагат развитието и утвърждаването на духовните ценности, гражданското общество, здравеопазването, науката, културата, да подпомагат социално слабите, инвалидите и лицата, нуждаещи се от помощ, да защитават човешките права, околната среда и други цели /чл. 38 ЗЮЛНЦ/\".Според главния прокурор в сигнала не се твърди, че дейността на сдружението обуславя включването му в списъка по чл. 5 от Закона за мерките срещу финансирането на тероризма или да е насочена към подпомагане на тероризма.Липсват твърдения и относно останалите две основания по чл. 13, ал.1, т.3, б. „а\" и б. „г\"[1] при наличието на които всяко заинтересовано лице, в т. ч. подателите на сигнала, а и съответния прокурор, може да поиска от съда по регистрация прекратяването на ЮЛ с нестопанска цел. В тези случаи, в съответствие с функционалната си компетентност, съгласно чл.127 от Конституцията прокуратурата е оправомощена да предяви конститутивен иск за прекратяване на юридически лица.Конституционното право на гражданите да се сдружават, прогласено в чл. 12, е ограничено единствено от забраната за извършване на политическа дейност, присъща за политическите партии и поставяне на политически цели, насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата на свободите на гражданите, създаването на тайни или военизирани структури, или такива, които се стремят да постигнат целите си с насилие.Според обвинител №1 твърденията за оказан „пряк и косвен ...натиск и влияние върху българските магистрати\" в нарушение на чл. 117, ал. 2 от Конституцията на Република България, с оглед осъществяваните дейности под формата на организирани безплатни обучителни семинари за магистрати и осигуряването на процесуална защита на определени лица, като част от легитимно заявените цели при регистрацията на сдружението, не сочат на забранена от Конституцията и законите дейност.", "date": "2019.10.08", "title": "Цацаров отхвърли искането на ВМРО за закриване на Българския хелзинкски комитет"}
{"url": "https://offnews.bg/zdrave/aspirinat-pazi-belite-drobove-ot-mrasnia-vazduh-tvardiat-ucheni-712684.html", "text": "В ново изследване американски учени твърдят, че аспиринът и другите нестероидни противовъзпалителни средства (НСПВС) възпрепятстват възпалението на белодробните клетки и могат да ги защитят от замърсения въздух. Резултатите са публикувани в в American Journal of Respiratory and Critical Care Medicin.Мръсният въздух уврежда краткосрочно и дългосрочно организма ни. Един от начините, по които вреди, е възпалението на клетките на белите дробове. Затова е логично да се предположи, че аспиринът и другите НСПВС могат да имат защитно действие.В посоченото проучване експертите са използвали база данни от дългосрочно изследване от 1960 година, което проследява здравословното състояние на 2280 доброволци от район в Бостън. В този район от 1995 г. се правели редовни измервания на качеството на въздуха. Изследователите анализирали над 3000 посещения при лекари през периода 1995-2012 г. (повече от 1000 доброволци на средна възраст 72 г.).Както се очаквало, при хората подложени на въздействието на замърсен въздух в деня на изследванията, функциите на белите дробове били влошени. Състоянието на дробовете след скорошен прием на нестероидни противовъзпалителни средства било по-добро, от случаите, в които тези препарати не били използвани.Според оценката на учените белите дробове на хората, които приемали посочените лекарства, почти два пъти по-рядко страдали от последствията от замърсения въздух. Резултатите показали, че аспиринът и другите НСПВС могат да защитят белите дробове от кратковременни вредни емисии.\"Важно е да се минимизира въздействието на мръсния въздух, което е свързано с множество неблагоприятни последствия за здравето от рак до сърдечносъдови заболявания\", казва водещият автор на проучването Хю Гао, научен сътрудник в Училището за обществено здраве \"Мейлман\" към Колумбийския университет.Изследването има някои ограничения. Първо, учените се доверяват на субективните впечатления на хората приемали нестероидни противовъзпалителни средства, които могат да бъдат и погрешни.Второ, не са били определени дозата и приема на тези препарати, необходими за реална защита на белите дробове от краткотрайни вреди.Трето, ефектът се наблюдавал само при хора, които приемат аспирин, а извадката на използвалите други НСПВС е твърде малка, за да има обективна оценка за потенциала на преимуществата им.Авторите отбелязват, че е необходимо по-мащабно изследване, преди посочените лекарствени средства да бъдат обявени за сигурна защита от замърсения въздух.", "date": "2019.10.08", "title": "Аспиринът пази белите дробове от мръсния въздух, твърдят учени"}
{"url": "https://offnews.bg/evropa/kraliat-na-shvetcia-uvolni-petima-ot-vnutcite-si-za-da-ne-tezhat-na-d-712688.html", "text": "Кралят на Швеция обяви, че изключва петима свои внуци от кралския двор, предаде Би Би Си, цитирана от БНР.Тримата принцове и две принцеси вече няма да имат официални задължения от името на шведската корона, но ще запазят титлите си граф и графиня.Промяната означава, че петте деца на по-малкия син и по-малката дъщеря на краля няма да получават издръжка от парите на данъкоплатците, каквато се полага на всеки, представляващ официално короната.Управлението на 73-годишния Карл Шестнайсти Густаф е белязано от големи промени в статута на шведския двор. Малко след като той се качва на трона преди 46 години, са отнети редица негови правомощия като назначаването на министър-председателя, подписването на закони, за да влязат в сила, а също и статута му на главнокомандващ на армията.", "date": "2019.10.08", "title": "Кралят на Швеция уволни петима от внуците си, за да не тежат на данъкоплатците"}
{"url": "https://offnews.bg/gimnastika/nash-talant-specheli-olimpijska-kvota-v-sportnata-gimnastika-712691.html", "text": "Дейвид Хъдълстоун спечели олимпийска квота за летните игри догодина в Токио. Талантливият ни дебютант на световното първенство по спортна гимнастика в Щутгарт изигра без грешка и шестте си съчетания.Той заслужи оценка от 80,533 т. в многобоя и това беше достатъчно, за да си осигури виза за японската столица. За подкрепа в Германия на трибуните беше и приятелката на състезателя Ерика Зафирова, която е част от националния ансамбъл по художествена гимнастика.Много добре в Щутгарт се представи и другият ни участник Йордан Александров, но той остана с малко по-ниска оценка, а страната ни има право само на една квота при мъжете.Лени Медсън не успя да се класира за олимпиадата в Токио. Дейвид и останалата част от отбора пристигат днес на летище “София” в 17,50 ч с полет от Виена.", "date": "2019.10.08", "title": "Наш талант спечели олимпийска квота в спортната гимнастика"}
{"url": "https://offnews.bg/futbol/legendata-lilcho-arsov-se-zavarna-v-botev-plovdiv-712714.html", "text": "Kултовият бивш вратар и любимец на феновете на Ботев Пловдив от близкото минало се връща на работа в \"жълто-черните\", съобщава Plovdiv24.bg.47-годишният специалист ще бъде треньор на вратарите на \"канарчетата\", сменяйки работещия на този пост в момента Михаил Ролев.Както се очакваше, новият наставник на Ботев е Ферарио Спасов. Той ще подпише договора си до края на седмицата. Специалистът ще има правото да си избере още един помощник.Новият треньорски щаб има ангажимента да води \"жълто-черните\" до разпускането им в зимна ваканция в края на декември.След това отборът ще бъде поет от нов треньор, който ще прави и селекцията за пролетния дял в шампионата.", "date": "2019.10.08", "title": "Легендата Лилчо Арсов се завърна в Ботев Пловдив"}
{"url": "https://offnews.bg/politika/kandidatat-za-kmet-na-ruse-ot-bsp-obsadi-savmestni-proekti-s-rumania-712716.html", "text": "Кандидатът за кмет на Русе Пенчо Милков, издигнат от местна коалиция “БСП за България”, обсъди с градоначалника на Букурещ Габриела Фиря възможността за редица съвместни проекти.Милков представи и своята платформа за управление, където един от важните аспекти е именно намирането на възможности за интензивни икономически връзки с Румъния като част от общите усилия за повишаване стандарта на живот на русенци.Идеите си Пенчо Милков сподели и с премиера на Румъния Виорика Дънчила. Те проведоха разговор по време на международна среща, организирана от управляващата Социалдемократическа партия. Милков бе сред ораторите на форума. В речта си той открои огромния потенциал на засилено регионално сътрудничество като фактор за просперитет на България и Румъния и условие за мир на Балканите.“Всичко зависи от нас. Като кандидат за кмет на Русе – град едва на час и половина от тук, знам, че пред нас има големи възможности. Да управляваме по-добре, за да живеем по-добре”, завърши изказването си Пенчо Милков.", "date": "2019.10.08", "title": "Кандидатът за кмет на Русе от БСП обсъди съвместни проекти с Румъния"}
{"url": "https://offnews.bg/kultura/kanadskiat-spektakal-niakoga-predi-sas-svetovna-premiera-na-one-danc-712713.html", "text": "С пълни зали, бурни аплодисменти и малко сълзи премина първата половина от ONE DANCE WEEK. В знак на благодарност към публиката, която се стече от от цялата страна, и която отделя от времето си, за да бъде част от това наистина специално издание на фестивала, организаторите връщат жеста със специален подарък. Всички, закупили билет за съвременния австралийски цирков спектакъл A Simple Space, ще могат да заявят БЕЗПЛАТЕН билет за световната премиера на канадския спектакъл НЯКОГА ПРЕДИ на 12 октомври от 20:30ч.За да заявите своя безплатен билет за световната премиера на , е нужно да изпратите снимка на своя билет за  на . В отговор ще получите своя билет-подарък.Спектакълът НЯКОГА ПРЕДИ ни отвежда в света на миналото, невидимите сили и неизпълнените желания чрез физически и същевременно силно емоционален танц.В работата си творческите директори на компанията Дейвид Реймънд и Тифани Трегартен, без съмнение едни от най-ярките представители на своето поколение в родината си, обединяват съвременен танц, естетика и актуални послания. Резултатът е изключителен спектакъл, който ще очарова ценителите на танцовото и визуалното изкуство с магическия си реализъм.Out Innerspace е компания за съвременен танц, основана през 2007-а година във Ванкувър от Дейвид Реймънд и Тифани Трегартен, които в продължение на няколко години са част от Kidd Pivot – компанията на знаковата канадска хореографка Кристъл Пайт, носителка на голямата награда на “Grand Prix de la danse de Montreal” през 2018 г. НЯКОГА ПРЕДИ, най-новата творба на компанията, е копродуцирана от L’Agora de la Danse, La Rotonde и Dance Victoria. Спектакълът печели наградата Crystal Dance Prize 2019 и артистична резиденция от The Dance Centre.През последното десетилетие компанията създава необичайни и завършени танцови преживявания чрез безкомпромисна строгост и безрезервна находчивост.Премиерата на НЯКОГА ПРЕДИ от OutInnerspace, заедно със спектакъла КОСМИЧЕСКА ЛЮБОВ на Клара Фюре, е част от Фокус Канада, който представя новото поколение артисти и различния му поглед върху идеята за пренасяне на чувства и емоции чрез силата на хореографския език.В КОСМИЧЕСКА ЛЮБОВ Клара Фюре разкрива абстрактна гледна точка към феномените на физиката чрез танцовото изкуство. Благодарение на минималистичните декори и сиянието от прожекторите, предадено върху живите тела, имаме усещането, че се намираме в Космоса. Тук обаче няма вакуум, а изпълнителите превръщат енергията в споделен ресурс.Дванадесетото издание на ONE DANCE WEEK беше открито на 20 септември и ще продължи до 19 октомври. Пълната програма на фестивала ще намерите тук.Общ билет за трите спектакъла (ЗЛАТНИ ИЛЮЗИИ, КОСМИЧЕСКА ЛЮБОВ и НЯКОГА ПРЕДИ) през уикенда на 11 и 12 октомври ще намерите в мрежата на , на касите на EasyPay в цялата страна, както и на касата на ONE DANCE WEEK, до един час преди началото на всеки спектакъл.", "date": "2019.10.08", "title": "Канадският спектакъл 'Някога преди' със световна премиера на One Dance Week (видео)"}
{"url": "https://offnews.bg/medii/sem-otkriva-utre-protcedurata-za-otstraniavane-na-kostov-ot-bnr-712694.html", "text": "Съветът за електронни медии ще обсъди на утрешното си заседание откриването на процедура за предсрочно прекратяване на мандата на генералния директор на Българското национално радио Светослав Костов.СЕМ даде едноседмичен срок на Костов да подаде оставка СЕМ и обяви, че в противен случай ще започне процедура по освобождаването му. Срокът изтече, а генералният директор, който е на поста едва от края на юни т.г., отказа да се оттегли по собствено желание.До искането на съветниците се стигна след безпрецедентното спиране на сигнала на Програма \"Хоризонт\" в цялата страна за близо 5 часа на 13 септември т.г. Ден по-рано от ресора и предаването си бе отстранена знаковата съдебна репортерка на радиото Силвия Великова. По време на тези събитие бе планиран протест срещу избора на Иван Гешев за главен прокурор.Членовете на СЕМ не отговориха на многократно зададения от медиите въпрос защо, след като смятат за фрапиращо спирането на радиото, отлагат със седмици вземането на решение за Светослав Костов. Не е ясно и за колко време ще приключи самата процедура по отстраняването му. Този четвъртък временната анкетна комисия към парламента за кризата в радиото ще изслуша главния прокурор Сотир Цацаров, за да информира народните представители за хода на разследването за заглушаването на сигнала и за евентуален натиск върху генералния директор.", "date": "2019.10.08", "title": "СЕМ открива утре процедурата за отстраняване на Костов от БНР"}
{"url": "https://offnews.bg/obshtestvo/181-940-lv-nabra-vecher-na-dobrodetelite-2019-v-podkrepa-na-palnotcen-712711.html", "text": "181 940 лв. набра най-голямото благотворително събитие на фондация „За нашите деца“ Вечер на добродетелите 2019. С набраните средства, в двата комплекса за ранно детско развитие в София и Пловдив, ние ще подкрепим поне 800 деца в ранна възраст и техните семейства.  Над 400 гости подкрепиха нашата кауза и присъстваха на Вечер на добродетелите 2019. Сред тях бяха зам.-министърът на образованието и науката Деница Сачева, председателят на ДАЗД Елеонора Лилова, програмният директор „Закрила на детето“ в УНИЦЕФ Даниела Колева, както и редица представители на дипломатически мисии в България. „Ние вече събираме 400 сърца, които туптят заедно с ритъма на нашето сърце и точно това ни дава много заряд, много хъс, много енергия да бъдем по-добри в това да даваме адекватното решение на проблема на всяко едно дете, на всяко едно семейство“, заяви изпълнителният директор на фондация „За Нашите Деца“ Иванка Шалапатова. Емоционалното й обръщение може да видите .Патрон на събитието беше вицепрезидентът на Република България Илияна Йотова. Заради уговорен преди месеци ангажимент в чужбина, тя не присъства на събитието и отправи своето послание чрез . „Наша обща цел като държава, като общество, трябва да бъде да накараме българските деца да вярват, да имат надежда и да имат много, много смели мечти“, каза още тя. Г-жа Йотова се обърна с много топли думи към фондация „За Нашите Деца“: „С любов и голяма всеотдайност, Вие връщате слънцето в очите на децата и правите така, че всяко дете да има своите мама и татко“.Поздравителен адрес до фондация „За Нашите Деца“ и гостите на Вечер на добродетелите изпрати еврокомисарят с ресор „Иновации и младеж“ Мария Габриел. В него тя изрази подкрепата си дейността на фондацията. Целият текст може да прочетете .Водещи на събитието бяха едни от най-обичаните български артисти: Йоана Буковска, Дария Симеонова, Бойко Кръстанов, Стоян Алексиев, както и звездната двойка Дони и Нети. Те представиха три истински истории на деца и техните семейства, подкрепени от фондация „За Нашите Деца“, които разчувстваха всички присъстващи. Героите на самите истории също бяха в залата, което направи вечерта наистина незабравима.В името на пълноценното развитие и щастливото детство на децата между 0 и 7 години, гостите наддаваха на благотворителен търг за уникални предмети и вълнуващи преживявания, предоставени безвъзмездно от партньори на фондацията, подкрепящи нашата кауза. Сред тях бяха ценни шал и картина, изработени по древна техника от българка, живееща в Одрин, дарени от вицепрезидента Илияна Йотова, три тандемни скока с парашут, вечеря с 5-степенно меню, предоставено от шеф Анри Донно, скулптурата „Архангел Михаил“ на Ангел Каравланов, уникална творба на талантливата художничка Събина Данева, дарение от Министерството на труда и социалната политика, както и картината „Преди да падне здрач“ на Исус Русев, който е възпитаник на дома за деца, лишени от родителски грижи „Мария Терезия“ в Стара Загора.В арт програмата на събитието участваха популярни български артисти. Тя беше открита с две великолепни изпълнения на детския хор на БНР. Прекрасната Мариана Попова пък изпя „Две хубави очи“, с което остави гостите на благотворителното събитие без дъх. Не по-малко впечатляващи бяха и изпълненията на балет Арабеск, пианистът Людмил Ангелов и младите таланти Димитър и Христо.„Ние трябва да сме заедно и трябва да продължим до момента, в който има и едно дете в риск. Нашата мисия заедно ще продължи“, се обърна към гостите Иванка Шалапатова.", "date": "2019.10.08", "title": "181 940 лв. набра Вечер на добродетелите 2019 в подкрепа на пълноценното развитие и щастливото детство на най-малките"}
{"url": "https://offnews.bg/izbori/gerb-vkara-tezhkata-artileria-v-bitkata-za-pernik-mile-kitich-shte-pe-712710.html", "text": "Мегазвездата на сръбския турбо фолк Миле Китич идва в Перник, за да се включи в кампанията на Вяра Церовска за кмет на града, съобщи .Герберката се бори за нов мандат в миньорския град, в който музикантът от западната съседка е със статут на жива легенда. За всеки истински перничанин Миле Китич, Мирослав Илич и Шабан Шаулич са Светата троица. Миле Китич ще направи концерт в Перник за феновете и приятелката си Церовска на 25 октомври - само два дни преди местния вот.За да подкрепи любимата кметица, певецът на ударните хитове „Шампаняц“ и „Кило горе, кило доле“ е споделил във фейсбук и специално видеообръщение.Ето го:", "date": "2019.10.08", "title": "ГЕРБ вкара тежката артилерия в битката за Перник: Миле Китич ще пее за Церовска"}
{"url": "https://offnews.bg/zdrave/spetcialen-organ-shte-sledi-za-kibersigurnostta-v-zdravnia-sektor-712718.html", "text": "Министерство на здравеопазването засилва кибернадзора в сектора, става ясно от предложение за промени в Устройствения правилник на ведомството, публикувано за обществено обсъждане на интернет страницата му, съобщава \"Дарик\".В него се предвижда създаване на национален компетентен орган по мрежова и информационна сигурност за сектор „Здравеопазване\", а за целта се предлага разширяване на функциите на вече съществуващото звено „Сигурност на информацията и защита на данните\", което функционира в министерството.Освен да работи за превенция, новото звено ще трябва да реагира и при евентуални инциденти, свързани с компютърната сигурност в сектора.С проекта на постановление се предвижда още „Медицински дейности\" да отговаря за Националната здравна стратегия, а дирекциите „Здравен контрол\", „Лекарствена политика\" и „Промоция на здраве, профилактика на болести и зависимости\" ще участват в процеса.", "date": "2019.10.08", "title": "Специален орган ще следи за киберсигурността в здравния сектор"}
{"url": "https://offnews.bg/futbol/arsen-venger-e-otriazal-niakolko-otbora-ot-visshata-liga-712717.html", "text": "Легендарният мениджър на Арсенал Арсен Венгер разкри, че е получил предложения от английски отбори, но ги е отхвърлил заради привързаността му към \"артилеристите\". Френският специалист напусна лондончани през 2018 след 22 години в клуба. Мнозина очакваха Венгер да излезе в пенсия след края на престоя си в Арсенал, но той сподели, че търси ново приключение пред себе си. \"Аз съм човек на Арсенал и след това съм професионалист. Не мога да спра да работя. Реших да се преместя от Висшата лига, защото съм много привързан към Арсенал. Отклоних няколко оферти от Премиър лийг. Не искам да казвам от кои клубове са били предложенията, защото не би било коректно спрямо хората, които ръководят тези клубове. Разбирам, че е нормално хората винаги да искат повече. Спечелихме доста и построихме стадиона. Трудно е да обясним днес обстоятелствата, при които построихме стадиона, тъй като оборотът се е умножил по пет в днешно време.Тогава имахме бюджет от 90 милиона паунда, а стадионът струваше 430 милиона\", каза Венгер пред британския \"Sky Sports\". Припомняме, че през средата на септември стана ясно, че французинът ще започне работа във ФИФА. Все още обаче това не е обявено официално. Очаква се той да бъде технически директор.", "date": "2019.10.08", "title": "Арсен Венгер е отрязал няколко отбора от Висшата лига"}
{"url": "https://offnews.bg/politika/parvanov-akademitci-i-profesori-izliazoha-s-definitcia-za-obshtata-is-712741.html", "text": "Президентът Георги Първанов, академици и професори излязоха с позиция относно дефинирането на понятието \"обща история\" на България и Северна Македония.Те предлагат на българското правителство примерен вариант за дефиниция, който да бъде обсъден с кабинета на Северна Македония.Като подчертаваме фаталното скъсяване на сроковете до предстоящото заседание на Европейския съвет, на което се очаква решение за започване на преговори със Северна Македония и Албания за членство в Европейския съюз;Като отчитаме, че Договорът за приятелство между България и Северна Македония създаде относително позитивен климат, но се видя, че не дава гаранции срещу посегателствата на Скопие към българската история;Като отбелязваме видимата безплодност в работата на мултидисциплинарната смесена комисия, произтичаща от липсата на ясен политически мандат;Като изразяваме своето безпокойство от опитите на определени среди да отложат решението на проблемите за неопределено време в хода на преговорния процес, по отделните глави:Настояваме спешно да се договори текст, с който Предлагаме на вниманието на правителството примерен вариант, който да бъде обсъден с кабинета на Северна Македония:„Общата ни история има своите корени в Средновековието, развива се чрез борбите ни през Възраждането до средата на ХХ век, защото тогава населението от днешните територии на България и Северна Македония има единно българско национално самосъзнание, цели и идеали. Това се отнася с пълна сила за революционните борби, включително и за характера на Илинденско-Преображенското въстание.В резултат на дългогодишни социални и политически процеси в годините на територията на днешна Северна Македония се оформя нова общност и ние признаваме тази различност.“Смятаме, че е важно да се работи системно и в срок от една година да бъдат извършени промени в учебниците, да се преустанови езика на омразата на македонските медии и фалшификациите на историческите факти. *Подкрепяме членството на Северна Македония в Европейския съюз и НАТО, но сме убедени, че проблемите за общата ни история трябва да бъдат решени, за да не бъдат „пренесени“ в Европейския съюз, но което е още по-важно – защото го дължим на паметта на предците ни.акад. Георги Марковакад. Стефан Воденичаровпроф. д-р Валери Стефановпроф. д-р Иван Маразовпроф. д-р Светлозар Елдъровпроф. д-р Трендафил Митевдоц. д-р Боряна Бужашка Андрей КараславовЯвор ЦаковГеорги Първанов* Като приема основния текст проф. д-р Светлозар Елдъров направи следното допълнително предложение:Р България има легитимни основания да настоява за анекс към горепосочения договор не само заради фактическото блокиране на работата на Съвместната мултидисциплинарна експертна комисия по историческите и образователните въпроси по липсата на ясен регламент, срокове и мандат, но също - дори в много по-голяма степен поради направената по силата на Преспанския договор промяна в Преамбюла на Конституцията на Р Северна Македония, приета от парламента в Скопие на 11 февруари 2019 г. и публикувана в \"Служебен вестник\" на 12 февруари 2019 г., а именно отпадането на \"историческите решения на АСНОМ\" и заместването им с \"Прогласа (Апела) на Първото заседание на АСНОМ\", в който сега, за разлика от предишния документ. изрично и поименно се споменават българите като \"фашистки окупатори\" на Вардарска Македония в годините на Втората световна война: \"Ванчо Михайлов и неговата груnа предатели и кръвоnийци на македонския народ готвят платени банди, които след изтеглянето на българските фашистки войски да завладеят Македония за сметка на Хитлер или някой друг господар\". Въвеждането на този антибългарски документ като свързващо звено между \"държавно-правните традиции на Крушевската република\" и \"уставно- правният континюитет на македонската държавност като суверенна република във Федеративна Югославия\" представлява грубо погазване на духа и буквата на Договора между Р България и Р Северна Македония и конкретно на чл . 11, ал. 5. Въз основа на това подкрепям идеята за анекс, който да съдържа следните положения:1. Да се даде дефиниция на понятието \"обща история\", в която изрично да се изтъкне, че става въпрос за единен исторически процес на формиране, развитие и утвърждаване на българска народност и нация от Средновековието до края на Втората световна война. Датата 2 август 1944 г., когато с Решенията на АСНОМ са декретирани македонска държава, нация и език трябва непременно да присъства.2. Да се допълни чл. 8 с две нови алинеи, които ще допринесат за \"обективното, основаващо се на автентични и основани на доказателства исторически извори за тълкуване на историческите събития” (чл. 8. ал. 2).3. Създава се отделна смесена експертна комисия, която да разследва документалните мистификации и фалшификации на македонския църковник и историк Славко Димевски и тяхното внедряване в историографията (Правилата на Македонския въстанически комитет от 1878 г., Протокола от полицейския разпит на Дамян Груев в София през 1891 г. и др.). Резултатите от разследването да получат широка гласност в двете страни, а използването на такива и други подобни документални мистификации и фалшификации в науката. образованието, медиите и социалните мрежи да се криминализира.4. С оглед на равнопоставеността на двете страни и за улесняване на работата на двете смесени експертни комисии надлежните власти в Р Северна Македония се задължават да декласифицират и публикуват документите на бившите югославски (Македонски) тайни служби, свързани с историческата наука, както това на добра воля направи Р България с Комисията за разкриване на документи и обявяване на принадлежност на български граждани към Държавна сигурност и разузнавателните служби на Българската народна армия и с документалната поредица на същата \"Из архивите на ДС\", в която през 2014 г. беше публикуван сборникът \"Държавна сигурност и културно-историческото разузнаване ( 1970- 1990)\".5. Да се допълни чл. 11 с нова алинея или да се въведе нов член в договора, който да гарантира конституционен статут и права на българите в Р Северна Македония, като преки наследници и правоприемници на общата ни история.6. Да се допълни ал. 6 на чл. 11 със следния текст: \"Р Северна Македония осъжда дейността на незаконната сепаратистка организация ОМО Илинден-Пирин като противоречаща на духа и буквата на настоящия договор\".", "date": "2019.10.08", "title": "Първанов, академици и професори излязоха с дефиниция за общата история на България и Македония"}
