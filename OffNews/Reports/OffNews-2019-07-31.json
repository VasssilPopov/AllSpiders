{"url": "https://offnews.bg/politika/predizborni-ot-kardzhali-nov-shef-na-mvr-germanski-diplomat-v-partij-708382.html", "text": "Оживление настана в Кърджали в разгара на отпускарския сезон – първо дойде новината за рокадите в МВР, а после и за посещението на временния управляващ посолството на Германия у нас и ръководител на политическия му отдел Йорк Шуграф в партийните офиси на ГЕРБ и ДПС.Със заповед на вътрешния министър Младен Маринов старши комисар Атанас Илков е назначен за директор на ОДМВР-Кърджали, съобщиха от регионалния пресцентър на МВР. Илков е бил представен пред ръководния състав на дирекцията от зам.-главния секретар на МВР главен комисар Георги Арабаджиев. Арабаджиев е подчертал, че промяната в ръководството на Областната дирекция „е продиктувана от необходимостта от нова визия, нови методи и нови решения в дейността й“.Надеждите за тези промени са фокусирани във фигурата и опита на старши комисар Атанас Илков. А той имал дългогодишен опит в системата на МВР от 1987 г. и можел бързо да реализира очакванията на шефовете.Той обаче доби печалната слава на организатор и изпълнител на кървавата операция на Спецотряда за борба с тероризма в Лясковец на 14 март 2014 г. Тогава загина командосът Емил Шарков, а други трима негови колеги бяха ранени. Задача на баретите бе да обезвредят в дома му сутринта в 6 ч. Петко Савов, наречен после Стрелеца. А Илков получи прозвището „Героят от Лясковец”. И това май е най-забележителната част от трудовия му път.Още като шеф на криминалните в Националната полиция в ерата „Орешарски“ той наистина успя да промени визията, методите и решенията в дейността на сектора – освен с акцията в Лясковец, така и с ареста на обявените за „убийци“ на Делян Пеевски, както и с „брилянтния“ сценарий, наложил подслушването на Касим Дал, заподозрян в намерението да убие Лютви Местан /тогава лидер на ДПС/ и също така и Пеевски. Поне от онзи период топ-полицаят е запомнен като \"враг\" на опонентите на ДПС. /Сега пристига на работа в област, в която всичките 7 общини са управлявани от ДПС/.Впоследствие шефът на Криминалната полиция Илков бе подложен на дисциплинарна проверка след жалбата на Ваня Рибчева, майка на убития в акцията в Лясковец Емил Шарков, и разследван за неоснователните обвинения срещу Касим Дал. Именно той е автор на плана на операцията в Лясковец. После беше уволнен от работата си, осъди МВР и пак го върнаха „на бял кон“ през 2017 г., когато пое поста директор на Областната дирекция в Пловдив.Роден на 20 декември 1964 г. в Пазарджик, Атанас Илков е магистър по право от Югозападния университет „Неофит Рилски” в Благоевград. Специализирал е в международните академии по правоприлагане в Будапеща и Розуел, Ню Мексико. С високата си експертиза опитният полицай идва в Кърджали да замени досегашния областен директор Венцислав Момчилов, който пък отива в София да оглави жандармерията.По време на представянето си пред ръководния състав на МВР в града Илков е заявил, че дава „шанс на всички, които работят с всеотдайност и професионализъм“ и че „в досегашната си практика винаги е намирал общ език с такива служители“. А всеки в Кърджали, узнал за новия човек на върха на силовата структура, коментира, че назначаването на „парашутиста“ е свързано с предстоящите местни избори.Очевидно и посещението на германския и.д. посланик е свързано с вота за кметове и общински съветници. Йорк Шуграф се е срещнал с партийните лидери на ГЕРБ и ДПС в местните централи. В срещата с групата на ГЕРБ са участвали областният управител Никола Чанев и заместничката му Севда Камбурова.„Област Кърджали се отличава с етническо и религиозно многообразие, което привлича интереса към региона. Хората тук съжителстват в мир и спокойствие от векове и с това служат за пример не само за България, но и за цяла Обединена Европа“, е казал Чанев пред дипломата, цитиран от местния пресцентър. Чанев е участвал в разговорите не само като областен управител /назначен за такъв от т.нар. гражданска квота/, но и като номиниран от ГЕРБ за кандидат за кмет на предстоящите местни избори.Шуграф проявил интерес към спецификата на политическите процеси в региона, отношенията между основните политически сили, борбата с корупцията и механизмите за противодействие на икономическата принуда и купения вот. Чанев е посочил като лоши практики корупционния скандал със зам.-кмета Мюмюн Али и опита на кмета Хасан Азис да забрани гражданската подписка срещу застрояването на парк „Простор“.Запитан от посланика на какво ще заложи в предизборната си програма, Чанев отговорил: „инфраструктура, екология, инвестиции, прозрачност на публичните финанси и най-вече надеждата, че можем да живеем в един нормален европейски град, какъвто Кърджали, за съжаление, в момента не е“.Не е известно ДПС в Кърджали да има пресцентър, но все пак до медиите беше разпространено съобщение за състояла се среща на лидерите с германския дипломат в партийния офис. В него обаче няма никакви детайли за разговорите, посочени са единствено имената на областния лидер Изет Шабан и двамата му заместници. Подчертано е, че срещата била „ползотворна работна“.По традиция преди избори Кърджали и по-конкретно партийните му офиси се оказват предпочитана дестинация за европейски и американски посланици.", "date": "2019.07.31", "title": "Предизборни от Кърджали: нов шеф на МВР, германски дипломат в партийни централи"}
{"url": "https://offnews.bg/obshtestvo/mitnichari-zadarzhali-nad-1-2-mln-kasa-tcigari-prez-iuli-708383.html", "text": "Митническите служители от ГД \"Митническо разузнаване и разследване\" и Териториална дирекция Южна морска са задържали през юли 1 280 000 къса (64 000 кутии) безакцизни цигари, 102 кг тютюн за пушене и 51 кг тютюн за наргиле.Иззети са близо 43 000 кутии (860 000 къса) цигари, закупени от Турция от преминали пътници, тъй като акцизната стока е била над нормата за безмитен внос. За същия период, по метода \"анализ на риска\", при щателни митнически проверки са открити 420 000 къса (21 000 кутии) безакцизни цигари.При един от случаите, на 26 юли, при проверка на товарен автомобил с българска регистрация, влизащ в страната от Турция митническите служители откриват 290 кутии безакцизни цигари от три марки, с надпис Duty free. Шофьорът на камиона, български гражданин, е укрил цигарите във фабричните кухини на шофьорската кабина и зад сандъка с инструменти на ремаркето.В същия ден на МП \"Капитан Андреево\" са иззети общо 2219 кутии (44 380 къса) безакцизни цигари при митнически проверки на влизащи в страната леки коли, за което са съставени 14 акта за установяване на административно нарушение и 54 разписки за задържане на декларираните, но превишаващи разрешения безмитен внос от 2 кутии цигари.При проверки на три леки автомобила, пътуващи за страни от Западна Европа на 27,28 и 29 юли, митническите служители са открили 610 кутии недекларирани цигари. Цигарите са били укрити в естествените кухини зад задните седалки, в хранителни продукти и сред дрехите, в личния багаж на пътниците. На нарушителите са съставени актове за опит да бъдат пренесени акцизни стоки през държавната граница без знанието и разрешението на митническите органи.", "date": "2019.07.31", "title": "Митничари задържали над 1,2 млн. къса цигари през юли"}
{"url": "https://offnews.bg/futbol/levski-obiavi-tochnata-suma-po-transfera-na-mariani-708389.html", "text": "От Левски обявиха на официалния си сайт точната сума, която ще получи клубът от трансфера на полузащитника Давиде Мариани в тима от ОАЕ Шабаб Ал Ахли. В касата на \"сините\" ще влязат точно 1 417 000 евро.От клуба написаха и прощално послание към швейцареца, който в последно време показа възходяща форма.\"Разделяйки се с Давиде, за пореден път си спомнихме за една безсмъртна максима, че „левскар не ставаш, левскар се раждаш...“Правило, което е показвало своите множество изключения през годините, когато на „Герена“ играеха чужденци с невероятни качества, засвидетелствали своята принадлежност към клуба и неговите привърженици.В пълна сила това важи и за Давиде, с който няма да си кажем „сбогом“, а „до скоро“. Швейцарецът с вечната усмивка умееше да заразява с доброто си настроение всички, а привържениците го обикнаха не само заради безспорните му футболни достойнства.Давиде просто заобича Левски и стана левскар! Раздаваше се от първата до последната минута, даваше всичко от себе си. Никога не се предаваше и уважаваше \"Л-то\" на фланелката.Остави невероятни спомени за всички, обичащи Левски и бе професионалист до последната секунда, която прекара на терена със синия екип...Благодарим ти, Давиде! Вярваме, че те очакват нови успехи! Вярваме, че ще постигнеш всичко, което поискаш, защото ти си пример за това, че трудът се отплаща! На „Герена“ винаги ще има място за теб... Ти оставаш част от голямото „синьо“ семейство!\", написаха от клуба.", "date": "2019.07.31", "title": "Левски обяви точната сума по трансфера на Мариани"}
{"url": "https://offnews.bg/obshtestvo/fni-obiavi-konkursi-po-dve-nauchni-programi-708387.html", "text": "Фонд „Научни изследвания“ обяви конкурси по Национална научна програма „Петър Берон. Наука и иновации с Европа“ (Петър Берон и НИЕ) и Национална научна програма „Върхови изследвания и хора за развитие на европейската наука“ (ВИХРЕН).За финансиране на проекти по Национална научна програма „Петър Берон и НИЕ“ са предвидени 1 235 000 лв. Той ще бъде разпределен между 8 научни панела пропорционално на дела на подадените допустими предложения за съответния панел.Бюджетът на проектното предложение зависи от продължителността на проекта и може да бъде до 5000 лв. месечно. Научни панели:• Химия (CHE)• Обществени и хуманитарни науки (SOC)• Икономически науки (ECO)• Информатика и инженерни науки (ENG)• Околна среда и науки за Земята (ENV)• Науки за живота (LIF)• Математика (MAT)• Физика (PHY)Крайният срок за подаване на проектните предложения е 20.09.2019 г.Повече информация за програмата, насоки и документи за кандидатстване ще намерите на .Ориентировъчният бюджет за финансиране на проекти по Национална научна програма „ВИХРЕН“ е 1 500 000 лв., от които 1 425 000 лв. са за финансиране на проекти и 75 000 лв. за оценка на предложенията.Програмата се изпълнява чрез прилагане на две отделни процедури, съответно за два вида проектни предложения - едното за „установен изследовател“, а другото за „водещ изследовател“.Бюджетът на предложението зависи от неговата продължителност и се изчислява като максимална сума 265 000 лв. годишно за проект за „Водещ изследовател“ и максимален сума 210 000 лв. годишно за проект за \"Установен изследовател\" за максимален период от пет години. Бюджетът на проекта ще бъде намален на принципа pro rata temporis при по-кратък срок на проекта.Заявленията могат да се подават във всяка научна област, като се обърне специално внимание на авангардните области на науката и инженерството. По-специално се насърчават предложения от интердисциплинарен характер, които пресичат границите между различни области на науката, пионерни предложения, насочени към нови и нововъзникващи области на научни изследвания или предложения, които въвеждат неконвенционални, иновативни подходи и научни изобретения.Крайният срок за подаване на проектните предложения е 20.09.2019 г.Повече информация за програмата, насоки и документи за кандидатстване ще намерите на .", "date": "2019.07.31", "title": "ФНИ обяви конкурси по две научни програми"}
{"url": "https://offnews.bg/obshtestvo/radev-techat-v-nap-chumata-po-svinete-i-f-16-sa-edna-i-sashta-kriza-708388.html", "text": "Кризата с африканската чума е само част от общата кризисна ситуация в страната, свързана и с пробива в НАП, засегнал пет милиона български граждани, и с неизгодните в правно и финансово отношение договори за Ф-16, засягащи в перспектива всички българи, и с набиращи енергия протести за избор на нов главен прокурор и много други теми. Всички знаем, че в България недоволните винаги са много повече от протестиращите. Затова е изключително важно в настоящия момент държавата да демонстрира своята отговорност и способност да се справи с африканската чума, защото тя засяга не само животновъдния бранш, а и хиляди българи, които разчитат за своята прехрана на домашните животни, които отглеждат сами. Това заяви президентът Румен Радев в началото на срещата, която държавният глава инициира с представители на институциите, ангажирани с предприетите действия за овладяване на епидемията с африканска чума по свинете.В нея участваха вицепремиерът Томислав Дончев и министрите Десислава Танева, Нено Димов и Младен Маринов, както и представители на Министерството на отбраната, Българската агенция по безопасност на храните, Държавната агенция „Национална сигурност“, Националното ловно-рибарско сдружение „Съюз на ловците и риболовците в България“ и Националното сдружение на общините в Република България.По време на срещата президентът настоя за адекватни финансови стимули за компенсиране на стопанствата, за да се овладее разрастването на епидемията. Във връзка с това трябва да се проучат и възможностите за съдействие от ЕК, заяви държавният глава по време на срещата.Румен Радев призова за обединяването на усилията на компетентните институции, привличането за активно съдействие на местната власт и пълноценна и навременна информационна кампания сред гражданите. По думите му, ако гражданите не са наясно с информацията за заболяването по животните и начините на разпространение, трудно ще оказват съдействие, а това е ключов аспект в борбата с чумата. За целта е необходимо да се включат и кметовете на населените места, засегнати от проблема. Държавният глава отбеляза и важната роля на ловците за депопулацията на дивите животни и настоя още веднъж за финансови стимули за компенсиране на всички стопани, от които държавата ще изисква да ликвидират отглежданите от тях животни.„Дълбоко съм убеден, че можем да се справим само с обединените усилия на всички институции, на местната власт, на бизнеса, на браншовите организации и сдружения, и на всички български граждани“, посочи Румен Радев.Участниците в срещата запознаха президента с актуалната ситуация по разпространението на болестта, както и с предприетите мерки.", "date": "2019.07.31", "title": "Радев: Течът в НАП, чумата по свинете и F-16 са една и съща криза"}
{"url": "https://offnews.bg/politika/parlamentat-oproverga-prokuraturata-za-hakerskata-ataka-lehite-pred-n-708391.html", "text": "Двете лехи откъм централния вход на Народното събрание се поливат на ръка с водоноска и от парламента не притежават сървър, с който да управляват напоителните системи.Това съобщават от парламента пред bTV, след като по-рано днес от спецпрокуратурата обявиха, че обвинената за хакерската атака срещу НАП \"ТАД Груп\" искала да хакне пръскачките на парламента, за да пръска важни гости и така да дестабилизира управлението на страната.Информацията беше изнесена официално от наблюдаващият прокурор по делото Евгения Станкова, завеждащ отдел „Антитероризъм“ в Специализираната прокуратура. Специализираната прокуратура внесе в Специализирания наказателен съд искане за най-тежка мярка задържане под стража за собственика на \"ТАД Груп\" Иван Тодоров, който е обвинен в подстрекателство.Тодоров беше арестуван вчера на Летище София във връзка с теча на данни от НАП, за който бяха задържани служителят на фирмата Кристиян Бойков и търговският ѝ директор Георги Янков.Според спецпрокуратурата данните на 5,1 млн. българи са копирани и предоставени на различни сайтове, като първо те са предоставени на сайта Биволъ - две седмици преди да стане ясно, че има теч на данни. По думите на Станкова прокуратурата има свидетелски показания на служители, според които целенасочено са били избирани фирми, чиито данни са били копирани.", "date": "2019.07.31", "title": "Парламентът опроверга прокуратурата за хакерската атака: Лехите пред НС се поливат на ръка"}
{"url": "https://offnews.bg/sviat/noviat-poslanik-na-sasht-koruptciata-v-balgaria-e-problem-708390.html", "text": "„Постигането на пълно върховенство на закона е продължителен, многостранен и труден процес. Известно ми е, че България е приела промени в Конституцията си в тази посока и че има антикорупционна комисия, но е необходимо да се направи повече. Като посланик, аз ще продължа усилията за ангажиране на гражданското общество. Публично ще говоря за важността на реформите“.Това заяви Херо Мустафа по време на изслушването си пред американския конгрес относно бъдещото си назначение като посланик у нас, предаде БНР.Според конгресмените, корупцията у нас прави държавата ни податлива на политическо и икономическо влияние от Русия.Мустафа беше предложена от Доналд Тръмп в средата на юни за нов посланик в България. Тя говори 9 езика, сред които руски, арабски, гръцки, фарси, хинди и турски. Завършила е бакалавърската си степен в университета в Джорджтаун, а магистърската си - в Принстън. Тя е родена през 1973 г. в днешната кюрдска столица Ербил в Ирак. Заедно с родителите си е живяла 2 години в бежански лагер, докато през 1976 г. не получават статут на бежанци в Америка.Други нейни професионални позиции включват тази на съветник за Близкия изток в администрацията на вицепрезидента Джо Байдън, директорство на Съвета за национална сигурност, както и работа в посолството в Гърция.", "date": "2019.07.31", "title": "Новият посланик на САЩ: Корупцията в България е проблем"}
{"url": "https://offnews.bg/obshtestvo/26-ognishta-na-afrikanska-chuma-v-tcialata-strana-708386.html", "text": "Министърът на земеделието, храните и горите Десислава Танева обяви, че в страната вече има 26 огнища на Африканска чума по свинете, предава \"Фокус\".„Свинекомплексите, които са регистрирани в България със съответните мерки за биосигурност, са 65, в пет от тях има открити огнища. С регистрираното днес, поразените от АЧС свине от тези огнища са 126 хиляди“, обясни министърът. Тя обясни, че свинете трябва да бъдат избити бързо, тъй като вирусът трябва да бъде изпреварен и да не се разпространява: \"Всички тези стопанства са без мерки за сигурност и ако законите се прилагаха с цялата си строгост, на практика не следваше да има такива стопанства. Няма как да откажат, защото в противен случай тази работа ще я свършат ветеринарните власти“.", "date": "2019.07.31", "title": "26 огнища на Африканска чума в цялата страна"}
{"url": "https://offnews.bg/obshtestvo/donchev-stopani-kriat-praseta-v-spalnite-si-ot-vlastite-708393.html", "text": "\"Няма възможна мярка по отношение на Африканската чума по свинете, която да не е взета. Единствената мярка, която не е взета и е прилагана в други държави, е тотално унищожаване на всички прасета, отглеждани в домашни условия. Подобна мярка няма обществена подкрепа и към момента не е на дневен ред.\"Това заяви след срещата с Румен Радев вицепремиерът Томислав Дончев, предаде \"Дарик\", и допълни:\"Голямата опасност тук е, че се всява недоверие по отношение на действията, които предприемат българските ветеринарни власти. Когато някой обикаля и ви казва \"няма чума\", това е още един стимул хората, стопаните, кметовете на населени места да не ни съдействат.\"Той изтъкна случаи на собственици, които крили прасетата в спалните си от властите.\"Особено нощем в 20-километровата зона по горски пътеки и пътища се опитват да ги мигрират в съседното село\", каза Дончев.Междувременно БАБХ потвърди две нови огнища на Африканска чума при домашни свине в област Монтана и два случая при диви прасета за първи път в областите Пловдив и Разград.", "date": "2019.07.31", "title": "Дончев: Стопани крият прасета в спалните си от властите"}
{"url": "https://offnews.bg/temida/28-g-zatvor-poluchiha-dve-momcheta-ubili-kloshar-za-udovolstvie-708385.html", "text": "20 и 8 години затвор получиха 21-годишният Желязко Данчев и 17-годишният Ясен Стойчев, които убиха за удоволствие по садистичен начин бездомник в Айтос, предаде \"Дарик\".Двамата бяха признати за виновни в това, че на 1 февруари 2018 г. с особена жестокост са умъртвили 70-годишния Асен Пуров, по прякор Доктора.Мъжът спял в изоставена постройка в ромската махала в Айтос, когато бил нападнат от момчетата. Общо 32 удара нанесли убийците в тялото на жертвата си. Сред това изхвърлили окървавените си дрехи в шахта в квартала и се прибрали в домовете си.Там полицията ги задържала. Според магистратите, подсъдимите са извършили престъплението за удоволствие. С решение на съда те бяха осъдени да платят кръвнина на близките на загиналия по 30 000 лева общо.", "date": "2019.07.31", "title": "28 г. затвор получиха две момчета, убили клошар за удоволствие"}
{"url": "https://offnews.bg/futbol/sapernikat-na-levski-se-vozi-s-avtobusa-na-natcionalnia-otbor-708397.html", "text": "По забавен начин пристигнаха на \"Герена\" футболистите и треньорът на кипърския АЕК Ларнака, който излиза утре вечер от 19,30 часа срещу Левски в реванш от втория квалификационен кръг на Лига Европа.Играчите бяха докарани на \"Герена\" с автобуса на националния отбор на България.Още по-забавно пък бе пристигането на наставника Иманол Идиакес, който дойде на стадиона на \"сините\" с такси, информира Спортал.От жълтата кола слезе и северномакедонският бранител Даниел Мойсов, който взе участие в брифинга на своя клуб.Кипърците водят с 3:0 след първия мач и в Левски се надяват на чудо, за да продължат напред.Ето и групата на Левски, определена от треньора Петър Хубчев:Милан Миятович, Николай Михайлов, Нуно Рейш, Йоанис Каргас, Иван Горанов, Деян Иванов, Ивайло Найденов, Илия Юруков, Мартин Райнов, Хали Тиам, Паулиньо, Станислав Иванов, Станислав Костов, Франко Мазурек, Дени Алар, Насиру Мохамед, Найджъл Робърта, Мартин Д. Петков, Здравко Димитров и Асен Чандъров.", "date": "2019.07.31", "title": "Съперникът на Левски се вози с автобуса на националния отбор"}
{"url": "https://offnews.bg/temida/pusnaha-ot-aresta-sobstvenika-na-tad-grup-ivan-todorov-708395.html", "text": "Съдът освободи от ареста собственика на \"ТАД Груп\" Иван Тодоров, предаде БНТ. Това стана след 4-часово съдебно заседание. Специализираният съд измени мярката за неотклонение на \"парична гаранция\" в размер на 100 000 лв. От държавното обвинение пледираха, че ако е на свобода, Тодров може да се укрие и да попречи на разследването.", "date": "2019.07.31", "title": "Пуснаха от ареста собственика на 'ТАД Груп' Иван Тодоров"}
{"url": "https://offnews.bg/futbol/bfs-poluchi-otlichna-otcenka-za-harcheneto-na-parite-na-fifa-708394.html", "text": "Регулярната финансова проверка, извършена от независими одитори по поръчка на ФИФА, приключи с отлична оценка за работата на Българския футболен съюз, информираха от централата.Швейцарските експерти от PricewaterhouseCoopers, работещи в сътрудничество с представители на компанията от България, заключиха че всички средства от световната футболна централа, усвоени от БФС през 2018-а, са използвани по предназначение - за покриване на оперативни разходи и за инфраструктурни проекти.Одитът, проведен в края на месец юли, не констатира каквито и да било нарушения, като становището на специалистите е, че съюзът за пореден път демонстрира прозрачност и отчетност във финансовата си дейност.В началото на 2019-а Българският футболен съюз представи пред УЕФА подробна справка за разпределението на средствата, постъпили от страна на европейската футболна централа, като оценката и тогава бе изцяло положителна.", "date": "2019.07.31", "title": "БФС получи отлична оценка за харченето на парите на ФИФА"}
{"url": "https://offnews.bg/kultura/s-tantc-po-kaldaram-zapochva-festivalat-za-kamerna-muzika-neotapkana-708355.html", "text": " в с. Ковачевица се провежда за втора поредна година. „Тази година ще тръгнем по много различни пътеки“, каза пред БНР Лора Чекоратова, пианистката, която успя с огромна подкрепа от България и чужбина да сбъдне своята мечта.Акцент в това издание е гостуването на номинираната за \"Грами\" композиторка Добринка Табакова, която е и кръстница на фестивала. „Това е невероятен шанс за нас като музиканти да работим отблизо, детайлно с композитор в продължение на една седмица. Това е новото тази година“. Ще има и среща с нея.На фестивала ще бъдат направени три премиери на нейни произведения – „танц по калдъръм“, три песни по текст на Франк Бридж и „Прозрение“. Към досегашния екип – Лора Чекоратова, Георги Вълчев, Никола Таков, Мариана Карпатова и Веселин Тодоров – се присъединяват виолончелистите Иван Лалев и Волфганг Кьосел, виолистът Румен Цветков, контрабасистката Юлита Фъсева.Запазват се добрите практики от миналата година и това са срещите и концертите „за“ и „с“ деца, както и галаконцертът в Гоце Делчев. Освен това са предвидени много съпътстващи прояви като представяне на книга, изложби в Ковачевица, в Гърмен и Гоце Делчев. „Целта е по време на фестивала хората да имат различни преживявания – да се разходят из гората, да отидат до съседните села“.„Избрали сме да представим няколко големи камерни творби. Това са человият квинтет на Шуберт, клавирният квинтет на Шуман и „Спомен от Флоренция“ на Чайковски“.За да подпомогнат финансирането на фестивала беше организирана и интернет кампания за набиране на средства, която според Лора е била успешна. Разбира се получили са подкрепа от Министерството на културата и от местните общини.", "date": "2019.07.31", "title": "С танц по калдъръм започва фестивалът за камерна музика 'Неотъпкана пътека' (видео)"}
{"url": "https://offnews.bg/politika/kabinetat-otpusna-58-860-leva-za-stipendii-na-talantlivi-detca-708363.html", "text": "Министерският съвет одобри трансфери в размер на 58 860 лв. за стипендии и еднократно финансово подпомагане на ученици по Програмата на мерките за закрила на деца с изявени дарби от държавни, общински и частни училища през 2019 г.Предоставянето на стипендии на децата с изявени дарби цели насърчаване на техните творчески заложби и потребности, като им се осигурява финансово подпомагане и възможности за изява. За 2019 година за Министерството на образованието и науката са определени средства в общ размер на 793 050 лв.. които се разпределят регулярно.С настоящото Постановление по бюджетите на общините се предоставят допълнително 33 885 лв., от които 4 860 лв. за отпуснати 3 стипендии по искане на три общини по Програмата за 2018 г., 18 360 лв. за постъпили искания за първото тримесечие на 2019 година от 7 общини за отпуснати 15 стипендии по Програмата за 2019 г., и 10 665 лв. - за издадени заповеди за 9 стипендии по Програмата за 2019 г. на ученици в частни училища. Тъй като и деветте одобрени стипендии са на ученици в частни училища на територията на гр. София, средствата се предоставят на Столична община.Отделно от тях са необходими още 24 975 лв., в които са включени 3 240 лв. за две издадени от министъра на образованието и науката заповеди по Програмата за 2018 година, и 21 735 лв. за 19 издадени заповеди за 2019 година, По този начин необходимите средства възлизат общо на 58 860 лв. Те са в рамките на разчетените за тази дейност в централния бюджет за 2019 година.", "date": "2019.07.31", "title": "Кабинетът отпусна 58 860 лева за стипендии на талантливи деца"}
{"url": "https://offnews.bg/obshtestvo/padna-zabranata-za-stroezh-na-zlaten-vek-na-arteks-708392.html", "text": "Сградата \"Златен век\" на фирма \"Артекс\" ще може да бъде построена, предава БНТ. Днес административният съд отмени заповедта за спиране на строежа на небостъргача в столичния \"Лозенец\".В решението на съда се казва, че няма каквито и да е правни основания за разпореденото спиране на сградата. В решението пише още, че след презаверяването на разрешението за строеж започва да тече нов срок. Последната заповед е на главния архитект на София Здравко Здравков и е от 2018-та г. Това означава, че десетгодишното разрешение за строеж на \"Златен век\" изтича през 2028 г.Отклоненията по строежа са само на отделни части от него и заради запазването на съразмерността на сградата не е трябвало да се спира цялото строителство, се казва още в решението на съда.В него е посочено още, че шефът на ДНСК Иван Несторов е този, който трябвало да се произнесе за валидността за разрешителното за строеж, а на да прехвърля правомощията си на главния архитект Здравко Здравков.Решението на съда може да се обжалва пред ВАС, допълват от телевизията.", "date": "2019.07.31", "title": "Падна забраната за строеж на 'Златен век' на Артекс"}
{"url": "https://offnews.bg/futbol/tcska-niama-da-pazi-rezultata-ot-sofia-v-osiek-708366.html", "text": "Отборът на ЦСКА замина за Хърватия, където в четвъртък ще играе срещу Осиек мач-реванш от втория предварителен кръг на Лига Европа.\"Армейците\" спечелиха първия мач в София с 1:0 след гол шедьовър на Евандро. Двубоят с Осиек е от 21,45 часа и ще бъде излъчен от bTV Action, а студиото започва четвърт час по-рано.Треньорът Люпко Петрович е категоричен, че на стадион \"Градски врът\" червените няма да се бранят, а ще играят офанзивно и ще търсят попадение, което да им облекчи работата по класирането за третия кръг.\"Няма само да се защитаваме, както чух напоследък. В никакъв случай не се чувстваме притеснени. Все пак ние сме тимът, който разполага с предимство в резултата, макар и минимално.Моето мнение е, че ако се справим както в първия мач, заслужено ще продължим напред.Съперникът разполага с известен комфорт от гледна точка на това, че 10 човека в състава им почиваха в неделя в последната шампионатна среща\", каза Петрович на летището.\"Отборът има настройка за един добър мач. Надявам се да вземем това, за което отиваме. Напасваме нещата. Амбицирани сме да напредваме\", каза бранителят Божидар Чорбаджийски.", "date": "2019.07.31", "title": "ЦСКА няма да пази резултата от София в Осиек"}
{"url": "https://offnews.bg/obshtestvo/s-11-7-mlrd-leva-v-haznata-sme-708396.html", "text": "11,7 млрд. лева има във фискалния резерв в края на юни, сочат данните на финансовото министерство, цитирани от БНР.По същото време бюджетният излишък е бил 3,2 млрд. и се очаква да нарасне през юли.Бюджетът бе актуализиран на два пъти през юни, като при втората промяна бе увеличена разходната част заради покупката на изтребителите Ф-16.Тъй като разходът не е направен, все още не може да бъде видян като минус в хазната.", "date": "2019.07.31", "title": "С 11,7 млрд. лева в хазната сме"}
{"url": "https://offnews.bg/politika/plashtame-188-450-leva-obezshtetenia-za-bavno-pravosadie-708367.html", "text": "Министерският съвет прие постановление за изплащане на 188 450 лева обезщетения за бавно правосъдие.Изплатените суми са от бюджета на Министерството на правосъдието за второто тримесечие на 2019 г. и са изплатени след сключени споразумения, уточняват от правителствената пресслужба. Заявления по реда на закона имат право да подават обвиняеми или ощетени юридически лица по прекратени досъдебни производства срещу актове, действия или бездействия на органите на съдебната власт, с които е нарушено правото им на разглеждане и решаване на делото в разумен срок.", "date": "2019.07.31", "title": "Плащаме 188 450 лева обезщетения за бавно правосъдие"}
{"url": "https://offnews.bg/zdrave/izobretiha-ustrojstvo-za-obshtuvane-na-horata-koito-ne-mogat-da-govor-708381.html", "text": "Американски биолози създадоха чип, който разчита сигналите от слуховия център на мозъка в реално време и разшифрова това, което чува или мисли притежателят му, съобщава сайтът Nature.„Доказахме, че можем да разчитаме сигнали от повърхността на мозъчната кора, за да разшифроваме това, което възприема или произнася човек, в реално време. Това е голяма крачка към създаването на невропротези, които ще върнат говора на хора, които сега са лишени от него“, заяви Джош Чартие, ръководител на екипа от Калифорнийския университет.След този успешен експеримент, калифорнийските неврофизиолози се опитали да приложат методиката не само за да разчитат мисли от центъра на речта на доброволци, но и от тези зони на мозъка, които отговарят за обработването на информацията от слуховите органи.На трима души били имплантирани електроди, които следят дейността на мозъчната кора в момента, когато чуват въпросите, задавани от учените.След като записали и съпоставили сигналите, изследователите създали алгоритъм, който разшифрова командите в мозъка на разбираем за компютрите език. Това им позволило не само да озвучат \"подслушаните\" мисли на доброволците, но и да ги преобразуват текст, съпоставяйки въпросите и отговорите.Засега системата има твърде малък набор от думи, но може да работи в реално време. Възможно е да разчете коректно три от четири думи, срички и звуци в изречение, което е достатъчно за общуването.По-нататъшното усъвършенстване на алгоритъма, по думите на Чартие, ще им позволи да използват невроинтерфейса за свободно общуване с парализирани хора, жертви на инсулти, глухонеми и други, лишени от възможността да говорят заради черепни травми или проблем с гласните струни.", "date": "2019.07.31", "title": "Изобретиха устройство за общуване на хората, които не могат да говорят"}
{"url": "https://offnews.bg/politika/pravitelstvoto-prie-rokadite-vav-voennoto-razuznavane-708362.html", "text": "Правителството задвижи рокадите във военното разузнаване. Кабинетът предложи на президента да издаде указ, с който да освободи бригаден генерал Пламен Ангелов от длъжността „Директор на служба „Военна информация“, считано от 15.08.2019 г.Ангелов подаде оставка, след като заедно с предшественика му Светослав Даскалов бяха обвинени за това, че са издали над 500 достъпа до класифицирана информация в нарушение на закона. Друго предложение на правителството е бригаден генерал Пламен Богданов да бъде освободен от длъжността „Началник на Националния военен университет „Васил Левски“ и от военна служба, считано от 15.08.2019 г. Богданов е подал рапорт за освобождаване от военна служба по условията на чл. 169 от Закона за отбраната и въоръжените сили на Република България. Министерският съвет предлага на длъжността „Началник на Националния военен университет „Васил Левски“ да бъде назначен полковник Иван Маламов, считано от 15.08.2019 г.Министерският съвет предложи на президента да издаде указ, с който да освободи бригаден генерал Костадин Кузмов от длъжността „Командир на 2-ра механизирана бригада“ и от военна служба, във връзка с подаден рапорт за освобождаване от военна служба по условията на чл. 169 от Закона за отбраната и въоръжените сили на Република България, считано от 15.08.2019 г. Правителството предлага на длъжността „Командир на 2-ра механизирана бригада“ да бъде назначен полковник Стоян Шопов, както и да бъде удостоен с висше офицерско звание „бригаден генерал“, считано от 15.08.2019 година.Съгласно друго правителствено решение полковник Станимир Христов е предложен за назначаване на длъжността „Директор на дирекция „Операции и подготовка“ и за удостояване с висше офицерско звание „бригаден генерал“, считано от 15.08.2019 година.", "date": "2019.07.31", "title": "Правителството прие рокадите във военното разузнаване"}
{"url": "https://offnews.bg/futbol/davide-mariani-ukrasi-programata-na-levski-za-macha-s-aek-larnaka-708369.html", "text": "Трансферът на швейцареца Давиде Мариани определено е изненадал ръководството на Левски, тъй като плеймейкърът на \"сините\" се оказа на корицата на официалната програма за двубоя с АЕК Ларнака.Реваншът от втория предварителен кръг на Лига Европа е в четвъртък от 19,30 часа на \"Герена\".Трансферът на Мариани беше осъществен в последните 48 часа, като той ще продължи кариерата си в тима от ОАЕ Шабаб Ал Ахли Дубай. Сделката не е обявена от Левски, но Мариани вече си взе сбогуване с клуба и феновете в профила си в Инстаграм.Очаква се в касата на \"сините\" да постъпят около 1,5 млн. евро. Мариани ще заработва по над 1,2 млн. евро на година в арабския клуб. Това прави по 100 000 евро на месец.Макар двубоят с АЕК да е при закрити врати, от клуба пуснаха голяма 64-странична официална програма с поредица от интересни четива за любимия отбор и предстоящия сблъсък от Лига Европа.Съдържание:Какво означава \"Левски\" за Давиде Мариани?Младата ни звезда Станислав Иванов за себе си и останалите юноши на клубаДиректорът на юношеската школа Йончо Арсов си спомня за своя дядо Йончо Арсов, легенда на Левски като играч и треньор, а в Кипър боготворен в Омония, където го наричат „Генерала“Досегашните ни мачове с кипърски отбори. Спомените на Предраг Пажин за гола му с топовен изстрел срещу \"АПОЕЛ\"Ключови факти (и някои числа, с които да впечатлите приятелите си) от участията на Левски в ЕвропаПредставяме \"АЕК\" (Ларнака): испанската връзка и впечатляващите постижения в ЕвропаИсторията сочи: \"Левски\" не е за отписване след подобна загуба като в КипърКипърската връзка: истории за левскарите на Острова на АфродитаНезабравимият мач с Щутгарт през 1983 г.Класически програми: Барселона 1975-76Традиционен куизОфициалната програма за мача \"Левски\" - \"АЕК\" (Ларнака) ще се продава в официалния магазин на клуба в Сектор \"А\" на стадион \"Виваком Арена - Георги Аспарухов\" на цена от 5 лв.", "date": "2019.07.31", "title": "Давиде Мариани украси програмата на Левски за мача с АЕК Ларнака"}
{"url": "https://offnews.bg/politika/kabinetat-otpusna-oshte-90-mln-leva-za-tol-sistemata-708368.html", "text": "Правителството отпусна допълнителни средства в размер до 89 998 200 лева по бюджета на Министерството на регионалното развитие и благоустройството за 2019 г. за финансиране на дейността на специализирано звено „Национално тол управление“.Средствата ще бъдат използвани за обезпечаване на дейностите на специализираното звено НТУ в АПИ през 2019 г., което изпълнява всички функции на агенцията като лице, събиращо пътни такси по чл. 10, ал. 1 и 2 от Закона за пътищата, по опериране на Електронната система за събиране на пътни такси по чл. 10, ал. 1 от Закона за пътищата, администриране събирането на пътни такси по чл. 10, ал. 1 и 2 от Закона за пътищата и осъществяване на контрол и надзор върху доставчиците на услуги за електронно събиране на такси за изминато разстояние - националните доставчици на услуги за електронно събиране на такси за изминато разстояние и доставчиците на Европейската услуга за електронно събиране на такси за изминато разстояние (ЕУЕСТ) и върху доставчиците на декларирани данни, посочиха от информационната пресслужба.Целта е да се осигури ефективно управление на смесената система за таксуване на различните категории пътни превозни средства на база време и на база изминато разстояние, за пътни превозни средства до 3,5 тона (които ще бъдат таксувани с електронна винетка), както и над 3.5 тона, които ще се таксуват по тол системата.Преди дни депутатите отложиха пускането на тол системата за март 2020 г. Пробно тол системата трябваше да заработи на 16 август, но с промените в Закона за пътищата обаче ще се даде старт на техническата част, а събирането на такси за камионите над 3,5 тона ще бъде отложено до догодина. ", "date": "2019.07.31", "title": "Кабинетът отпусна още 90 млн. лева за тол системата"}
{"url": "https://offnews.bg/zdrave/otkriha-prichinata-za-zaboliavaneto-na-stivan-hoking-708371.html", "text": "Биолози от Харвард откриха ген, чиято прекалена активност води до развитие на заболяването, от което боледуваше и почина известният британски астрофизик Стивън Хокинг. Подробното описание и възможният начин за лечение на това нервно-дегенеративно заболяване бяха представени в списание „Nature Neuroscience“, цитирано от Дарик.Амиотрофичната латерална склероза (АЛС) е тежко нелечимо заболяване на централната нерва система, водещо до парализа на крайниците и атрофия на мускулите. Лечението може само да забави процеса на развитие на болестта. Обикновено болните умират вследствие блокиране работата на белите дробове. До момента са известни само два случая на почти напълно спряно развитие на заболяването – астрофизикът Стивън Хокинг и британският китарист Джейсън Бекер.Ученият се бори с болестта в продължение на повече от 50 години, изгубвайки постепенно всякаква подвижност, докато не се прости с живота през март миналата година заради преустановяване на дишането.Група специалисти по молекулярна биология и генетика от университета в Харвард под ръководството на Аарон Гитлер (Aaron Gitler) разкриха тайната на развитието на това заболяване, изучавайки разликата в работата на гените в нервните клетки при здрави хора и при носители на АЛС.Според учените, много от жертвите на това заболяване имат обща мутация в ДНК – твърде много повторения в гена C9orf72. Тази част на ДНК отговаря за синтеза на определени протеини, участващи в предаването на сигнал между нервните клетки. Появата на тези повторения съдейства за развитието едновременно на две заболявания – АЛС и една от формите на старческа деменция.По какъв начин този ген е бил свързан с АЛС, учените не са могли да установят дълго време, както и не са разбирали, каква роля играе той при функционирането на мозъка. Биолозите се опитали да получат отговор на този въпрос, изучавайки процеса на синтез молекулите на протеините, свързани с C9orf72.Причината е открита на съвсем неочаквано място – в клетките на дрожите. Оказало с, че ДНК на тези едноклетъчни гъби също съдържа подобни повторения, които се разчитат и обработват от гена RPS25. Този участък на ДНК отговаря за съединяването и работата на едноименния протеин, който влиза в състава на така наречените рибозоми – основните клетки - „производители“ на протеини, участващи в синтеза на РНК и изграждането на аминокиселинни вериги.По-рано учените не обърнали особено внимание на RPS25, тъй като тази част от рибозомата не участвала в синтеза на „нормалните“ молекули на протеина и е била свързана основно с различни вирусни инфекции. Според резултатите от направените опити с дрожи, отделянето или блокирането на работата на тази част на рибозомата намалява рязко синтеза на повторенията и производството на свързаните с тях протеини, намалявайки концентрацията с 50 %.Учените изследвали какво би се получило, ако се извърши същата процедура в клетките на хора, страдащи от заболяването на Стивън Хокинг. За целта е бил създаден специален ретровирус, който заличил RPS25 и поставил в клетката част от ДНК, подобен на основния фрагмент на гена C9orf72.Учените не са установили никакви други видими изменения при процеса на синтез на нормалните протеини и общата жизнеспособност както на дрожите, така и на човешките клетки. Поради тази причина засега е трудно да се каже, до какво ще доведе заличаването на всички копия на RPS25.Опитите с дрозофили, страдащи от аналог на АЛС показали, че намаляването на активността на RPS25 значително удължило живота им. Затова учените са оптимисти, че използването на описания метод ще помогне за спасяването на хора, носители на болестта на Стивън Хокинг.", "date": "2019.07.31", "title": "Откриха причината за заболяването на Стивън Хокинг"}
{"url": "https://offnews.bg/drugi/s-aplikatciata-e-sos-proslediavame-v-realno-vreme-novia-opit-za-rekord-708352.html", "text": "Утре Кирил Николов-Дизела поема към опит за следващия си рекорд, а неговите почитатели и всички любители на екстремните спортове ще имат възможност да проследят в реално време как той се справя с целта си да измине 240 км. за 48 часа по маршрута Е4. Това става възможно благодарение на най-новото мобилно приложение за сигурност в планината – E-SOS. „Като човек, прекарващ по-голямата част от времето си сред природата и планината, съм радостен, че такова приложение бе направено. To ще улесни значително работата на екипа ми по време на Е4, като по всяко време ще знаят какво се случва с мен“ – сподели състезателят в социалните мрежи. Всеки, който си свали приложението, ще получи достъп до профила на Кирил Николов-Дизела и GPS проследяване на пътя му от Драгалевци, през пет планини, чак до финиша в планината Славянка две денонощия по-късно. Приложението E-SOS идва на помощ и на доброволците от OFFRoad България форум, които ще отразяват от различни пунктове по маршрута напредъка на Кирил Николов-Дизела. Техните видеорепортажи ще се качват в специално създадения за целта , в , както и в самия  позволява да се визуализират избрани контакти на картата, за да може да се поддържа постоянна връзка с тях. Докато прави своя опит за рекорд, Кирил Николов-Дизела ще го използва с тази цел на Samsung А70, осигурен с любезното съдействие на VIVACOM. Освен това E-SOS осигурява бърза връзка с екипите на 112 и контактите в телефона чрез бутона SOS. Приложението подава точна локация до избрани спешни контакти и съдържа спешно здравно досие. То може да посочи къде е бил потребителят последно и да определи посоката на придвижване, което е важна информация при спешни ситуации. Апликацията е съвместна разработка на VIVACOM, ДЗИ и Сирма Груп Холдинг. Потребителите могат да го изтеглят свободно от Google Play и App Store., без да се изисква да са клиенти на VIVACOM или на ДЗИ.", "date": "2019.07.31", "title": "С апликацията E-SOS проследяваме в реално време новия опит за рекорд  на Кирил Николов-Дизела"}
{"url": "https://offnews.bg/futbol/mourinio-chaka-tochnata-vazmozhnost-da-poeme-otbor-708336.html", "text": "Треньорът Жозе Моуриньо сподели, че ще поеме клуб, където наистина искат той да бъде част от него.За последно Специалния бе начело на Манчестър Юнайтед, преди \"червените дяволи\" да го уволнят и заместят с Оле Гунар Солскяер.\"Най-трудното нещо за мен е да кажа 'не' на всички предложения. Ако имам възможността да работя, искам да кажа 'Хайде да се захващаме'. Да откажа е нещо много, много, много трудно.Защо отказвам? Защото това не е предизвикателството, което искам. Но, с цялото ми уважение към предложенията, които получих от клубовете, искам да имам правото да избера хората, които са 'Моуриньовци' - както обичат да казват хората в Португалия, Испания и Италия - 'Моуриньовец' е човек, който е фен.Те искат да бъда там, където принадлежа, така че при мен не става въпрос да кажа 'окей, ето имам тази оферта и ще я приема'.Трябва да бъда търпелив и да изчакам точната възможност, а тя да отговаря на моето равнище като мениджър\", каза Моуриньо.", "date": "2019.07.31", "title": "Моуриньо чака точната възможност да поеме отбор"}
{"url": "https://offnews.bg/sviat/dve-ostavki-v-it-otdelite-na-nap-zaradi-techa-puskat-tarsachka-v-koi-708364.html", "text": "Началниците на два IT отдела в НАП се разделят с постовете си заради теча на данни от базата на приходната агенция. Изпълнителният директор Галя Димитрова е поискала оставките на шефовете на отделите \"Информационни системи\" и \"Информационна сигурност\", като първата вече е подадена. Причината са установени пропуски в работата на двете звена. Освен това са спрени ДМС-тата (допълнително материално стимулиране) на служителите в IT отделите.Това стана ясно на пресконференция на ръководството на агенцията. Събитието бе и първата публична поява на Галя Димитрова, чието отсъствие в разгара на кризата бе широко коментирано.\"Държа да се извиня на всички български граждани, засегнати от хакерската атака. Ударът беше насочен към НАП, но засегнати са гражданите\", заяви тя.Непрекратеният отпускИзпълнителният директор отново потвърди, че оставката ѝ не е на дневен ред, а въпроса е обсъдила нееднократно с финансовия министър Владислав Горанов. \"Той иска от мен решения, не оставка\", подчерта тя. Запитана директно къде е прекарала отпуска си, Димитрова отрече да е била круиз, но по лични причини не искала да посочи къде точно се е намирала. \"Изпълнителният директор на НАП е изпълнителен директор и по време на отпуска си. През цялото време съм била в непрекъснат контакт с екипа си и министър Горанов\", добави тя.НАП ще предостави на всеки гражданин начин да се информира за това кои негови данни са изтекли след хакерската атака, обяви на пресконференция ръководството на агенцията. Това бе и първата публична поява на изпълнителния директор Галя Димитрова, чието отсъствие в разгара на кризата бе широко коментирано.Защо успя хакерската атака?За съжаление, твърдото мнение на всички специалисти е, че няма 100% сигурна система, която работи в интернет среда\", каза Галя Димитрова и посочи примери с пробиви в системите на ФБР, Фейсбук и американска банкова холдингова компания. \"Но това не ни успокоява, това е просто реалността. Има и злонамерени хора (...). Признавам, че не сме били достатъчно внимателни. Подценихме баланса между достъпност и сигурност\", добави изпълнителният директор. В някои случаи при електронните услуги на НАП, чийто общ брой е 138, не са използвани достатъчно съвременни защити, защото това би затруднило клиентите, които не разполагат със софтуер на такова ниво, добавиха от НАП.НАП ще направи необходимото, за да информира лично всички засегнати дали и какви техни данни са изтегли, увериха от агенцията. По всяка вероятност това ще стане под формата на търсачка, която ще информира какъв тип данни са публикувани в онлайн теча.Изпълнителният директор Галя Димитрова, заместничката ѝ Ирена Кръстанова и говорителят Росен Бъчваров също са засегнати от хакерската атака, споделиха те пред медиите. Припомниха обаче, че според нотариуси, банки, застрахователи, лизингови дружества смяна на лични документи не е нужна, а само смяна на пароли и ПИК кода за достъп до електронните услуги на НАП.Към момента не са готови резултатите от вътрешната проверка за причините и евентуално замесени служители в хакерската атака.", "date": "2019.07.31", "title": "Две оставки в IT отделите на НАП заради теча. Пускат търсачка, в която да проверим кои наши данни са изтекли"}
{"url": "https://offnews.bg/obshtestvo/plamen-georgiev-podadoh-ostavka-no-za-men-moral-i-zakon-ne-sa-kl-708370.html", "text": "Това е може би най-трудното изявление, което някога съм правил. Не защото не съм спазвал закона и моралните принципи, а напротив – защото при всичките си действия съм се водил именно от тях. Винаги. Това се казва в изявление до медиите на вече бившият шеф на КПКОНПИ Пламен Георгиев. Той  днес, която бе приета от парламента. В текста на изявлението се казва: На 4 април 2019 г. прокуратурата възложи на НАП извършването на пълна финансова и документна проверка на придобитото от мен и моето семейство имущество за последните 6 години. Данните от тези проверки вече са ясни и те категорично доказват, че закононарушения от моя страна няма. Детайлно бе изследван всеки лев, получен и разходван от мен и семейството ми за тези 6 години, както и пълната документация по купуването, ипотекирането и декларирането пред държавата на семейното ми жилище. Резултатите от тези проверки са поредното доказателство за това, че думи като „чест\", „морал\" и „законосъобразност\" не са просто клишета, а основата, на която се гради моят житейски и професионален път. Радвам се, че всички въпроси на медиите получиха своя отговор и към днешна дата няма неизяснени детайли, които да оставят съмнение за нещо нередно. Винаги съм изповядвал вярването, че медиите са ключовият посредник между нас, представителите на държавните институции и гражданите, и затова смятам, че най-лошият въпрос е незададеният.Както призвание на медиите е да питат, така и задължение на публичните лица е да отговарят честно и почтено. В резултат от приключените проверки, вече е категорично доказано, че:- Не съм купувал евтино, а на пазарни цени и парите ми имат доказан произход.- Не съм купувал от свързани лица и не съм използвал служебното си положение, за да получа по-ниска цена.- Не съм променял данъчни оценки. - Терасата-покрив не е моя собственост, а обща част, неподлежаща на деклариране и не може да бъде предмет на прехвърлителни сделки и придобивна давност, съгласно тълкувателно решение № 34 от 15.VIII.1983 г. по гр. д. № 11/83 г., ОСГК, а фактът, че излаз към нея има само от купения от мен през 2017 г. имот, се дължи на архитектурен проект, одобрен през 2007 г. от главния архитект на община Слатина. - Всички проверки на районната администрация, включително и по сигнали от 2012 г. ясно показват, че дори да има незаконни обекти върху терасата-покрив, строителството им е осъществено преди 2017 г. - т.е. преди аз да придобия имота. - Не съм ипотекирал обща част – този факт бе потвърден и от официално съобщение на банката, на базата на договорната ипотека.- Проверка във връзка с имотното ми състояние никога не е извършвана от КПКОНПИ, а от НАП, по разпореждане на Прокуратурата на Република България.Въпреки че не за първи път оповестявам тези факти, те бяха неглижирани. Надявам се този път да бъдат чути.Гражданите имат право да знаят не просто как се разходват публичните средства, а и какво реално върши всяка една държавна институция, както и какъв човек я ръководи. Точно затова адмирирам искрено всеки зададен журналистически въпрос, чрез който обществото може да получи пълна информация за имущественото състояние както на представителите на властта, така и на хора като мен, заемащи ръководни постове в ключови за опазване интересите на държавата звена.Комисията за противодействие на корупцията и за отнемане на незаконно придобитото имущество е точно такава институция – създадена и ръководена досега с единствената цел да се противодейства на организираната престъпност и корупцията по високите етажи на властта. За краткото време, в което КПКОНПИ съществува, тя доказа не само у нас, но и в международен план, че една комисия може да проведе много и тежки битки в полза на държавата и гражданите й. Логично - добрата работа на КПКОНПИ доведе до негативна реакция от страна на засегнатите от нашите действия проверявани лица. Все хора с пари и власт, натрупани на гърба на държавата и гражданите й, които без колебание разпространяват клевети и лъжи в опит да избягат от възмездието за престъпленията си.За мен и ръководената от мен институция обаче винаги е било важно не мнението на хора, престъпили закона, а възтържествуването на правдата. И резултатите от работата ни не останаха незабелязани от евроатлантическите ни партньори, които дават висока оценка за действията на КПКОНПИ досега. Благодарение на усилията на комисията, както и на взаимодействието ни със законодателната, изпълнителната и съдебната власт в страната успешно бяха затворени и главите „Нормативна уредба\" и „Борба с организираната престъпност\" от европейския Механизъм за сътрудничество и оценка. Това са все доказателства, че за едната година от съществуването си КПКОНПИ успя да се утвърди като работещ модел за битка с корупцията и престъпността - институция, давана от партньорите ни като положителен пример в останалите страни-членки на Европейския съюз, но търпяща у нас небивали по размерите си удари и атаки. Това са атаки, превърнали се и провеждани като персонални кампании срещу мен, които едва ли ще спрат. Въпреки ясните доказателства, че не съм погазвал закона.Като председател на Комисията не мога да си позволя една „тераса\", хиперболизирана до чутовни размери чрез тенденциозна кампания, дирижирана от засегнати от работата ми лица, да бъде превърната в етикет за КПКОНПИ. Не мога да позволя и моето семейство да бъде подложено на подобни атаки, зад които не стоят факти и доказателства за закононарушения, а нечии финансови и политически интереси.Именно затова взех решение да подам оставката си и да се оттегля. Правя го най-вече с надеждата, че това ще даде на Комисията нужното спокойствие да продължи и занапред битката си за върховенство на закона и възтържествуване на правдата, от която има нужда цялото общество.Надявам се и че досегашните атаки няма да бъдат прехвърлени върху следващото ръководство на Комисията. Вярвам, че Народното събрание ще приеме моята оставка, за да може максимално бързо Комисията да се върне към обичайния си ритъм на работа, в интерес на гражданите и държавата. ", "date": "2019.07.31", "title": "Пламен Георгиев: Подадох оставка, но за мен \"морал\" и \"закон\" не са клишета"}
{"url": "https://offnews.bg/temida/kalpakchiev-vss-podmeni-temite-za-izbor-na-glaven-prokuror-708342.html", "text": "Висшият съдебен съвет (ВСС) успя да подмени изцяло разговора и темите, които са важни в процедурата по избор на главен прокурор. Това коментира коментира председателят на Съюза на съдиите в България Калин Калпакчиев по БНР. По думите му ВСС не говори за необходимата реформа в обвинението, властта на главния прокурор и нуждата от намаляване на правомощията му.Когато същината на процедурата се разполага в летния сезон, това показва нежелание да има сериозно обсъждане, коментира Калпакчиев.За репликата на единствения номиниран за поста на Цацаров - Иван Гешев, че не споделя виждането на “десните екстремисти“ за разделението на властите, Калпакчиев коментира: Репликата, изпусната в интервюто, или може би провокативно да я е казал, знаейки, че нищо няма да последва от това, всъщност може и да е вярна, т.е., че разделение на власти и по-специално независимост на съдебната власт не съществува или поне в повечето случаи.Той коментира и случая с разкритите лични данни на съдия Мирослава Тодорова, която е бивш председател Съюза на съдиите. ВСС е реагира някак под принуда и с нежелание, не е ясно какво ще се случи от проверката в инспектората и защо прокуратурата не е активна по този случай, смята Калпакчиев. ", "date": "2019.07.31", "title": "Калпакчиев: ВСС подмени темите за избор на главен прокурор"}
{"url": "https://offnews.bg/politika/bsp-poiska-parlamentat-da-glasuva-otmiana-na-sanktciite-sreshtu-rusia-708337.html", "text": "Народното събрание да гласува отмяна на санкциите срещу Русия. Такова проекторешение внесе БСП току-що в деловодството на парламента. Задължаваме председателят на Народното събрание да обяви решението пред Европарламента и парламентите на другите държави - членки на ЕС, обясни Антон Кутев. Санкциите срещу Русия вредят не само на икономическите, но и на политическите, културните и всестранните отношения, смятат социалистите.По думите на Кутев обаче мотивите на парламентарната група са чисто икономически. България има поне няколко сектори на икономиката, които губят от тези санкции. Това е българският интерес, това е икономическият интерес, това са работни места и пари, обясни Кутев. И подчерта, че за последните години стокообменът между Русия и САЩ се е увеличил 4 пъти, за разлика от този с България.", "date": "2019.07.31", "title": "БСП поиска парламентът да гласува отмяна на санкциите срещу Русия"}
{"url": "https://offnews.bg/turizam/holandski-grad-napravi-avtobusnite-si-spirki-atraktivni-za-pchelite-708339.html", "text": "Холандският град Утрехт превърна над 300 автобусни спирки в екологична среда за пчели и насекоми. Таваните са покрити със специален мъх и растения. Освен че изглеждат приказно красиво, зелените покриви помагат за улавяне на фини прахови частици, съхранението на дъждовната вода, осигуряват охлаждане през лятото и допринасят за биоразнообразието на града, вкл. на пчелите и други насекомите. Заради цветята по спирките, които привличат застрашената пчелна популация, местните вече наричат спирките \"дом за пчели\" или \"пчелни спирки\".Растенията по спирките са издръжливи, като отглеждането им изисква минимални усилия. Местата са снабдени с LED осветление, а самите пейки са изградени от бамбук.Градът работи усилено, за да бъде по-екосъобразен. Зелените спирки са само част от плана. Управата на Утрехт се е зарекла, че до 2028 година градският транспорт ще бъде изцяло зелен. Влагат се и големи инвестиции в реконструирането на нови велоалеи. На много места вече има и инсталирани слънчеви панели, които осигуряват енергията за уличното осветление.Управата на града цели да стимулира гражданите да се включват в зелените инициативи. Те предлагат финансови стимули за тези, които искат да превърнат покривите на къщите си в домове за пчели.", "date": "2019.07.31", "title": "Холандски град направи автобусните си спирки атрактивни за пчелите"}
{"url": "https://offnews.bg/zdrave/majchin-dom-otkriva-kabinet-po-karmene-708340.html", "text": "Специализиран кабинет за консултации по кърмене отваря врати в университетската АГ болница „Майчин дом“. Той ще консултира настоящи и бъдещи майки по всички въпроси, свързани с естественото хранене на новородените в първите месеци от живота. Часовете за посещение се провеждат с предварително записване, а от услугите на кабинета могат да се възползват пациенти от цялата страна. В Световната седмица на кърменето от 1-ви до 7-ми август консултациите ще бъдат безплатни и ще се провеждат с предварително записване.Инициативата за създаване на специализиран кабинет по кърмене е естествен отговор на нарастващия интерес и нуждата от информация за майките, които все по често срещат трудности с кърменето и се нуждаят от помощ, споделят специалистите от Майчин дом. Чрез консултативния кабинет майките ще получават надеждна подкрепа по всички въпроси за кърменето, включително практически съвети и техники за хранене на новороденото и съхранение на кърмата. Консултациите ще се провеждат всеки работен ден от 11.00 до 16.00 ч. след предварително записване на телефон: 0878 29 59 30, или 02/ 9172 333 - старши акушер Галя Заякова.Майчин дом е най-голямата и най-старата специализирана АГ болница у нас, където се проследяват и обработват най-сложните медицински случаи от цялата страна. Средно всяко 14-то българско дете се ражда в Майчин дом, като болницата продължава да бъде лидер по брой раждания на годишна база.", "date": "2019.07.31", "title": "Майчин дом открива кабинет по кърмене"}
{"url": "https://offnews.bg/zdrave/horata-s-diabet-tip-2-zhiveiat-s-6-mesetca-poveche-ot-zdravite-708331.html", "text": "СпециалиститеПроведено през 2017 година международно изследване показва, че 1 на 10 души страда диабет. По света хората с диабет са над 425 милиона, а над 1 млн. са децата с диабет тип 1(инсулинозависим). Проучването е показало, че около 38% от хората не подозират, че страдат от заболяването, от което на всеки 6 секунди умира човек. Досега болестта е взела живота на над 5 млн. души.Регистрираните диабетици у нас са 525 хиляди. Толкова са включените в Националния диабетен регистър. Около 5%  са нерегистрираните диабетно болни. Според проф. Цветалина Танкова, ръководител на катедрата по ендокринология към МУ-София, превенцията, навременната диагностика и подобряването на грижите за болните с диабет могат значително да подобрят контрола над заболяването, продължителността и качеството на живот.В презентацията си проф. Танкова постави акцент върху откриването на хората в преддиабетно състояние. Това са пациенти, които нямат симптоми и не подозират, че са в рисковата група. Кои са факторите, които я определят: наследственост (родител със захарен диабет), наднормено тегло, кръвно налягане около и над 140/90, висок HDL холестерол, тежко психическо заболяване. В групата на застрашените са и жените, страдащи от Синдром на поликистозните яйчници, както и жените с гестационен диабет или с раждане на бебе над 4 кг.56% е честотата на преддиабетното състояние и диабета у нас, показва проучване, цитирано от проф. Танкова, 12 на 100 души с преддиабет са развили диабет впоследствие.Предизвикателствата в овладяването на заболяването са свързани с факта, че половината от диабетно болните не са диагностицирани, а всеки втори пациент е с незадоволителен гликемичен контрол. Решението по думите на специалиста е в промяна на начина на живот, скрининга на хората с повишен риск, оптимизиране на терапията за лечение с продължително мониториране, за да се намалят усложненията, които са причина за високата смъртност сред болните от диабет. Неслучайно над 50% от пациентите умират от сърдечно-съдова смърт.По думите на проф. Генка Петрова, ръководител на Катедрата по „Организация и икономика на фармацията“ в МУ-София, новите терапии намаляват риска от развитие на диабетни инциденти с 333 до 456 за над 6000 наблюдавани пациенти. Избегнатите разходи за НЗОК са между 305 и 510 хиляди лева. Според проф. Сабина Захариева, председател на Експертния борд по ендокринология към Министерството на здравеопазването, трябва да се създаде Национална диабетна програма, чиято цел да бъде да се повиши информираността на населението за диабета и рисковите фактори на хроничните заболявания, и да се подобрят грижите за болните от диабет. Тя препоръчва въвеждането на амбулаторна процедура, чрез която да се осъществява скрининг на рисковите фактори.Според специалистите при такъв подход ще се повиши здравната култура на хората, което ще доведе до осигуряване на по-добро качество на живот и спестяване на разходи за здравната система и обществото.ПациентитеСветослав е 17-годишен тийнейджър, чиято страст са велосипедите и автомобилите. Състезател е по планинско колоездене. Всяка свободна минута прекарва в автосервиза на свой близък. Мечтае да се занимава с автомобили, такова е било единственото му желание при кандидатстването след 7-ми клас.Енергично и жилаво момче, за което не можеш да предположиш, че има здравословен проблем, ако не видиш сензора на ръката му. Този сензор, който може да се купи само от чужбина, измерва непрекъснато нивата на кръвната му захар. Когато му омръзне да обяснява защо го носи, казва, че е устройство против комари и разговорът бързо приключва.Майка му Гавриела Стоянова разказва, че на 11 години е отключил диабет тип 1. В семейството няма диабетици, няма и други рискови фактори. След едно състезание по кикбокс започнал да пие много вода и често да уринира. Изследванията показали много високи нива на кръвната захар и бил диагностициран с инсулинозависим диабет.„Първото, което направихме, беше да изхвърлим всичко сладко от вкъщи. Като се върнахме от болницата, след две седмици, не знаех къде се намирам и си казах, че ако не се стегна, няма как да бъда полезна. Не знаехме какво може да яде, дали да слагаме подправки в храната. После разбрахме, че всичко това, когато е компенсирано, е възможно – може и пастичка, може и тортичка, и сладолед, стига да е компенсирано. Той си измерва кръвната захар, вижда каква е, ако е по-висока, изчаква малко, за да влезе в норма.“Най-полезен за Светльо и семейството му се оказва един лагер, организиран от Националната асоциация на децата с диабет. Там момчето за пръв път вижда сензори и пожелава да ползва такъв, въпреки че отначало категорично отказва да се поставя нещо по тялото му.Общуването с други родители на деца с диабет е полезно и за майка му, която постепенно свиква с промените в начина им на живот. Казва, че когато Светослав е на състезание, винаги се моли като се качи с лифта и да се върне. Стиска палци, чака и като го види се успокоява до следващото качване. Понякога адреналинът от състезанието вдига кръвната захар, която не се влияе от нищо, но с времето е свикнал да изчаква да се нормализира. Случва се и от енергията, която е изразходвал, кръвната захар да падне и тогава се налага дохранване.Състезава се индивидуално. Канили са го в отбор по планинско колоездене, но майка му се страхува да го пусне, тъй като трябва да бъден наблюдаван непрекъснато.Пациентската огранизацияВ бургаското сдружение „Диабетна грижа“ са основали обществен кабинет „Диабетно стъпало“. Председателят му Радка Жекова казва, че от 2009 до 2019 година, благодарение на безвъзмездните грижи на екипа, са спасени от ампутация на долните крайници 712 души. Обучават хората с диабет, осигуряват професионална грижа при рани по стъпалата и дори правят педикюра на тези, които не могат да се справят сами, защото и най-малката раничка може да създаде проблем, който да доведе до гангрена.Заедно с Дочка Коджабашева, председател на сдружение „Авигея Шама“ от Несебър, за три години са създали възможност да бъдат изследвани над 400 души в района. Успели да осигурят глюкомери за пенсионерските клубове, апарати за измерване на кръвното налягане, здравни дневници. Работят в сътрудническо с 14 кметове на малки населени места.Първоначално са разчитали на финансиране от работодатели, но впоследствие се оказало, че диабетно болните в техните фирми били уволнявани, след като проблемът им стане общоизвестен.За качеството на грижите е показател и възрастта на хората, за които се грижат. 66 души със захарен диабет са в напреднала възраст. Най-възрастният диабетик е на 97 години.", "date": "2019.07.31", "title": "Хората с диабет тип 2 живеят с 6 месеца повече от 'здравите'"}
{"url": "https://offnews.bg/politika/predsedateliat-na-kpkonpi-plamen-georgiev-podade-ostavka-deputatite-i-708345.html", "text": "Шефът на антикорупционната комисия Пламен Георгиев е подал оставка.Новината съобщи председателят на парламента Цвета Караянчева, като поиска гласуването на оставката му да бъде включена като извънредна точка в дневния ред. По-късно депутатите приеха оставката на Пламен Георгиев със 120 гласа \"за\", 3 против и 3 въздържали се. Отдавна бях взел решението да подам оставка, каза Георгиев пред журналисти. Днес получих приключване на данъчната ревизия, която констатира, че всичко е наред. Но за мен да бъда на такава позиция не е самоцел. Единият мотив е личен. Семейството ми беше подложено на невероятен тормоз от някои медии. Другата причина е, че не искам една хиперболизирана тераса, която беше едно абсолютно безумие да се отрази по някакъв начин на работата на комисията. Дай Боже час по-скоро да се избере ново ръководство и да продължи и надгради това, което вече сме постигнали\", каза още Георгиев. Пламен Георгиев е първият председател на новосъздадената КПКОНПИ - обединеният антикорупционен огран, разследващ и злоупотреби с власт. Председателят се избира и назначава от Народното събрание.Оставката на Георгиев идва няколко месеца, след като той се превърна в един от основните герои в скандала \"Апартаментгейт\", заради придобито жилище с огромна тераса в София. Предмет на проверки стана това, че на покривната тераса към жилището има допълнително построено барбекю, сауна и чардаци. В същото време терасата е към общите части на сградата, но достъп до нея има само от дома на шефа на КПКОНПИ. ", "date": "2019.07.31", "title": "Председателят на КПКОНПИ Пламен Георгиев подаде оставка, депутатите я приеха"}
{"url": "https://offnews.bg/ikonomika/chumata-udari-i-balgarsko-slivovo-ubivat-oshte-17-000-praseta-708344.html", "text": "Българската агенция по безопасност на храните (БАБХ) констатира ново огнище на Африканска чума по свинете (АЧС) в индустриална ферма в село Българско сливово, община Свищов, област Велико Търново. Положителните проби бяха лабораторно потвърдени днес от Националната референтна лаборатория в Националния диагностичен научноизследователски ветеринарномедицински институт в София.В засегнатия свинекомплекс се отглеждат 17 000 животни. Това е петата индустриална ферма с потвърдено огнище със заболяването и първи за областта.Днес се свиква областна епизоотична комисия в град Свищов. Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС.Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход, при спазване на нормативните изисквания.", "date": "2019.07.31", "title": "Чумата удари и Българско сливово, убиват още 17 000 прасета"}
{"url": "https://offnews.bg/obshtestvo/iuli-si-tragva-sas-slantce-poveche-oblatci-v-parvia-den-na-avgust-708277.html", "text": "Юли си отива със слънчево време, първият ден на август утре ще е с повече облаци. И днес обаче в планините ще превали и ще духа умерен вятър, според прогнозата на НИМХ. Максималните температури ще са между 29 и 32 градуса.  Край морето ще грее слънце, сред вълните от 1-2 бала термометрите ще показват 26 градуса. Максималната температура на 1200 метра ще е около 24 градуса, а на 2000 метра около 17 градуса. Утре ще вали по обяд над Източна и Северна България, както и в планинските райони в югозападната част от страната, ще има и гръмотевици. В петък слънцето се връща с пълна сила. ", "date": "2019.07.31", "title": "Юли си тръгва със слънце, повече облаци в първия ден на август"}
{"url": "https://offnews.bg/politika/maia-manolova-vnasia-zakona-za-lichnia-falit-708313.html", "text": "Мая Манолова ще внесе днес в парламента Законопроект за несъстоятелността на физическите лица, т. нар. личен фалит, съобщиха от пресцентъра на омбудсмана.България е единствената държава в Европейския съюз, в която липсва законодателна уредба за несъстоятелност на физическите лица, като същевременно страната ни се наражда в топ 5 по лоши кредити в Европа.Същевременно според нова евродиректива България трябва да приведе законодателството си в съответствие с разбирането за „втория шанс“ и с развиването на културата за разсрочване на дългове, от която полза ще имат както кредиторите, така и хората, изпаднали в несъстоятелност.Манолова ще представи законопроекта заедно с млади предприемачи, представители на стартъп асоциацията у нас.", "date": "2019.07.31", "title": "Мая Манолова внася закона за личния фалит"}
{"url": "https://offnews.bg/drugi/dizela-tragva-za-rekord-po-e4-ot-ploshtada-v-dragalevtci-708347.html", "text": "Екстремният ни бегач Кирил Николов-Дизела се подготвя за поредното си вълнуващо предизвикателство.В четвъртък, 1 август, той ще се насочи към българската част от международния туристически маршрут Е4, като ще стартира от Драгалевци с намерението за по-малко от два дни да стигне до крайна си точка в планината Славянка, която е част от Рило-Родопския масив, позната и Алиботуш.Дизела ще стартира вечерта на 1 август от площада в Драгалевци, а финалът се очаква да е в събота, ако изпълни първоначалният си план да преодолее 240-километровата дистанцията под 48 часа.Сегашният рекорд е два дни, 22 часа и 44 минути и принадлежи на Боян Дочев.\"Най-топлата част се очаква да е във Верила като по-ниска планина и след това участъкът между Пирин и Славянка, където е доста по-късо - няма и 20 км\", обясни решението си Николов пред \"Дневник\".В навечерието на старта Дизела призова феновете си за подкрепа в социалните мрежи, като покани най-ентусиазираните от тях да дойдат да го изпратят на старта.Ето какво написа Дизела във Фейсбук:За тези 48 часа той планира да спи не повече от 1 час, като е предвидил това да стане в Пирин, но ще реши къде точно по време на бягането.По време на екстремния си преход Дизела ще използва безплатното мобилно приложение E-SOS, чрез което неговите близки, фенове и екипа му ще могат да проследяват маршрута му. Основното предимство на E-SOS е бързата връзка с екипите на 112 и контактите в телефона чрез бутона SOS.Приложението подава точна локация до избрани спешни контакти. Апликацията е съвместна разработка на VIVACOM, ДЗИ и Сирма Груп Холдинг. Потребителите могат да го изтеглят свободно, без да се изисква да са клиенти на VIVACOM или на ДЗИ.", "date": "2019.07.31", "title": "Дизела тръгва за рекорд по Е4 от площада в Драгалевци"}
{"url": "https://offnews.bg/obshtestvo/100-leva-mesechna-dobavka-shte-mozhe-da-se-polzva-i-ot-lichnite-asiste-708360.html", "text": "Правителството регламентира възможността добавката за чужда помощ на хората с трайни увреждания да се използва за заплащане на труда на личния асистент, ако човекът е включен в механизма на личната помощ. Месечната добавка, която от 1-ви юли се увеличи на 100 лева, ще бъде прехвърляна от НОИ на Агенцията за социално подпомагане и ще се изразходва за заплатите на личните асистенти на хората с увреждания. Досега всеки човек с право на чужда помощ я получаваше като доход и сам преценяваше за какво да я използва.Новите правила влизат в сила от 1-ви септември, когато ще заработи механизмът на личната помощ. Ако човек не иска да използва лична помощ по този ред, ще продължава да получава добавката.", "date": "2019.07.31", "title": "100 лева месечна добавка ще може да се ползва и от личните асистенти на хората с увреждания"}
{"url": "https://offnews.bg/sviat/obviniha-mazha-blasnal-majka-i-dete-pod-vlak-v-ubijstvo-i-opit-za-ub-708315.html", "text": "Срещу арестувания 40-годишен мъж, блъснал майка и 8-годишното ѝ дете под влак във Франкфурт, са повдигнати обвинения в убийство и опит за убийство, съобщи местната прокуратура, цитирана от БТА.Нападението бе извършено на 29 юли на перон на централната гара от гражданин на Еритрея, пристигнал в Германия от Швейцария, където е издирван.Детето бе премазано от идващия високоскоростен влак, майка му успяла да се претърколи през релсите и оцеля.Трети човек също е бил блъснат, но успял да се задържи на перона.Вчера следобед мъжът се явил пред съдия. Той остава под стража, каза говорителка на прокуратурата.Германските власти казват, че нападателят не е познавал жертвите си.", "date": "2019.07.31", "title": "Обвиниха мъжа, блъснал майка и дете под влак, в убийство и опит за убийство"}
{"url": "https://offnews.bg/politika/deputatite-rabotiat-dnes-ot-utre-34-dni-liatna-vakantcia-708314.html", "text": "Депутатите ще работят за последно днес преди лятната ваканция на парламента.Народните представители ще си почиват 34 дниСъгласно парламентарния правилник те трябва да са в почивка от 1 до 31 август, но тъй като завръщането им зад банките се пада през уикенеда, ще имат пленарно заседание чак на 4 септември. След два дни работа обаче депутатите отново ще отмарят, защото идва дългият уикенд за 6-ти септември. ", "date": "2019.07.31", "title": "Депутатите работят днес, от утре 34 дни лятна ваканция"}
{"url": "https://offnews.bg/temida/spetcsadat-reshava-za-aresta-na-ivan-todorov-na-zakrito-zasedanie-708316.html", "text": "Специализираният наказателен съд ще решава днес на закрито заседание дали да остави за постоянно в ареста собственика на “ТАД Груп“ Иван Тодоров.Тодоров беше арестуван вчера за 72 часа на летище София след завръщането си от командировка в чужбина. Той е обвинен, че заедно с Георги Янков е подбудил 20-годишния Кристиян да извърши киберпрестъпление, което предизвикало смут и страх в обществото. По обед се очаква и извънредно изявление на Специализираната прокуратура, на която ще бъдат изнесени нови детайли от разследването за кибертероризъм след изтичането на данни от НАП. Кристиян Бойков и Георги Янков са на свобода срещу гаранции от по 20 хил. лева.", "date": "2019.07.31", "title": "Спецсъдът решава за ареста на Иван Тодоров на закрито заседание"}
{"url": "https://offnews.bg/tenis/grigor-dimitrov-rabotih-varhu-mnogo-neshta-v-poslednite-mesetci-708338.html", "text": "Най-добрият ни тенисист Григор Димитров увери феновете си, че бавно, но сигурно си връща към добрия ритъм на игра.Българинът прекъсна черната серия от поражения и се върна на пътя на победите, след като на турнира от сериите ATP 250 в Лос Кабос надви американеца Стийв Джонсън със 7:6 (4), 4:6, 7:6 (5). \"Знаех, че трябва да съм готов за всичко. Първият сет беше доста добър за мен. После имах моите шансове във втория. Той започна да сервира по-добре и стана по-трудно да правя добри ретури. В третия сет той изигра добър гейм, за да ме пробие, когато сервирах за мача. Тайбрекът беше много тежък. Той играе страхотен тенис. Левичар.Мога да очаквам всичко от него, но в момента съм фокусиран най-вече върху това какво се случва в моята страна на корта. Това е по-важното. Работих върху много неща в последните месеци. Чувствам, че бавно, но сигурно се връщам към добрия ритъм\", каза Димитров.Във втори кръг нашето момче ще се изправи срещу втория поставен в схемата на турнира в Лос Кабос - Гуидо Пея.Междувременно стана ясно, че Григор ще намери място в основната схема на Мастърс надпреварата в Монреал, съобщи tenniskafe.com.Това става възможно, след като Пабло Куевас се оттегли. Турнирът от сериите ATP 1000 е от 5 август, а Григор бе първа резерва заради ниския си ранкинг в момента.Българинът бе четвърти в списъка на стендбай, но се отказаха още миналата седмица Роджър Федерер, Новак Джокович и Хуан Мартин дел Потро.Преди година на този Мастърс, само че тогава игран в Торонто, Гришо достигна четвъртфинал. Така влизането му сега в схемата ще означава, че ще има възможност да защити поне част или всички 180 т. за ранглистата, които спечели през 2018-а.", "date": "2019.07.31", "title": "Григор Димитров: Работих върху много неща в последните месеци"}
{"url": "https://offnews.bg/knigi/stivan-king-i-izvestniat-mu-spisak-s-knigi-za-chetene-708335.html", "text": "Стивън Кинг казва, че ако човек няма време да чете, то тогава няма да има и време да пише.В послеслова на настолната за всеки млад автор книга \"За писането: Мемоари на занаята\", Кинг споделя списък със заглавия, които според него са го изградили като писател и ги препоръчва като пример за писателско майсторство. Кинг допълва, че книгите в списъка са помогнали на самия него, но може да не подействат по същия начин на останалите. „Все пак могат да ви покажат нови начини да вършите работата си. Дори и да не го направят, те могат да ви забавляват. Мен със сигурност ме забавляваха“, споделя писателят.", "date": "2019.07.31", "title": "Стивън Кинг и известният му списък с книги за четене"}
{"url": "https://offnews.bg/obshtestvo/vnimavajte-s-gazovite-butilki-postradalite-riazko-se-uvelichavat-pre-708321.html", "text": "За драстично увеличение на случаите на пострадали при инциденти с газови бутилки в домашни условия, предупреждават от \"Пирогов\". За последните 20 дни са приети 41 пострадали при инциденти с газови бутилки, от които 17 са тежко пострадали, предимно хора над 60 годишна възраст, алармира началникът на Клиниката по изгаряне в университетската спешна болница доц. д-р Мая Аргирова.Най-младият пациент е на 35 години, а най-възрастният на 86. Те са с обширни и дълбочинни изгаряния, което налага многоетапно лечение със серия от операции. Пациентите са настанени в реанимационните звена на болница \"Пирогов\". Състоянието на повечето от тях изисква освен оперативните многоетапни хирургични намеси, активно наблюдение и реанимационно лечение, обяснява началникът на клиниката доц. Аргирова.Тя и нейния екип от специалисти определят състоянието на пострадалите, които се лекуват в \"Пирогов\", като изключително тежко, а животът на част от тях - пряко застрашен.Медиците са силно обезпокоени от интензитета на инциденти с подобна тежест и призовават хората да използват гозовите бутилки изключително внимателно, отговорно и само при крайна необходимост. ", "date": "2019.07.31", "title": "Внимавайте с газовите бутилки, пострадалите рязко се увеличават, предупредиха от 'Пирогов'"}
{"url": "https://offnews.bg/obshtestvo/niama-da-ima-voda-dnes-na-4-mesta-v-sofia-708266.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Пресвързване на уличен водопровод на ул. „Ген. Иван Колев“ в кв. „Кръстова вада“ налага спиране на водоподаването от 09:00 до 21:00 часа по ул. „Ген. Иван Колев“ от ул. „Асен Йорданов“ до ул. „Д-р Борис Вълчев“, по ул. „Проф. Марин Големинов“ от ул. „Емилиян Станев“ до ул. „Ген. Иван Колев“, ул. „Ивайло Петров“ № 2а, ул. „Емилиян Станев“ № 71е, № 71ж, № 71з, № 71и.Изграждане на сградно водопроводно отклонение на ул. „20 – ти април“ в Център налага спиране на водоподаването от 09:00 до 18:00 часа в района на бул. „Македония“, бул. „Христо Ботев“, ул. „Лайош Кошут“, ул. „20-ти април“. Заради пресвързване на уличен водопровод на ул. „Акад. Георги Наджаков“ в кв. „Манастирски ливади - изток“, се налага спиране на водоподаването от 10:00 до 18:00 часа по ул. „Шарл Шампо“ от ул. „Костенски водопад“ до ул. „Акад. Георги Наджаков“, ул. „Акад. Георги Наджаков“ и ул. 409Подмяна на сградно водопроводно отклонение на бул. „Никола Петков“ в кв. Горна баня налага спиране на водоподаването от 10:00 до 14:00 часа по бул. „Никола Петков“ (локал) от ул. „Фиданка“ до ул. „Планиница“. ", "date": "2019.07.31", "title": "Няма да има вода днес на 4 места в София"}
{"url": "https://offnews.bg/temida/prokuraturata-tad-grup-iskala-da-hakne-praskachkite-na-parlamenta-i-d-708354.html", "text": "Специализираната прокуратура внесе в Специализирания наказателен съд искане за най-тежка мярка задържане под стража за собственика на ТАД Груп Иван Тодоров.Вчера той бе арестуван на летище София във връзка с разследването на теча на лични данни от НАП, заради който бяха задържани служителят на фирмата Кристиян Бойков и търговският ѝ директор Георги Янков.Предстои делото да бъде разпределено на конкретен съдебен състав, който да се запознае с доказателствата и да насрочи съдебно заседание, на което да се произнесе.Прокуратурата иска постоянен арест за Тодоров, защото смята, че има опасност той да се укрие. Тя съобщи и че от фирмата освен компютри са иззети сървъри и флаш памети. Имаме свидетелски показания на служители, че целенасочено са били избирани фирми, чиито данни са били копирани, каза още прокурор Станкова.Според нея данните на над 5,1 млн. български граждани са били копирани и предоставени на различни сайтове.Според нея са копирани данните на лица от висшето ръковоство и управлението на държавата.Станкова бе категорична, че целта на всяването на паника е била да се дестабилизира държавата и правителството, както и разтройване на дейността на НАП. Според нея сега всички служители на НАП били притеснени и приходната агенция не можела да функционира нормално.Световни медии като Би Би Си и Ройтерс също получили хакнатата информация.Тя разказа и че е установено посегателство от страна на ТАД Груп върху сървъра на поливната система пред парламента. Според Станкова замисълът бил да бъдат опръскани важни гости когато преминават покрай Народното събрание.", "date": "2019.07.31", "title": "Прокуратурата: ТАД Груп искала да хакне пръскачките на парламента и да полива гостите"}
{"url": "https://offnews.bg/ikonomika/svinskoto-poskapna-s-25-30-i-shte-poskapva-oshte-zaradi-chumata-708317.html", "text": "Свинското месо е поскъпнало с 25 до 30% за по-малко от месец заради Африканската чума по свинете. До есента може да скочи с още 15%, прогнозира Румен Андреев, изпълнителен директор на едно от най-големите предприятия за производство и преработване на свинско месо у нас.Той смята, че чумата не е единствената причина за тенденцията, а и влиянието на световните пазари.„Неизбежно е поскъпване на цените, което поскъпване е свързано със събития, които се случват в цял свят, а не само в България. Китай като страна, която е най-голям консуматор на свинско месо, унищожи половината от поголовието си - те започват да внасят много месо от Европа, което ще повлияе върху цените“.Ако не се вземат бързи и адекватни мерки, страната ни ще загуби един цял отрасъл, смята Андреев:У нас днес е последният ден, в който стопаните на заразени животни в Северна България могат доброволно да ги умъртвят: така разпореди вчера Министерството на земеделието. Срокът е южната половина от страната е 2 август.След тази дата никой няма да пита стопаните, а животните им ще бъдат принудително умъртвени.Разпореждането предизвика възмущение заради дадените кратки срокове - буквално от днес за утре. На фона на заповедта за унищожаване обаче няма гаранция за обезщетение на стопаните.По този повод зам.-кметът на Ябланица Стоян Стойчев се възмути, че за мерки срещу болестта Африканска чума по свинете се говори от години, свикват се епизоотични комисии, но „никъде не се определиха бюджети, не се определи нищо, а сега заповед след заповед“.„Как да изпълня аз до утре хората да изколят прасетата. Как ще ги уведомя? Чисто физически аз нямам решение. Ще работим, но не обещавам, че ще е уведомен човекът. И пак е виновен потърпевшият“ - коментира той.Къде ще се загробват труповете също е отговорност, прехвърлена на кметовете. Те трябва да посочват местата.Вчера първи положителни проби за чума бяха получени в Южна България. Те са от две отстреляни в Пловдивско диви прасета, като резултатите от изследванията се очаква днес да бъдат потвърдени или опровергани официално.Заразата настъпва в Северна България. Нов случай има в индустриална ферма в село Попина, Силистренска област. Потвърдено е и ново огнище при домашни прасета в град Бяла. Нов случай на болестта е установен и в Свищовско.", "date": "2019.07.31", "title": "Свинското поскъпна с 25-30% и ще поскъпва още заради чумата"}
{"url": "https://offnews.bg/futbol/dvama-vazhni-igrachi-sa-na-linia-za-tcska-sreshtu-osiek-708326.html", "text": "Футболистите на ЦСКА Петър Занев и Рубен Пинто ще бъдат на разположение на треньора Люпко Петрович в реванша с Осиек от Лига Европа, пише \"Тема Спорт\".Занев получи мускулен проблем към края на двубоя с този съперник на \"Армията\" и първоначалните прогнози бяха, че може да е аут за десетина дни. Възстановяването на бранителя обаче е протекло бързо и той ще е готов за втората среща. Рубен Пинто също се завръща за реванша. Той не взе участие в първата среща заради вирусно заболяване, поради което пропусна и гостуването на Славия.Португалецът вече се е възстановил и заедно със Занев поднови тренировки наравно с отбора. Не е изключено Пинто да е титуляр.Днес отборът заминава за Хърватия. \"Армейците\" излитат от терминал 1 на летище \"София\" в 13:30 часа. Пресконференцията на Люпко Петрович е от 19:45 часа, а тренировката на \"червените\" е от 20:15 часа.", "date": "2019.07.31", "title": "Двама важни играчи са на линия за ЦСКА срещу Осиек"}
{"url": "https://offnews.bg/tenis/grigor-prekasna-chernata-seria-s-dramatichna-pobeda-nad-amerikanetc-708322.html", "text": "Най-добрият ни тенисист Григор Димитров започна успешно участието си в турира от сериите АТР 250 в Лос Кабос, след като победи Стийв Джонсън със 7:6(4), 4:6, 7:6. За българина това е първа победа от \"Ролан Гарос\" насам. Така той прекъсна серията си от четири поредни поражения.Успехът e пети за Гришо срещу американеца, а във втори кръг нашето момче ще се изправи срещу втория поставен в схемата на турнира Гуйдо Пея.В първия сет Джонсън проби още във втория гейм, но в деветия Димитров успя да върне пробива и в крайна сметка докара частта до тайбрек в който победи своя съперник след 7:4 точки.Вторият сет започна равностойно, но в осмия гейм българинът пропусна две точки за пробив срещу своя опонент. Джонсън все пак си взе подаването и след това проби в деветия гейм преди да си спечели заключителния сервис гейм в частта, за да изравни сетовете.В третия сет Гришо проби в шестия гейм, а в деветия пропусна мачбол на свой сервис и допусна пробивът да бъде върнат. Българинът обаче бе по-съобразителен в тайбрека и след 7:5 точки спечели срещата.Димитров показа някои колебания от начален удар, като общо в мача допусна 12 двойни грешки срещу само 3 за Джонсън, макар да реализира и 2 аса повече - 6 срещу 4.Въпреки това общо Григор вкара повече от първите си сервиси - 60% срещу 54% за американеца. Българинът спечели 75% от точките при вкаран първи сервис и 57% при втори (68% и 62% за Джонсън).Общо Гришо се изправи пред 5 точки за пробив и беше пробит 3 пъти. Същевременно той направи 2 пробива от 6 опита, но спечели важните точки в тайбрека на първия и третия сет.", "date": "2019.07.31", "title": "Григор прекъсна черната серия с драматична победа над американец"}
{"url": "https://offnews.bg/obshtestvo/sled-tezhkoto-reshenie-da-ne-prekrati-otpuska-si-shefkata-na-nap-s-par-708320.html", "text": "Изпълнителният директор на НАП Галя Димитрова, която отказа да прекъсне отпуска си заради най-голямата криза, сполетявала приходната ни агенция - течът на данни на 4 милиона български граждани след хакерска атака - днес за пръв път ще излезе публично, за да докладва какво е предприето.Тя ще даде пресконференция в 13:30 ч., а от 15 ч. е насрочено заседание на Временна анкетна комисия за изясняване на всички факти и обстоятелства около случая с източване на информация от електронната база данни на Националната агенция по* приходите.Новосформираната комисия първо ще приеме вътрешни правила за дейността си, след което ще изслуша представители на НАП, МВР и ДАНС по случая.Галя Димитрова бе в отпуск по време на скандала и през цялото време пред медиите заставаше говорителят на агенцията Росен Бъчваров. На въпросите къде е Галя Димитрова той отговаряше уклончиво - че отсъства. В първия ден след отпуска, Димитрова обясни пред bTV отказа си да прекъсне почивката заради кризата с думите: \"Беше тежко, но много добре обмислено решение да не си прекратя отпуска. Имах много важна и изключително отговорна лична причина за това. Човек трябва да е отговорен не само в професионален, но и в личен план.\"", "date": "2019.07.31", "title": "След тежкото решение да не прекрати отпуска си шефката на НАП с първи доклад за свършеното пред медии и депутати"}
{"url": "https://offnews.bg/ikonomika/taka-niama-da-stane-bez-reformi-balgaria-ne-e-dobro-miasto-za-investi-708318.html", "text": "Защо е нужно започването на истински икономически и социални реформи в България?Основният ни проблем си остава загубата на конкурентоспособност спрямо другите държави от ЕС.Останалите държави от региона на Централна и Източна Европа се развиват по-добре и напредват с по-бързи темпове от нас.Конкурентоспособността на българската икономика остава далеч от предкризисното ниво, а липсата на чужди инвестиции е очевидно. Чуждите инвеститори се насочват към други държави и заради липсата на конкурентоспособност на икономиката ни.Не правим достатъчно, за да станем привлекателно място за инвестиции.Преките инвестиции в България продължават да намаляват според данните на БНБ.България не предлага достатъчна предвидимост, нямаме положително демографско развитие и резултатите от борбата с корупцията не са особено убедителни. Когато една компания прави анализи, тя отчита тези фактори, за да може като стратегиченски инвеститор да предпочете България.В същото време български компании са изнесли повече капитали и са инвестирали в чужбина. На практика това означава, че повече пари излизат от страната, отколкото влизат.Статистиката сочи, че най-много са се стопили инвестициите в дялов капитал.Дефицитът на преки чуждестранни инвестиции продължава да е сред притеснителните показатели за българската икономика въпреки нейното задоволително представяне през последните няколко години и оптимистичните прогнози в краткосрочен план.Спад има и при реинвестираната печалба.Бългapия изocтaвa cepиoзнo зaд няĸoи oт cвoитe cъceдни дъpжaви, ĸaĸтo и зaд peдицa cтpaни oт peгиoнa.Typция, ĸaĸтo Cъpбия и Pyмъния ca oĸaзвaт пo-aтpaĸтивни зa чyждecтpaннитe инвecтитopи.Чуждият бизнес продължава да избягва България.", "date": "2019.07.31", "title": "Така няма да стане! Без реформи България не е добро място за инвестиции"}
{"url": "https://offnews.bg/obshtestvo/imen-den-praznuvat-horata-koito-zasluzhavat-pohvala-708262.html", "text": "Църквата почита днес Св. Евдоким. Имен ден празнуват Евдоки, Евдокия и Дочо. Името е старогръцко и означава \"човек с добра репутация, заслужаващ похвала\". Св. Евдоким се родил в Кападокия (Мала Азия) от благочестиви родители – Василий и Евдокия. По времето на цар Теофил той бил млад офицер във войската. Но и като военен полагал голям труд да живее по евангелските заповеди. Бил непорочен, милосърден, избягвал всякакви суетни развлечения и празнословия.Заради неговите необикновени добродетели царят го назначил за кападокийски воевода. На тая висока служба Евдоким се стараел да бъде справедлив пред всички. Но по Божия промисъл се поминал на 33 години.Неговите мощи се оказали целебни. 18 месеца след смъртта му майката на Евдоким отворила гроба му и намерила тялото му така, както бил положен. По-късно мощите на праведника били пренесени в Цариград и поставени в новата църква \"Св. Богородица\", построена от неговите родители. Вярва се, че пръст, взета от гроба на св. Евдоким, изцерявала болни.От утре започват Богородичните пости. През тези две постни седмици (1-14 август) Църквата се подготвя за празнуването на Преображение Господне и Успение на Пресвета Богородица, чествани всяка година съответно на 6 август и 15 август.", "date": "2019.07.31", "title": "Имен ден празнуват хората, които заслужават похвала"}
{"url": "https://offnews.bg/obshtestvo/martva-koza-s-rumanska-markirovka-izhvarli-moreto-kraj-durankulak-708324.html", "text": "Мъртви кози с румънска маркировка изхвърли морето край Дуранкулак, съобщи .Сигнал за това е подал Сергей Иванов от \"Активни потребители\" на тел. 112, а на следващия ден е направен обход на мястото.От Община Шабла заявиха пред телевизията, че опасност от зараза няма. Оттам говорят за един труп.„Ако изплува този труп, ако бъде открит, съответно мястото ще бъде обеззаразено и трупът ще бъде загробен. В сряда направихме обход на плажната ивица от къмпинг „Космос” на юг. Обходът беше дълъг, тъй като сигналите бяха за намерен труп на коза, но ние не открихме труп на коза. Ако бъде подаден сигнал отново, ще направим пак обход. Вероятно морето си я е взело обратно или през нощта е изяден от хищници”, обясни Галя Камберова - еколог на Община Шабла.В момента в община Шабла тече взимане на проби за бруцелоза по дребните преживни животни.На въпрос след като е сниман номерът от ушната идентификация на животните, могат ли българските власти да се свържат с румънските, за да разберат откъде са животните, еколожката отговори, че не знае как да бъде осъществен този контакт.", "date": "2019.07.31", "title": "Мъртва коза с румънска маркировка изхвърли морето край Дуранкулак"}
{"url": "https://offnews.bg/obshtestvo/zakrivat-domovete-za-hora-s-umstvena-izostanalost-i-psihichni-razstroj-708325.html", "text": "По данни на Агенцията за социално подпомагане (АСП) към настоящия момент на територията на цялата страна с финансиране от държавния бюджет функционират общо 27 дома за пълнолетни лица с умствена изостаналост (ДПЛУИ), с общ капацитет 2 080 места, от които 2 021 са заети; 13 дома за пълнолетни лица с психични разстройства (ДПЛПР), с общ капацитет 1 020 места, от които заетите са 977.Това заявява социалният министър Бисер Петков в отговор на депутатско питане за броя на домовете за лица с умствена изостаналост и психически разстройства, цитиран от БГНЕС.Към момента чакащите за настаняване в ДПЛУИ са 169 лица; за ДПЛПР чакат 658 лица.За изпълнение на Националната стратегия за дългосрочна грижа през м. януари 2018 г. Министерският съвет прие План за действие за периода 2018-2021 г. Планът е в съответствие с визията, приоритетите и целите на стратегията и обхваща мерките за първия етап от изпълнението на процеса на деинституционализация на грижата за хората с увреждания и възрастните хора, който трябва да бъде завършен до 2035 г. С изпълнението на плана ще се закрият 10 специализирани институции (5 дома за пълнолетни лица с умствена изостаналост и 5 дома за пълнолетни лица с психични разстройства), като от тях ще бъдат изведени 786 потребители (405 лица с психични разстройства и 381 лица с интелектуални затруднения).През последните години се наблюдава тенденция за търсене на все повече социални услуги в общността, независимо че има чакащи и за специализираните институции. Мрежата от социални услуги в общността за подкрепа на уязвимите групи се развива последователно. С финансиране от държавния бюджет към м. май 2019 г. се предоставят 551 социални услуги в общността с възможност за подкрепа и резидентна грижа на 10 172 пълнолетни лица от уязвими групи, включително на хора с интелектуални затруднения и психични разстройства (дневни центрове, центрове за социална рехабилитация и интеграция, защитени, наблюдавани и преходни жилища, центрове за настаняване от семеен тип и др.).За подкрепата на лицата с интелектуални затруднения и лицата с психични разстройства е от голямо значение и подобряването на нормативната уредба в областта на социалните услуги и създаването на възможности за развитие на интегрирани услуги.С оглед реализирането на процеса на деинституционализация е предвидено съществуващите домове за пълнолетни лица с умствена изостаналост и домове за пълнолетни лица с психични разстройства да се закрият до 1 януари 2035 г., се казва още в отговора на министъра. ", "date": "2019.07.31", "title": "Закриват домовете за хора с умствена изостаналост и психични разстройства до 2035 г."}
{"url": "https://offnews.bg/bojni/uajldar-shtial-barzo-da-nokautira-tciganskia-kral-708329.html", "text": "Световният шампион на WBC в тежката категория на професионалния бокс Дионтей Уайлдър прогнозира, че ще нокаутира бързо Тайсън Фюри в предстоящия им реванш.Първата битка между двамата през декември миналата година завърши с противоречиво равенство, като Циганския крал беше повален на два пъти в нокдаун.Преди Фюри и Уайлдър да премерят сили за втори път, американецът ще проведе реванш с Луис Ортис някъде през октомври.\"Когато гонгът удари, ще го поваля на земята, и то по-бързо от предния път. Сега той няма да се изправи, обещавам ви. Когато повалих Фюри в предния ни сблъсък, той получи мозъчно сътресение.Не помнеше как се е изправил. Той загуби представа как е паднал и как се е изправил – това е признак, че е получил мозъчно сътресение.Семейството му не иска той отново да се бие с мен и ги разбирам, не бива. Защото аз съм най-тежко удрящия боксьор най-вероятно в историята\", каза Уайлдър.", "date": "2019.07.31", "title": "Уайлдър щял бързо да нокаутира Циганския крал"}
{"url": "https://offnews.bg/ikonomika/katarskite-shejhove-porachaha-vtori-analiz-zashto-zavodat-na-vw-triab-708319.html", "text": "Нов анализ, в който да се посочат всички предимства от изграждането на новия завод на автомобилния концерн Фолксваген в София, е поръчан от властите в Катар, научи OFFNews.Емирството е основен акционер със 17% от собствеността в най-големия производител на коли в света и има тежка дума по въпроса за бъдещата производствена мощност. Властите в Доха преди няколко месеца поискаха подробен икономически анализ за евентуален завод в България, но след това се появиха информации, че именно заради натиск от Катар заводът ще отиде в Турция в района край Измир. Затова повторната обосновка до голяма степен потвърждава тезата, че \"мачът не е свършил\" и че страната ни все още има шанс да привлече инвеститор като \"автомобила на народа\", както се превежда името \"Фолксваген\".Ясно е обаче и друго - ако има завод на VW в България, то той ще е на терена на бившия металургичен комбинат \"Кремиковци\", а не в икономическата зона край Пловдив, която вече не се разглежда като вариант.Преди ден премиерът на Долна Саксония Щефан Вайл (ГСДП), който е част от ръководния орган на компанията, заяви пред Frankfurter Allgemeine Zeitung, че все още няма окончателно решение на надзорния съвет къде да бъде новият завод.Той опроверга информацията, че Турция вече е избрана за изграждането на завода. България също участва в надпреварата. Процесът вероятно ще се продължи през есента, каза още Вайл.", "date": "2019.07.31", "title": "Катарските шейхове поръчаха втори анализ: Защо заводът на VW трябва да е в София"}
{"url": "https://offnews.bg/obshtestvo/vandali-posipaha-sas-sol-kesteni-po-bul-maria-luiza-708349.html", "text": "Вандали са поръсили със сол кестените, посадени пред Центъра за градска мобилност на бул. \"Мария Луиза\", съобщи ЦГМ.  През пролетта първите клончета и листата им бяха нарочно изпочупени. Сега някой ръси сол около стеблото. Дръвчетата съхнат. За случая е подаден сигнал в Столичен инспекторат и  2-ро РПУ. Ще бъдат прегледани кадри от видео-наблюдението в района. ", "date": "2019.07.31", "title": "Вандали посипаха със сол кестени по бул. 'Мария Луиза'"}
{"url": "https://offnews.bg/futbol/otnovo-problemi-za-kamburov-futbolistat-stana-zhertva-na-apashi-708328.html", "text": "Неостаряващият нападател Мартин Камбуров имаше нови автомобилни перипетии в Пловдив. Няколко месеца след скандала с поставената скоба на колата му и последвалото му арестуване заради нагло поведение, сега нападателят на Берое стана жертва на апаши, пише \"Меридиан Мач\".Крадци са посегнали на автомобила на Камбуров в нощта на понеделник срещу вторник. Футболистът е намерил тузарското си Порше Панамера без предни фарове.За негово щастие автоджамбазите са спрели само до тук и не са пипали друго по скъпата кола, която била паркирана на пъпа на Пловдив.Мартин Камбуров побеснял, тъй като първо трябвало да плати сериозна сума за нови фарове, а освен това се налагало и да търси майстори, които да ги поставят на момента.Живата легенда на Локомотив Пловдив е пуснал жалба в полицията с надеждата, че бандитите скоро да бъдат разкрити.", "date": "2019.07.31", "title": "Отново проблеми за Камбуров, футболистът стана жертва на апаши"}
{"url": "https://offnews.bg/obshtestvo/trotinetki-pod-naem-v-sofia-samo-s-registratcia-708333.html", "text": "Електрически тротинетки в София ще могат да бъдат отдавани под наем, само ако са регистрирани и с ограничение на скоростта.Експерти от Държавна агенция „Безопасност на движението по пътищата“ проведоха първата от обявените серия от срещи с местната власт за предстоящите изменения в Закона за движение по пътищата, с които да се регламентира ползването на такъв тип превозни средства.По време на разговора с представители на Столична община и „Зелена София“ стана ясно, че вече няколко компании са изявили желание да навлязат на нашия пазар с услуга за предоставяне на електрически тротинетки за споделено пътуване (почасово отдаване под наем). Именно затова от Столична община обмислят допълнителни изисквания към тях за регистрация, за да се гарантира проследяемост и безопасност на движението им. Подобно изискване не се планира за частните ползватели. Единствено за споделената услуга се обмисля и да се създаде нормативна възможност общините да определят максимален брой превозни средства, които могат да бъдат регистрирани на територията им за отдаване под наем, както и местата за паркиране, така че да не пречат на движението на пешеходците и на автомобилите. Мярката е в подкрепа на засилващия се интерес на гражданите към алтернативите на придвижването с автомобил в града, стана ясно по време на срещата. Представителите на ДА „Безопасност на движението по пътищата“ подчертаха, че един от най-важните аспекти при подготвяната промяна е регламентиране на задължителни предпазни средства при използване на електрически тротинетки, което трябва да бъде съобразено и при предлагането им за споделено пътуване. Обект на дискусия бе и максималната скорост на движение на този тип превозни средства, която предстои да бъде регламентирана на национално ниво. След определянето ѝ, компании, които развиват дейност по отдаването им под наем, ще бъдат задължени да ограничат скоростта им. За тротинетки за частно ползване – ограничаването трябва да правят търговците, които внасят и продават такива превозни средства. Според мнението на експертите съществуват и други варианти за манипулации – както чрез директен внос от трета страна, така и софтуерно, затова изискванията ще бъдат детайлизирани и обект на допълнителен контрол. По време на срещата неколкократно бе подчертано, че усилията на институциите са насочени към насърчаване на екологичните форми на придвижване в градски условия, а целта на готвените промени е регламентиране на основни мерки за безопасност при използването им, а не на ограничаването им.", "date": "2019.07.31", "title": "Тротинетки под наем в София само с регистрация"}
{"url": "https://offnews.bg/knigi/balgarka-shte-e-glavnata-geroinia-v-novia-roman-na-diego-galdino-708350.html", "text": "Италианският писател Диего Галдино посети София, Велико Търново, Стара Загора и Пловдив, за да се срещне с българските читатели. Галдино нашумя у нас с романите си \"Сутрешно кафе в Рим\" и \"Вечерно кафе в Рим\".По време на турнето си в България авторът представи новата си творба \"В любовта винаги става така\". Диего сподели, че това е най-красивото и най-щастливото му литературно преживяване и оприличи България като „едно човешко същество, което го е дарило с голяма топла прегръдка“.Редакторът на \"В любовта винаги става така\" Анджела Кьосева разказа пред БНР за срещите на писателя с българските читатели и неговите впечатления от преплитането на епохи в архитектурата на всеки град, който е посетил у нас.Диего Галдино разкри, че главната героиня в следващия му роман, който той вече пише, ще е българка.", "date": "2019.07.31", "title": "Българка ще е главната героиня в новия роман на Диего Галдино"}
{"url": "https://offnews.bg/futbol/izpratihme-shpajdela-v-poslednia-mu-pat-708353.html", "text": "Стотици фенове и десетки бивши футболисти и свързани с играта изпратиха в последния му път легендарния треньор Васил Методиев - Шпайдела. Той почина в понеделник на 84-годишна възраст.Поклонението на бившия треньор на Левски и Локомотив София се състоя днес в църква \"Успение Богородично\" на пл. \"Ручей\" в кв. \"Белите брези\" в София.На събитието присъстваха изпълнителният директор на Левски Павел Колев, наставникът Петър Хубчев и помощникът му Георги Донков, клубната легенда Наско Сираков, капитанът в състава на Шпайдела - Пламен Николов и бившият финансов директор Константин Баждеков, Кирил Ивков, Цанко Цветанов, Емил Велев, Антони Здравков, Войн Войнов, Геле Станков, Саид Ибраимов и други.Сираков сподели спомени за работата с Шпайдела по време на силния период на \"сините\" през 80-те години на миналия век.\"Той е легенда на българския футбол, разбира се. Той е толкова значима фигура. Лошото е, че за година, година и нещо, се разделяме с изключително много и важни фигури във футбола.Българският футбол губи изключителни личности. Жалко е, че през последните 10 години не се възползвахме от знанията им във футбола и затова футболът ни е на такова дередже.Шпайдела ни даваше всичко, най-вече самочувствие. Още с идването, той се опита да ни вкара в главите, че сме най-добрите. Като мотиватор е сред малкото хора в нашия футбол\", каза Сираков.", "date": "2019.07.31", "title": "Изпратихме Шпайдела в последния му път"}
{"url": "https://offnews.bg/zvezdi/kardi-bi-otmeni-svoj-kontcert-zaradi-risk-za-sigurnostta-%d1%9d-708332.html", "text": "Карди Би отмени свой концерт в Индианаполис заради причини, свързани със сигурността. Това заяви самата тя в Туитър,цитирана от БТА.Полицията в Индианаполис потвърди в същата социална мрежа, че концертът е отменензаради \"неидентифициран риск\".\"Няма опасност, свързана със сигурността на зрителите, не е имало и инцидент\", поясниха от полицията.\"Разочарована съм - заяви певицата в Инстаграм. - Никога досега не бях се сблъсквала с подобна ситуация.\"Тя е постнала също комюнике на организаторите, в което се уточнява, че шоуто е отложено. Недоволни фенове изтъкнаха, че концертът бил отменен само няколко минути преди началото му. Други фенове обаче отбелязаха, че изпитали облекчение, защото сигурността им е била взета предвид.Карди Би постигна големи успехи през лятото на 2017 г. Оттогава три от хитовете й достигнаха върха по продажби в САЩ, както и албумът й \"Invasion of Privacy\". Тя подкрепя кандидата от Демократическата партия за президентска номинация Бърни Сандърс.", "date": "2019.07.31", "title": "Карди Би отмени свой концерт заради риск за сигурността ѝ"}
{"url": "https://offnews.bg/kultura/otkrivane-na-izlozhbata-sybuzhdane-pravata-prez-pogleda-na-izkustvot-708323.html", "text": "Отговорите дава изложбата „СЪБУЖДАНЕ: Правата през погледа на изкуството“. Заповядайте на откриване на експозицията на 5 август (понеделник) от 18:30 часа в Галерия на открито в градинката на „Кристал“, София.През пролетта на 2019  отново провокира артистите от страната и извън нея да споделят своето социално ангажирано творчество чрез конкурса „Граждански будилник“.Изложбата „СЪБУЖДАНЕ: Правата през погледа на изкуството“ представя отличените в конкурса фотографии, илюстрации и текстове. Всички те, по различен артистичен начин, изразяват ангажираност към темата за гражданските права и свободи.Творбите разказват за реални случки и събития и отразяват личното отношение на творците към силата на гражданското сдружаване, енергията на протестите и хората в тях, смисъла от свободата на словото и борбата за нея.Инициативата се организира за втора поредна година. Изложбата може да разгледате по всяко време от 5 до 19 август 2019 г., в Галерия на открито в градинката на „Кристал“, София.", "date": "2019.07.31", "title": "Откриване на изложбата 'СЪБУЖДАНЕ: Правата през погледа на изкуството'"}
{"url": "https://offnews.bg/sviat/severna-koreia-otnovo-izstrelia-dve-balistichni-raketi-708351.html", "text": "Северна Корея отново изстреля две балистични ракети. Това е вторият случай в рамките на седмица, в който Пхенян изстрелва балистични ракети. Ракетите са изстреляни в 05.06 и 05.27 часа местно време от район близо до пристанище Уонсан. Те са прелетели около 250 км и са достигнали височина 30 км, преди да паднат в Японско море, съобщи Комитетът на началник-щабовете на въоръжените сили на Южна Корея, цитиран от Йонхап и Би Би Си.Според южнокорейското министерство на отбраната изстреляните ракети са се отличавали от тези, които Северна Корея изстреля миналата седмица.Японският премиер Шиндзо Абе потвърди, че ракетите не са застрашили националната сигурност на страната. Преди 6 дни Северна Корея изстреля две балистични ракети с малък обсег. Едната прелетя 690 км, а другата - 430 км, преди да паднат в Японско море. Това бяха първите ракети, изстреляни от Пхенян след срещата на американския президент Доналд Тръмп и севернокорейския лидер Ким Чен-ун през юни. ", "date": "2019.07.31", "title": "Северна Корея отново изстреля две балистични ракети"}
{"url": "https://offnews.bg/futbol/zidan-real-igra-po-dobre-sreshtu-totnam-otkolkoto-sreshtu-atletiko-708343.html", "text": "Треньорът на Реал Мадрид Зинедин Зидан намери позитиви след загубата с 0:1 от Тотнъм в полуфиналната среща от приятелския турнир Audi Cup.Това е пореден негативен резултат за \"белия балет\" в контролите, който преди броени дни допусна много тежка загуба от градския съперник Атлетико (3:7).\"Определено играхме по-добре срещу Тотнъм, отколкото срещу Атлетико. Трябва обаче да подобряваме играта си ежедневно, за да се случат нещата.Не може да се радваме на загубата, но имаше прогрес във всеки един аспект от нашата игра. Мисля, че като цяло това не бе толкова лош мач за нас, напротив.Никой няма да ни попречи да постигнем това, което искаме. Но в момента все още не сме готови\", сподели Зидан.Специалистът аргументира и отсъствието на Гарет Бейл в двубоя срещу Тотнъм.\"Той не дойде, защото не беше във форма. Консултирахме се с лекарите, за него беше по-добре да остане в Мадрид.Бейл остана и тренира. Това беше съвместно решение с футболиста, екипа и треньора\", заяви французинът.", "date": "2019.07.31", "title": "Зидан: Реал игра по-добре срещу Тотнъм, отколкото срещу Атлетико"}
{"url": "https://offnews.bg/politika/pargov-kmetat-fandakova-nezabavno-da-prekrati-obshtestvenata-porachka-708356.html", "text": "В началото на септември ще приключим с подреждането на листата и кандидатурата за кмет на София.Това каза председателят на Градския съвет на БСП в София Калоян Паргов. „Всичко при нас върви по план-график. Готвим кампанията си за местните избори не от вчера. След подреждането на листата и кандидатурата ни за кмет на София ще завършим номинационната фаза и ще навлезем в горещата фаза на кампанията“, обясни той.„В момента имаме всички основания да считаме, че на фона на общественото недоволство заради ремонт на ремонта или контрол над контрола, една огромна маса софиянци имат очакване за промяна на модела на управление и за начина на изразходване на средства“, добави още Паргов.Той увери, че ще се направи всичко възможно БСП да се впише в очакванията на обществото и да предложи нови и успешни политики за града. Новата обществена поръчка за чистотата на столицата оставя съмнението, че софиянци ще плащат най-скъпата цена за тон за сметосъбиране и сметоизвозване, каза още Паргов. Той даде пример със сумите, които се заплащат в други европейски градове: „Цената е 90 евро в София, в Прага е 45 евро, в Мюнхен е 55 евро, а ниекато най-бедната държава в ЕС, в столицата се налага да плащаме почти двойно“.По думите му новата обществена поръчка за чистотата на столицата оставя съмнението, че ситуацията няма да сепромени. „Оставаме в недоумение защо най-бедните ще плащат най-скъпо“, посочи Паргов. Настояваме кметът Фандъкова незабавно да прекрати обществената поръчка за чистотата на града, категоричен бе той. „ГЕРБ искат служебно да си купят изборите в София”, заяви още Паргов. И постави въпроса какво налага точно сега, в края на мандата, в този отпускарски месец август, тихомълком да се обяви тази поръчка, след като сега действащите договори изтичат чак в средата на 2020 година.“Защо се връзват ръцете на бъдещия кмет на София и на бъдещия общински съвет?“, запита Паргов.„Групата на социалистите в СОС настояваме тази комунална дейност да се изпълнява от общинско дружество“, добави още председателят на БСП - София. Той посочи, че решението трябва да се вземе от следващия кмет и следващия Общински съвет.Начинът, по който се реализира обществената поръчка за чистотата на София, ограничава възможността на общинските съветници да изразят становище и да предприемат действия по една от най-важните комунални политики. Това каза заместник-председателят на Столичния общински съвет от БСП Милка Христова. “Искаме да спасим общинското дружество „Чистота Искър”, заяви тя. Общинският съветник Альоша Даков коментира темата за избора между машинното и ръчното метене на улиците в София. „Машинното е и по-ефективно, и е по-евтино. А във въпросната обществена поръчка отново се залага на ръчно метене на улиците. “Недоумяваме защо не се предпочете машинното“, каза Даков. ", "date": "2019.07.31", "title": "Паргов: Кметът Фандъкова незабавно да прекрати обществената поръчка за чистотата на града"}
{"url": "https://offnews.bg/politika/ninova-kliuchovata-duma-za-nas-za-tozi-sezon-e-nesigurnost-708376.html", "text": "Приключва и тази сесия на НС, това е последният работен ден. В първия ден всички парламентарни групи тържествено представяме приоритетите си и какво ще свършим за България и за хората. В последния ден обикновено мълчаливо си тръгваме и отиваме във ваканция. Би било добре тази практика да се промени и затова днес ние от „БСП за България“ ще направим оценка на сесията на управляващото мнозинство и самооценка. Когато имаш претенцията да оценяваш другите, трябва да имаш и силата да се самооцениш.  Това заяви лидерът на БСП Корнелия Нинова в декларация от името на парламентарната група.В нея се казва още: Уважаеми управляващи – правителство и депутати от мнозинството,Внесли сте 21 закона, без ратификациите. Можем да спорим дали са добри или лоши от наша и ваша гледна точка, най-добре е обаче да ги оценим как те повлияха на България и на българските граждани. В сферата на икономиката и финансите като основата на всяка политика вие приехте закон за концесиите. Макар да се отнасяше за Черноморското крайбрежие, той отвори отново темата за концесията на Летище „София“. Дадохте концесията на летището и резултатът за България е, че най-големите европейски компании и авторитети - Германия Франция и Великобритания, обжалват тази концесия. Това ви е оценка от Европа за начина, по който провеждате обществените поръчки. Има ли друга обществена поръчка в България, която да е обжалвана от всички участници, освен от спечелилия? Няма.За значението за националната ни сигурност на България много пъти сме говорили. От промените в Закона за енергетиката резултатът е – работодателите изразиха позиция за чудовищни пазарни манипулации, заради които българският бизнес плаща най-висока цена в Европа. Част от предприятията затвориха и освободиха работниците си. Ефектът от този закон за потребителите е повишаването на цената на тока. Със Закона за устройството на черноморското крайбрежие постигнахте резултат - българските плажове пустеят, България загуби от туристическия бранш и туристическия сектор приходи. За сметка на това обаче, тапите по границите за Гърция или на влизане в страната от българите, които си идват от Европа, са чудовищни поради лошата организация на българското правителство.Във финансовата сфера приехте Закона за мерките срещу изпиране на пари. Резултатът от него е - държавата прехвърли върху физическите лица отговорността да следят за пране на пари счетоводители, адвокати, а по началния вариант - и читалища и детски градини. Ефектът от този закон досега е, че нито една учителка в детска градина не e хванала пране на пари и няма и да има ефект от този безумен закон. Вие актуализирахте и бюджета на страната, като ефектът за държавата е 2 млрд. лв. нов дефицит и 500-600 млн. лв. нов дълг. Ефектът от това ще е за българските граждани, които ще го плащат някой ден от джоба си. Какво направихте в здравеопазването – затварят се болници, цените на лекарствата растат, хората нямат достъп до здравеопазване. Нищо не направихте в тази сфера през тази сесия, освен на думи нов модел за реформа в здравеопазването, който се отхвърля от всички засегнати съсловия.В сферата на транспорта отложихте ТОЛ-системата. Ефектът е, че лишихте хората от месечните винетки, накарахте ги да плащат седмични, т. е. да плащат по-скъпо. При всички проблеми на земеделските производители приехте закон за тяхното подпомагане с една едничка цел – да замажете резултата от къщите за гости. Това е и ефектът от този закон. Но има и друг резултат за страната ни – 10 млн. лв. глоба. Кой ще я плаща – българските граждани. Посегнахте на правата на българските граждани, като им отнехте машинното гласуване. Хвърлихте политическия живот в задкулисие, като дадохте възможност на бизнеса и олигархията да финансират политическите партии. Ето това свършихте за тази сесия, уважаеми управляващи.Какво направи БСП - ясна и конкретна алтернатива. По всички тези теми сме били против с много силни аргументи, но не ни чухте. Внесохме следната алтернатива - намаляване ДДС на лекарства и храни, помощи за младите работещи семейства за отглеждане на дете, данъчни облекчения за работещи родители, преизчисляване на всички пенсии. Това щеше да струва на държавата близо 2 млрд. лв. На колко хора щяха да помогнат тези закони на БСП - на близо над 2 млн. души. Ще кажете, че няма пари. Миналата година изхарчихте 2 млрд. лв. извън бюджета. Тази година само за полугодието сте малко над 1 млрд. лв. Пари има, важното е кой за какво ги харчи. Алтернативата е ясна и на есен тя ще проличи. Сега сесията приключва с две тежки кризи. Първата е течът на данни от НАП, 5 млн. българи са хвърлени в несигурност за собствеността и личните си данни. На правителството на България беше дадена тежка оценка, че една цяла нация е хакната. Втората криза е чумата по свинете. Европа ви даде оценка. Тя каза, че правителството не си е свършило работата и България може да изгуби цялото си свиневъдство, заради небрежността на управляващите. Това е ефектът от тези кризи, но има и последващ. Цените тръгнаха леко нагоре, ще се увеличи вносът, което ще повлияе на търговското салдо и икономическото състояние на България. Ето това е моментната картина, в която ние си тръгваме от парламента, но и никой не понесе отговорност за тези две кризи. Друг път поне от кумова срама казвате, че носите отговорност и подавате оставки. Този път нищо. На фона на тези кризи правителството е в ступор. Премиерът се скри и единственият коментар, който е правил през това време, е за събора на Бузлуджа. Ние знаем, че всяка година на този ден премиерът изпада в депресия, но да коментира събора на левицата, а да не излезе пред народа в тези кризи, връхлетели страната по негова вина, е безотговорно. Всички парламентарни въпроси към него са върнати и се оказва, че в момента в държавата няма лидерство. Борисов държи кормилото на влак, на катер, електрокар и тротинетка, може би, но няма кой да държи кормилото на страната. Той изпусна кормилото на държавата. Ключовата дума за нас за този сезон, след тези факти, е несигурност. Национална несигурност и несигурност на всеки българин. Предстоят ни обаче избори за кметове и общински съветници, приемане на бюджет и избор на главен прокурор. Знаем, че цялата енергия ще се хвърли в изборите, но и те ще минат и ще остана най-важният въпрос – за бюджета, стимулите за икономиката, намаляване на неравенствата, увеличаване на доходи, общинско и държавно здравеопазване, справедливостта и съдебната реформа. Мислете как ще решаваме тези въпроси, че октомври ще дойде бързо. Само Борисов можеше да осигури състезание между двама кандидати за главен прокурор Като казах съдебна реформа, искам да кажа и няколко думи за избора на нов главен прокурор. Прави впечатление, че всички са се вторачили в БСП. Всички питат БСП, всички очакват какво ще каже БСП. Никой обаче не пита този, от когото зависи този въпрос – Бойко Методиев Борисов и ще ви кажа защо. Единственият човек, който можеше да осигури състезание между двама кандидати, е Бойко Борисов. За зрителите и слушателите, които очакват БСП да вземе решение по тази тема, трябва да поясня, че по закон тези, които имат право да предлагат главен прокурор са или независимите прокурори или министърът на правосъдието - правителството. Нито партиите, нито депутатите могат да направят такова предложение. Ако можехме, щяхме да го направим. Изчакахме 29-и, заявявайки че ще изчакаме процедурата и ще уважим правилата, но всъщност ги изчакахме, за да разберем, дали Борисов ще прояви здрав разум и ще внесе втора кандидатура. Уви, тежките му зависимости не му позволиха тази смелост. За нас той е участник в договорката за издигане на един единствен кандидат. БСП в такива сговори не участва. В момента протестират десните. И те викат БСП на помощ и чакат да разберат какво ще кажем. Искам да припомня, че същите тези десни бяха част от правителството на Борисов. Същите тези десни направиха тази реформа в съдебната система. Спомняте ли си, че разделиха те ВСС на прокурорска и съдийска квота по предложение на тези десни. Спомняте ли си, уважаеми българи, че БСП и тогава, и сега е против това разделение. И тогава ви казахме, че ще стигнете до тази задънена улица, но отново не ни послушахте. В момента двете групи, които съзнателно изградиха този модел, се сбиха кой да го оглави.Ние както и преди една година и сега предлагаме промяна на модела. Както и да се биете за този или онзи като име, докато не променим модема не решаваме нищо. Отново представям пред вас нашето предложение, което ще внесем през септември. Единственият начин за справедливост, правосъдие и реформирана съдебна система е всички в тази зала да проявим единодушие и да наложим съдебен контрол върху актовете на прокуратурата. Казва се промяна в закона за съдебната власт. Това е решението. Ако очаквате БСП да предложи решение по казуса за главния прокурор, ето това е нашето предложение. Да видим, дали наесен ще го подкрепите. Зададох много теми за ваканцията. Получи се малко като в училище, където ни даваха списък с книги за четене през лятото. Четете и мислете. Чака ни гореща есен.  ", "date": "2019.07.31", "title": "Нинова: Ключовата дума за нас за този сезон е несигурност"}
{"url": "https://offnews.bg/temida/sadat-ostavi-v-aresta-shestima-ot-kupondzhiite-trafikanti-%c2%a0zadarzhani-708372.html", "text": "Специализираният наказателен съд определи „Задържане под стража“ за шестима от осемте арестувани на 29 юли за участие в организирана престъпна група за трафик на мигранти и на жени с цел сексуална експлоатация, чийто участници са заподозрени и в извършването на серия палежи.Другите двама от групата - две жени, са с „Домашен арест“, за да могат да гледат децата си, определи съдът.Към наказателна отговорност за участие в групата са привлечени още две лица, които все още се издирват и предявяването на обвиненията им предстои.Групата бе неутрализирана по време на „производствен“ банкет на видински остров на 29 юли при акция на Специализираната прокуратура, ГДБОП и ОДМВР –Видин. Действията на разследващите са по сигнал, че същия ден групата планира да прекара група мигранти в Румъния с моторна лодка през Дунав.Въпросните мигранти – трима мъже, три жени и три деца, бяха задържани на магистрала „Хемус“ в бус на път от София за Видин. При задържането на участниците в групата е иззета лодката, собственост на ръководителя, с която деветимата е трябвало да бъдат преведени на румънския бряг. Тя е специално изпълнение - с възможности да развива до 170 км/ч.Ръководителят на групата е осъждан за убийство и е изтърпял 10 –годишно наказание.Осъждани или с криминални регистрации са и повечето от участниците в групата.", "date": "2019.07.31", "title": "Съдът остави в ареста шестима от купонджиите-трафиканти, задържани на дунавски остров"}
{"url": "https://offnews.bg/ikonomika/blizo-polovinata-firmi-u-nas-niamat-i-1-sluzhitel-godishno-umirat-11-708341.html", "text": "Почти половината фирми у нас нямат нито един нает служител. С 10 и повече наети са едва 7.8%, показват данните за демографията на предприятията на Националния статистически институт към края на 2017 г.През 2017 г. в България са действали 347 730 активни предприятия, с 0.1% по-малко в сравнение с 2016 г. Най-големият дял за периода 2013-2017 г. е на фирми без наети служители. През 2017 г. те са 164 876 или 47.4%. На второ място са фирмите с 1 до 4-ма служители - 130 873 (37.6%). С 5-има до 9-има наети работят 7.2% - по данни за периода 2013-2017. С 10 и повече служители са 7.8% от активните предприятия.В същото време, във фирмите с 10 и повече служители работят 69.4% от заетите през 2013-2017 г. В групата с нула наети (46.3% за 2013-2017 г.), стоят малко заети - 6.6%.От общия брой предприятия 12% са създадени през 2017 г. Подобна е статистиката и за петгодишния период - средно по 12.3% новосъздадени.За 2013 - 2017 г. най-висок относителен дял имат новосъздадените предприятия в „Търговия; ремонт на автомобили и мотоциклети“. Средно за петгодишния период този дял е 42.2%. Най-нисък е делът на новосъздадените предприятия в „Добивна промишленост“ - едва 0.1% средно за периода. Тази тенденция се запазва и през 2017 г.Сред новите фирми най-голям е броят на тези, които не са наемали работна ръка. През 2017 г. те са 28 064. Втора е групата с 1 до четирима служители - 12 661. През същата година новосъздадените предприятия с 10 и повече наети лица са само 537.От създадените през 2016 г. предприятия 79.4% оцеляват 1 г. по-късно. В групата с 5 – 9 наети този относителен дял е 88.8%.През 2016 г. новите предприятия са 43 434. 34 508 от тях са преживели 2017 г. Най-висок е делът на оцелелите в „Транспорт, складиране и пощи“ - 87.3%, а най-нисък - в „Производство и разпределение на електрическа и топлинна енергия и на газообразни горива“ - 52.1%.От 2012 г., с отдалечаване от годината на създаване, се наблюдава тенденция на намаляване на броя на оцелелите предприятия и за четирите групи предприятия според броя на наетите в тях, отбелязват от НСИ.Делът на предприятията, родени през 2012 г. и все още активни пет години по-късно - през 2017 г., е 5.6%. Най-жизнеспособни са предприятията от сектор „Производство и разпределение на електрическа и топлинна енергия и на газообразни горива“, където делът на единиците, оцелели през петгодишния период е 13.6%. Стойността на този показател е най-ниска за предприятията от сектор „Операции с недвижими имоти“ - 4.0%.Общият брой на заетите лица в родените през 2016 г. и оцелели през 2017 г. пред-приятия за разглежданите тринадесет сектора на КИД - 2008 е 87 229 души. В три сектора са концентрирани 59.5% от всички заети: „Търговия; ремонт на автомобили и мотоциклети“ - 32.5%, „Преработваща промишленост“ - 13.9%, и „Хотелиерство и ресторантьорство“ - 13.1%.През 2017 г. разпределението на заетостта в тези предприятия е следното: група „1 - 4 наети“ - 38.0%; група „0 наети“ - 34.8%; група „10 и повече наети“ - 17.8%; група „5 - 9 наети“ - 9.5%.Закрити предприятияПрез 2016 г. са закрити 41 611 предприятия, или 11.9% от броя на активните същата година. Работата си са загубили 3.2% от заетите през годината. 42.3% от закритите предприятия са в сектор „Търговия; ремонт на автомобили и мотоциклети“.Най-жизнеспособни са предприятията от секторите „Добивна промишленост“, „Доставяне на води; канализационни услуги, управление на отпадъци и възстановяване“, и „Производство и разпределение на електрическа и топлинна енергия и на газообразни горива“, като при тях закритите са под 1%.", "date": "2019.07.31", "title": "Близо половината фирми у нас нямат и 1 служител. Годишно умират 11% от предприятията"}
{"url": "https://offnews.bg/sviat/printcesa-haia-ot-dubaj-poiska-zashtita-sreshtu-prinuditelen-brak-708359.html", "text": "Съпругата на емира на Дубай Мохамед бин Рашид Ал Мактум – принцеса Хая, поиска от Върховния съд в Лондон да се възползва от мярка за защита срещу принудителен брак, съобщава Би Би Си.Този месец беше съобщено, че тя се крие в Лондон и че се страхува за живота си. Разглеждането на случая започна във Върховния съд в Лондон във вторник.Какво се случи във Върховния съд?Принцеса Хая поиска попечителство над децата си, с които тя напусна Обединените арабски емирства (ОАЕ), както и заповед за защита срещу принудителен брак и насилие.Подробностите във връзка с поисканата от принцеса Хая мярка за защита не са известни. Не е ясно дали тя е свързана със самата принцеса, която е омъжена за емира на Дубай от 2004 г., или с едно от двете им деца, 11-годишна дъщеря и 7-годишен син.Емирът на Дубай, от своя страна, настоя чрез адвокатите си децата да се върнат в ОАЕ. Също така той поиска съдът да ограничи докладването на подробности относно исканията по делото. Съдиите отхвърлиха искането му, като посочиха, че има обществен интерес по делото.Принцесата и емирът публикуваха комюнике, с което потвърждават, че са две страни в съдебна процедура. \"Тази процедура е свързана с благоденствието на двете ни деца, а не с въпрос за развод или финансови въпроси\", се отбелязва в комюникето.Предвидено е изслушването пред Върховния съд да продължи и днес.Интересите на принцеса Хая защитава Фиона Шакълтън – същата адвокатка, която защитаваше интересите на принц Чарлз по време на развода му с принцеса Даяна. 70-годишният Мохамед бин Рашид Ал Мактум е представен от адвокатката Хелън Уорд, която защитаваше британския режисьор Гай Ричи по време на развода му с Мадона.Коя е принцеса Хая?Хая е дъщеря на йорданския крал Хюсеин и третата му съпруга кралица Алия и полусестра на настоящия крал на Йордания - Абдула II. Родена е през 1974 г. Завършва Оксфордския университет със специалност \"Философия, политически науки и икономика\". В миналото е била професионална състезателка по конна езда, член е и на Международния олимпийски комитет.През 2004 г. се омъжва за днес 70-годишния Мохамед бин Рашид Ал Мактум.45-годишната принцеса Хая първоначално избяга в Германия, за да се опита да потърси убежище там, но този месец стана ясно, че тя е в Лондон.Смята се, че принцесата има намерение да остане във Великобритания. Ако съпругът ѝ обаче поиска тя да се върне в Дубай, това може да причини дипломатическо главоболие за Великобритания, която има тесни връзки с Обединените арабски емирства (ОАЕ).След като съпругата му избяга, шейх Мохамед написа гневно стихотворение, обвиняващо неназована жена в предателство, и го публикува на страницата си в Instagram.Източници, близки до принцесата, казват, че по-рано този месец тя е открила смущаващи факти за завръщането на една от дъщерите на шейха - принцеса Латифа, която се опита да напусне емирството преди година.Според източниците принцеса Хая е разбрала много информация, свързана със случая, и е била подложена на все по-голям натиск от семейството на съпруга си.Латифа избяга по море с помощта на французин, но малко след това бе задържана край бреговете на Индия и бе върната в Дубай. Тогава принцеса Хая защити репутацията на Дубай, твърдейки, че Латифа е била уязвима и сега е в безопасност. ", "date": "2019.07.31", "title": "Принцеса Хая от Дубай поиска защита срещу принудителен брак"}
{"url": "https://offnews.bg/zdrave/sazdavat-natcionalna-nauchna-mrezha-na-meditcinskite-universiteti-708374.html", "text": "\"Предстои изграждането на национална научна мрежа на медицинските университети у нас, която ще им даде възможност да се включат в европейски научни задачи\", съобщи заместник министърът на образованието Карина Ангелиева, която се включи в информационния ден на инициативата за иновативни медикаменти в Пловдив. Тя подчерта, че е необходимо изграждането на позитивен образ на българските научни организации пред Европа. По думите й, ако академичният сектор и индустрията не се обединят, няма да има възможност за влизане в европейската мрежа.„Българските медицински университети имат голям потенциал. През последните години виждаме, че се развиват бързо и натрупаха много добър научен капацитет. За съжаление, академичните среди от медицината не присъстват осезателно в европейските мрежи за наука и иновации. Затова смятам, че е добре да започнем да изграждаме национална”, обясни Ангелиева.Инициативата за иновативни медикаменти е съвместен проект на Европейския съюз и Европейската асоциация на фармацевтичните индустрии и асоциации, създаден с цел подкрепа за разработването на по-качествени и по-безопасни медикаменти за пациентите.Най-голямата публично-частна инициатива в Европа оперира с бюджет от 3.3 млрд. евро за периода 2014 – 2024 г.", "date": "2019.07.31", "title": "Създават национална научна мрежа на медицинските университети"}
{"url": "https://offnews.bg/tehnologii/aktciite-na-samsung-poevtiniaha-sled-novinata-za-56-spad-na-pechalbat-708346.html", "text": "След като „Самсунг“ отчете 56% спад в оперативната си печалба за второто тримесечие, акциите им се понижиха, предва Би Би Си. Причина за това са негативните резултати от поевтиняването на чиповете за памет.След новината акциите на компанията се сринаха с 3.3% на борсата в Сеул.Оперативната печалба на корейския гигант за периода от април до юни е 6.6 трлн. вона (5.6 млрд. долара). За сравнение през същия период на предходната година тя е била 14.87 трлн. вона, или 12.6 млрд. долара.Понижени са и приходите на компанията - до 16.09 трлн. вона (13.6 млрд. долара), или с 4% по-малко спрямо година по-рано.От „Самсунг“ посочват, че слабостта и спадът на цените на пазара на чипове за памет продължават, но се наблюдава възстановяване на търсенето.Влияние оказва и усложнената геополитическа ситуация и търговската война между САЩ и Китай. Прекият потърпевш от враждата между двете най-силни икономики е Huawei, който същевременно е един от основните клиенти на чипове на корейския производител.Предходното тримесечие също не беше успешно за компанията. Те отчетоха спад в оперативната си печалба от 60%, а причината бе същата.Очаква се проблемите с бизнеса с чипове да продължат до края на 2019 година, тъй като световната икономика е подложена на натиск. Обявява се, че през втората половина се очаква търсенето да нарасне.Търсенето на смартфони също намаля заради икономическата несигурност, заявяват още от „Самсунг“. Продажбите на водещите устройства на компанията като Galaxy S10 паднаха заради забавянето на търсенето на премиум продукти, докато продажбите на по-евтините Galaxy A Series се увеличиха, става ясно от отчета.Миналата седмица компанията заяви, че Galaxy Fold ще влезе в продажба през септември, след като са направени подобрения в смартфона.", "date": "2019.07.31", "title": "Акциите на Самсунг поевтиняха след новината за 56% спад на печалбата"}
{"url": "https://offnews.bg/medii/sviat-v-plamatci-pokazva-vtorata-svetovna-vojna-prez-istoriite-na-ob-708380.html", "text": "VIASAT WORLD ще излъчи епичния нов сериал \"Свят в пламъци\" (WORLD ON FIRE) по .Проект на BBC One, продуциран от Mammoth Screen (автори на „Полдарк“), World on Fire е нов драматичен сериал от сценариста Питър Баукър. Снимана на множество локации в Европа, включително Полша, Франция, Германия и Великобритания, това е вълнуваща драма, която проследява историята на Втората световна война чрез историите обикновени хора от всички страни на глобалния конфликт.Първият сезон разказва за първата година на войната, започвайки с германската инвазия в Полша през септември 1939 г.  С участието на звезден актьорски състав, включително носителката на „Оскар“ Хелън Хънт (As Good As It Gets), носителят на Еми и БАФТА Шон Бийн (Game of Thrones), както и номинираната за Оскар и носителка на Оливие Лесли Манвил (Harlots, Phantom Thread), първият сезон въвлича в ужаса на разразяващата се война. Участват и полските актьори Zofia Wichlacz, Tomasz Kot, Radosław Kaim, Agata Kulesza и Tomasz Zietek.  Телевизионната поредица има универсално звучене и изследва човешки истории, скрити в този сеизмичен момент от историята на 20-ти век. От Хари, млад преводач от английски във Варшава, оплетен в преговори с нацистите в опит да изведе полската си любов Каша извън страната, до Луис, момичето, което го очаква у дома. От Нанси, американка - военен кореспондент, която не може да намери мира, освен когато животът ѝ е в риск, до семейство Рослър в Берлин, разтревожени за съдбата на сина им, който е войник, докато същевременно се опитват да опазят дъщеря си от вниманието на нацисткия режим.Първи сезон на World on Fire ще дебютира ексклузивно по Epic Drama в Централна и източна Европа през есента и ще бъде на разположение за видео по поръчка чрез операторите – партньори на ТВ канала.", "date": "2019.07.31", "title": "'Свят в пламъци' показва Втората световна война през историите на обикновени герои"}
{"url": "https://offnews.bg/medii/slavi-zapochva-sobstven-politicheski-proekt-i-televizionen-produkt-708399.html", "text": "Днес, след 19 години в ефир, \"Шоуто на Слави\" излъчи своето последно предаване по bTV.В седмиците преди края му в медийното и общественото пространство имаше редица спекулации относно бъдещето на Слави Трифонов и неговия екип. Най-често срещаните бяха: че Слави ще се кандидатира за кмет на София; че ще обяви сформирането на свой политически проект; че ще създаде своя телевизия; че ще продължи с ново предаване в друга телевизия; че ще се оттегли от публичната среда.Тази вечер предаването започна с целия му екип, строен пред камерите, на който Трифонов благодари и каза, че не би могъл да се справи без тях и те са неговото семейство. След това благодари и на хората в студиото и зад екрана, които са го гледали през всичките години.Предаването премина в песни, видео кадри и разговори с гости от екипа, с които зрителите си припомниха моменти от историята на шоуто.Най-важен беше краят, в който Слави обяви бъдещите си планове, а именно: ще създаде \"собствен телевизионен продукт\" на име \"Седем-осми\", който ще стартира от 15 септември, както и собствен \"политически проект\", който ще носи името \"Няма такава държава\". Мотото им ще бъде \"Силата е в истината\".Засега не се споменават повече подробности около проектите.", "date": "2019.07.31", "title": "Слави започва собствен политически проект и телевизионен продукт"}
{"url": "https://offnews.bg/knigi/lisa-presli-pishe-kniga-za-braka-si-s-majkal-dzheksan-708365.html", "text": "Лиса Пресли ще получи над три милиона долара, за да разкаже в книга повече детайли от връзката си с бившия си съпруг Майкъл Джексън.51-годишната певица и актриса бе омъжена за краля на попа в периода от 1994 до 1996 година. Тя е подписала договор с Gallery Books, като крайната сума, която може да получи от издаването на въпросната книга, може да достигне дори до 4 милиона долара.Според издателството тя ще разкрие шокиращи детайли, както и нова информация за Елвис Пресли. Тя е убедена, че и двамата са били в състояние да изграждат около себе си такава реалност, каквато си пожелаят.Лиса Мари винаги е защитавала Джексън срещу обвиненията в педофилия. Тя неведнъж е заявявала, че не вярва той да е направил всички тези ужасни неща, в които го обвиняват. Да видим дали в книгата няма да промени мнението си.", "date": "2019.07.31", "title": "Лиса Пресли пише книга за брака си с Майкъл Джексън"}
{"url": "https://offnews.bg/futbol/bivsh-igrach-na-levski-vkara-na-real-madrid-na-audi-cup-708398.html", "text": "Бившият футболист на Левски Гари Родригес се разписа във вратата на Реал Мадрид в двубой от турнира Audi Cup, но това не помогна на тима му Фенербахче да избегне поражението в двубоя за третото място.Реал Мадрид спечели първата си победа в редовното време в предсезонната подготовка, след като срази с 5:3 отбора от Истанбул.Срещата се игра на “Алианц Арена” в Мюнхен. Вчера “белия балет” отстъпи на Тотнъм с 0:1, а турският гранд бе унищожен от домакина Байерн (Мюнхен) с 1:6.Гари Родригес реализира първия гол в мача в 6-ата минута. В 12-ата Карим Бензема изравни, а в 27-ата вкара втори гол. Набил Дирар изравни в 34-ата. В 53-ата Бензема беше точен още веднъж - за 3:2. В 59-ата \"фенерите\" пак имаха повод за радост, след като Озан Туфан изненада резервата на вратата Андрий Лунин с далечен изстрел за 3:3.Oще в следващата си атака обаче \"лос меренгес\" си възстановиха аванса, благодарение на попадение на Начо Фернандес. В 79-ата минута и Мариано Диас постави името си сред голмайсторите - 5:3.Това бе второ участие за Реал Мадрид на турнира Audi Cup след второто място през 2015 година, докато Фенербахче бяха дебютанти. За Реал Мадрид победата е едва първа досега в контролите - 1:3 от Байерн, 3:7 от Атлетико (Мадрид) и 2:2 с Арсенал (5:4 при дузпите).Тотнъм пък е новият носител на трофея Audi Cup. \"Шпорите\" победиха домакина Байерн Мюнхен след изпълнение на дузпи. В редовното време срещата приключи при резултат 2:2, като англичаните поведоха с попадения на Ерик Ламела (19) и Кристиан Ериксен (59), но германците успяха да се върнат в мача след точни изстрели на Ян-Фите Арп (62) и Алфонсо Дейвис (82). При дузпите лондончани показаха по-здрави нерви и спечелиха с 6:5 точни изстрела.", "date": "2019.07.31", "title": "Бивш играч на Левски вкара на Реал Мадрид на Audi Cup"}
{"url": "https://offnews.bg/futbol/sotcialna-initciativa-na-ludogoretc-e-nominirana-za-nagrada-708377.html", "text": "Шампионът Лудогорец e номиниран за наградата „Повече от футбол“ (#More than a football) на Мрежата Европейски футбол за развитие (EFDN). Призът се връчва за социална ангажираност в обществото, информира \"Гонг\".Лудогорец е отличен заради кампанията си #Live Friendship, чиято цел е създаване на по-добра среда за директна комуникация между хората. Проектът е фокусиран върху окуражаването на децата и подрастващите да се срещат лично, да водят активен начин на живот и да съзнават приятелства.За целта „орлите“ имат създадена специална група и набира доброволци, желаещи да бъдат част от мачовете и инициативите на клуба. По този начин се дава шанс да желаещите да се забавляват и спортуват заедно, вместо да комуникират онлайн.В спор за наградата Лудогорец ще се бори с европейските грандове Ювентус, Челси, Шахтьор (Донецк), Вердер и Глазгоу Рейнджърс, както и с датския Мидтиланд, кипърския Аполон (Лимасол) и шотландския Монтроус.През септември номинациите ще бъдат съкратени до само четири. Победителят ще бъде обявен в периода 19-20 ноември, когато в Барселона ще се проведе 13-ата годишна конференция на EFDN.", "date": "2019.07.31", "title": "Социална инициатива на Лудогорец е номинирана за награда"}
{"url": "https://offnews.bg/ikonomika/darzhavata-obiaviava-konkurs-za-tarsene-na-neft-i-gaz-v-blok-tervel-708378.html", "text": "По предложение на министъра на енергетиката ще бъде открита конкурсна процедура за издаване на разрешение за търсене и проучване на нефт и природен газ в площ „Блок 1-26 Тервел“, разположена в изключителната икономическа зона на Република България в Черно море. Това е регламентирано в решение на Министерския съвет, взето на днешното му заседание.Площта е с размер 4 032 кв. км. Разрешението за търсене и проучване ще бъде издадено за срок от пет години.Бъдещият титуляр на разрешението ще трябва да прокара и обработи 2Д и ЗД сеизмични изследвания, да изготви геоложки модел за оконтуряване на перспективни обекти за сондиране, както и да оцени петролния потенциал и да прокара търсещ сондаж при откриване на перспективни структури. Това е регламентирано в минималната задължителна работна програма за проучването.Територията на „Блок 1-26 Тервел“ представлява източната част от по-голям проучвателен блок за нефт и природен газ „Бургас - дълбоко море”. В периода 2002 - 2008 г. там е било предоставено разрешение за търсене и проучване на „Винтидж Петролеум Интернешънъл инк.“, който е провел ограничен обем проучвателни дейности. В обсега на площта не е прокарван сондаж. Блокът е слабо изучен и геоложките и геофизичните данни за него са силно ограничени.Обявата за конкурса ще бъде публикувана в Държавен вестник, на електронната страница на Министерството на енергетиката и в Официалния вестник на Европейския съюз. Всички срокове по провеждането му ще се отчитат от датата на публикуване в Официалния вестник на ЕС.", "date": "2019.07.31", "title": "Държавата обявява конкурс за търсене на нефт и газ в блок 'Тервел'"}
{"url": "https://offnews.bg/drugi/nad-250-zapisani-uchastnitci-za-tazgodishnia-triatlon-lavsko-sartce-708358.html", "text": "Остават 35 места за участие в категория ултра и 95 места за отборно участие в ултра крос триатлона „Лъвско сърце”, който ще се проведе на 7 септември в Приморско.Към момента има 277 участници, които ще се съревновават в трите етапа на триатлона: 3 км плуване в залива на плаж Перла, 116 км планинско колоездене в горите на Странджа и 21 км бягане в резерват Ропотамо.Състезанието се провежда за четвърта поредна година и предизвиква участниците да събудят своето лъвско сърце, като преминат трасе с обща дистанция от 140 километра, индивидуално или отборно в щафета от трима за контролно време от 13 часа. Това уникално по рода си състезание в България, продължава да привлича все повече атлети и любители на спорта, които са готови да премерят сили със себе си. Очаква се тазгодишното издание да бъде най-мащабното по рода си.„Преживяването не може да се опише с думи. Почти не минава ден, в който да не си спомня за това състезание.“, споделя Павлин Георгиев, участвал в третото издание на триатлона.Трасето на „Лъвско сърце“ не е случайно избрано. Маршрутът преминава покрай четири природни резервата и 12 тракийски светилища.Етап плуване доближава състезателите до потъналия тракийски град Ранули, който се намира в акваторията на днешния залив Перла. Във втория етап – колоездене - се прекосяват резерватите Силкосия, Парория и Тисовица по легендарното историческо трасе, познато като „Пътя на коня“. Последният етап е за бегачите - в резерват Ропотамо през Маслен нос, светилището Беглик Таш, залив Св. Параскева и Лъвската глава.Поради дългия почивен уикенд тази година, всички участници и доброволци са добре дошли на Базов лагер „Лъвско сърце“ на плаж Перла в Приморско още от 6-ти септември. Зрителите могат да заповядат на 7-ми септември. Ще бъде осигурено и онлайн излъчване и проследяване на живо.Организаторите приканват всички желаещи да се запишат за състезанието, да го направят не по-късно от 18-ти август 2019г.Освен участници, “Лъвско сърце” цели да привлече и голям брой доброволци, които желаят да се включват в организацията на състезанието. През 2018 г. техният брой надвишаваше 100 човека. Към днешна дата набирането е все още отворено. Желаещите могат да се запишат на следния линк: https://www.lionheart.bg/volunteers-bg/Организатори са Сдружение „Лъвско сърце“ и Община Приморско. Видео от изданието през 2018-а може да видите тук. Всичко за състезанието следете на http://lionheart.bg/ и във Facebook страницата на събитието.", "date": "2019.07.31", "title": "Над 250 записани участници за тазгодишния триатлон \"Лъвско сърце\" в Приморско"}
{"url": "https://offnews.bg/leka-atletika/kaster-semenia-propuska-svetovnoto-v-doha-708348.html", "text": "Южноафриканската атлетка Кастер Семеня загуби поредна съдебна битка и по всяка вероятност няма да участва на световното първенство по лека атлетика в катарския град Доха през септември.Новината обяви самата състезателка, която отново не пожъна успех в опитите си да докаже пред Международната асоциация по атлетика и Спортния арбитражен съд (КАС) в Лозана, че има право да се състезава въпреки \"различното си сексуално развитие\".От ИААФ се борят срещу този полов феномен и взеха решение за състезанията от 400 метра до 1 миля да не се допускат такива атлетки, карайки ги да приемат специални лекарства понижаващи нивата на тестострон.Семеня не е съгласна на такава терапия и обжалва правилото. На първа инстанция Швейцарският федерален съд се прознесе в нейна полза и тя продължи да се състезава.Сега обаче следващата инстанция на същата съдебна институция отмени решението и възстанови правилото на федерацията.\"Разочарована съм, че не ме допускат да защитя извоюваната с много труд титла. Това няма да ме спре да продължа борбата за справедливост и човешки прави в атлетиката\", споделя Семеня.", "date": "2019.07.31", "title": "Кастер Семеня пропуска световното в Доха"}
