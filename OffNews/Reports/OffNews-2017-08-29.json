{"url": "https://offnews.bg/futbol/polovin-vek-shvedski-teror-za-balgaria-i-kraiat-mu-ne-se-vizhda-663910.html", "text": "ТрадицииПораженията от Швеция по традиция се приемат особено болезнено от българските фенове, тъй като противникът определено не е от ранга например на Бразилия или Германия. Това донякъде е незаслужено, тъй като „тре кронур“ имат богата история и са водещ отбор в света още от ранните години на съвременния футбол. На 21 май 1924 г. националният ни тим губи тежко с 0:6 от Австрия в първия си мач в историята. Около две седмици по-късно Швеция печели бронзовите медали на Олимпиадата в Париж. На световното първенство пред 1934 г. скандинавците са на четвъртфинал, четири години по-късно завършват пети, а на мондиала в Бразилия през 1950 г. са трети.Още по-забележително е тяхното представяне на турнира от 1958 г., когато са домакини. Тогава воденият от английския треньор Джордж Рейнър шведски тим стига финал с Бразилия, който губи с 2:4. Достатъчно е обаче да се спомене, че в „селесао“ са митичните Жилмар, Диди, Вава, Гаринча, Загало и, разбира се, Пеле.НачалотоВъпреки доказаната класа на северняците първите битки с тях носят добри спомени за българския отбор. Жребият за европейското първенство през 1968 г. праща двата тима в една квалификационна група. В тези години шведският футбол бележи известен застой, докато България разполага с невероятен състав. На 11 юни 1967 г. на ст. „Росунда“ домакините трябва да преглътнат голямо унижение отстъпвайки с 0:2 на непознатия до момента за тях отбор от Балканите. Петър Жеков открива в 23 минута, а Георги Дерменджиев – Чико довършва съперника с нов гол в 83-та минута.През ноември същата година на ст. “Васил Левски“ шамарът за Швеция е още по-голям – 3:0 след попадения на Никола Котков (43), Васил Митков (44) и Георги Аспарухов (45). Ето и последният състав победил Швеция: Симеон Симеонов – Мони (Славия), Александър Шаламанов – Шами (Славия), Димитър Пенев - Пената (ЦСКА), Борис Гаганелов (ЦСКА), Добромир Жечев – Бобата (Спартак Сф), Тодор Колев – Токата (Локомотив Сф), Динко Дерменджиев – Чико (Ботев Пд), Христо Бонев – Зума (по това време носи екипа на ЦСКА), Георги Аспарухов – Гунди (Левски), Никола Котков - Котака (Локомотив Сф) и Васил Митков – Шопа (Спартак Сф). Треньор на тима д-р Стефан Божков – Стевето. България завършва първа в групата, а после отпада на четвъртфинал на европейското от бъдещия носител на трофея Италия.ПоредицаЗа съжаление това е и Евереста на българското представяне срещу Швеция. След паметния двубой на ст. „Васил Левски“ се проточват тъжни, а някои и направо унизителни срещи с противника, в които „лъвовете“ намират сили за едва две равенства. След три контроли през 1980, 1981 и 1990 г. и трите завършили с победа за Швеция (2:3, 0:1 и 0:2) съдбата отново ни изправя срещу тях в квалификации за световното първенство в САЩ през 1994 г.. На 7 октомври 1992 г. „лъвовете“ излизат на ст.“Росунда“ със самочувствието, че в първите два мача от групата са наказали Финландия и Франция съответно с 3:0 и 2:0. Без наказаните Христо Стоичков, който същата година вдига КЕШ с Барселона, и Ники Илиев, обаче нашите са пречупени с 2:0, а попаденията са на тъмнокожия нападател Мартин Далин (56) и Стефан Петерсон (76).Именно този двубой поставя началото на нескончаемият досега кошмар от шведски поражения. Преди реванша през септември в българския тим цари ентусиазъм за възмездие. Стоичков сипе люти закани срещу шведите и в 21-вата минута като ли че всичко тръгва по вода. България получава правото на дузпа и Камата безпощадно праща топката във вратата на Томас Равели. За съжаление четири минути по-късно пак Мартин Далин вгорчава вкуса на феновете на националния стадион в София.Едва ли някой е очаквал, че следващата среща със скандинавците ще дойде толкова скоро и ще приключи толкова ужасяващо за т.нар. златно поколение на футбола ни. На световните финали в САЩ през 1994 г. Пеневата чета прави невероятен фурор и най-неочаквано стига до мач за третото място. Там чака „тре кронур“ и кошмарите се завръщат. На „Роуз Боул“ в Лос Анджелис България буквално е пометена за малко повече от половин час с 4:0 с попадения на Томас Бролин (8), Хакан Милд (30), Хенрик Ларсон (37) и Патрик Андерсон (39). През втората част канонадата към нашата врата стихва, а влезлият като резерва вратар на полувремето Пламен Николов – Пинко може да се похвали, че единствен на мондиала не е вадил топката от мрежата си.Бой до спукванеЗа лош късмет шведският терор над „лъвовете“ продължава и в европейските квалификации за Евро 2000. Два пъти по 1:0 в Бургас и на стадиона в предградието на Стокхолм Солна. Най-срамният резултат обаче тепърва предстои. Изтичат пет безметежни години без среща с „тре кронур“, за да дойде дата 14 юни 2004 г. България се е класирала на голям турнир (засега последен) – европейското в Португалия.След жребия става ясно, че редом с Дания и Италия нашите отново ще мерят сили с ужасните воини от Севера. При това в първия си мач. Сянката на този печелен двубой на ст. „Жозе Алваладе“ дълго ще тегне над българския футбол. Не без помощта на английския рефер Майк Райли шведите ни бият като тъпан - 5:0. Фреди Люнгберг (32), Хенрик Ларсон (57, 58), Златан Ибрахимович (78-дузпа) и Маркус Албак (90+1) екзекутират „лъвовете“.Следващите мачове със съперника са през 2005 г. и са квалификации за световни финали. И двете завършват с погроми с по 0:3, а треньор на нашите е Христо Стоичков, който така и не успява да вземе реванш от тях за пораженията като играч. През септември след гостуването в Швеция, Камата в серия свои изказвания обвинява публично шефът на УЕФА Ленарт Йохансон, че е помогнал на сънародниците си и е повлиял на резултата от мача. Местният в. “Експресен“ публикува на следващия ден снимка на българина със залепена уста с надпис под нея „Млъкни!“.Октомври миналата година бе последната среща между двата отбора. Резултатът от нея, бе както в предишните два мача – добре познатото 3:0 за Швеция. Какво предстои оттук насетне, тепърва ще видим, но едно е сигурно - феновете чакат битката с този противник със свито сърце. В ръцете на националите пък е да сложат най-после край на тази черна поредица от негативни резултати срещу съперника.", "date": "2017.08.29", "title": "Половин век шведски терор за България и краят му не се вижда"}
{"url": "https://offnews.bg/kultura/zashto-kraliat-na-noshtta-ot-igra-na-tronove-nikoga-ne-govori-663909.html", "text": "Седми сезон на \"Игра на тронове\" приключи, а в последния му епизод видяхме как Кралят на нощта и лидер на белите бродници яхва призования мъртъв дракон на Денерис Таргариен и се отправя към Вестерос. Нощният крал е могъщият лидер на древните хуманоиди, създадени преди хиляди години от Децата на гората.Въпреки значителната си роля в сериала, кралят отвъд Вала никога не издава звук на екрана. И според създателите на \"Игра на тронове\" Дейвид Бениоф и Ди Би Уайз никога няма да го направи.Преди време те разказват в интервю повече за мистичния герой. \"Ние не виждаме Краля на нощта като злодей, а по-скоро като мъртвец. В някои отношения е подходящо той да не говори\", казаха Бениоф и Уайз, цитирани от \"Insider\".\"Какво може да каже смъртта? Той е просто сила на унищожение. Не мисля, че някога сме били изкушавани да пишем диалог за Нощния крал. Всичко, което той каже, ще бъде неестествено\", допълват те.Така вече изказването на Джон Сноу за ледения крал - \"генерал, с който не можеш да преговаряш\" може да се приеме и буквално.Какво ще се случи в осми сезон и дали Кралят на нощта ще падне, ще разберем най-вероятно чак през 2019 г. Тогава ще бъдат пуснати последните шест епизода от филмовата сага.", "date": "2017.08.29", "title": "Защо Кралят на нощта от Игра на тронове никога не говори"}
{"url": "https://offnews.bg/112/tijnejdzhar-prostrelia-momche-s-vazdushna-pushka-663915.html", "text": "Тийнейджър е прострелял с въздушна пушка в краката друго момче. Инцидентът е станал в село Маломир, област Ямбол.Сачмите са попаднали в двата крака на детето - в областта на дясното бедро и на лявата колянна става на пострадалото момче.То е потърсило лекарска помощ едва на следващия ден. Няма опасност за живота му.Двете момчета са били в една компания, когато между тях възникнал конфликт и единият младеж стрелял три пъти в краката на другия с въздушната пушка, която носил в себе си. Пушката е иззета от разследващите.Стрелецът получил пушката като възнаграждение в натура за свършена от него работа на човек от селото.В селото няма полицай.", "date": "2017.08.29", "title": "Тийнейджър простреля момче с въздушна пушка"}
{"url": "https://offnews.bg/temida/12-godini-zatvor-za-bashta-iznasilval-sistemno-dashteria-si-663916.html", "text": "12 години и осем месеца затвор получи 38-годишният Йорго Колев, обвинен в системно изнасилване на собствена си непълнолетна дъщеря. Присъдата бе произнесена днес от Русенския окръжен съд, съобщи БГНЕС.Делото се гледа по процедурата на съкратено съдебно следствие, след като обвиняемият се призна за виновен.Така ефективното наказание от 19 години затвор, наложено от съда, бе намалено с една трета. Мъжът бе осъден за тежко престъпление - през периода от октомври 2015 г. до 20 януари тази година той изнасилил непълнолетната си дъщеря 42 пъти, като я принудил към това със сила и заплашване.Съдът присъди и обезщетение на пострадалото момиче за неимуществени вреди в размер на 60 000 лева, като не уважи изцяло гражданския й иск, предявен за сумата от 100 000 лв.Решението може да се обжалва в 15-дневен срок пред Великотърновския апелативен съд.След заседанието защитата на подсъдимия заяви, че присъдата ще бъде обжалвана, тъй като според него наказанието е прекалено тежко и на практика се приравнява към убийство.", "date": "2017.08.29", "title": "12 години затвор за баща, изнасилвал системно дъщеря си"}
{"url": "https://offnews.bg/bojni/mejuedar-s-priatelski-savet-kam-makgregar-stoj-si-v-ufc-663913.html", "text": "Американската боксова знаменитост Флойд Мейуедър посъветва ирландеца Конър Макгрегър да си стои в смесените бойни изкуства и да не опитва отново от предизвикателството да се качи на ринга срещу професионалист.Двамата изиграха мач по боксовите правила в Лас Вегас, като Мейуедър стигна до успеха с технически нокаут в десетия рунд.Състезателите прибраха тлъсти чекове, като този от 30 милиона долара на Макгрегър е 10 пъти повече от всичките пари, които е изкарал до момента в смесените бойни изкуства.\"Макгрегър е добър боец и му желая всичко най-хубаво. Хубаво е да разбере, че аз съм най-доброто, което можеше да му се случи на ринга.На 40 години съм, не съм се бил от 800 дни. Други боксьори няма да са толкова снизходителни с него. Младите лъвове ще го довършат доста преди десетия рунд. Аз просто го изтощих и унищожих\", коментира Мейуедър.", "date": "2017.08.29", "title": "Мейуедър с приятелски съвет към Макгрегър: Стой си в UFC!"}
{"url": "https://offnews.bg/ikonomika/thomas-cook-ni-vodi-400-000-turisti-poveche-ot-minalata-godina-663918.html", "text": "Броят на туристите, посетили България с Thomas Cook, една от водещите световни компании за туристически пътувания и почивки, се очаква да достигне 400 000 души до края на този сезон, което е 16,5% ръст в сравнение с миналата година. Това заяви министърът на туризма Николина Ангелкова по време на работна среща с Питър Фанкхаузер, генерален изпълнителен директор на компанията, кметове и представители на туристическия бранш. Данните са на реализирани пътувания и резервации до септември месец, основаващи се на пазарната позиция и големите пазарни дялове през последните години в цялата група на водещата световна компании за туристически отдих и почивка.Генералният изпълнителен директор на Thomas Cook Group представи плановете на компанията си за българския пазар.Той посочи още, че Condor, немската авиокомпания на Thomas Cook, осъществява 5 седмични полета от Германия до Бургас и 2 до Варна през летен сезон 2017.", "date": "2017.08.29", "title": "Thomas Cook ни води 400 000 туристи повече от миналата година"}
{"url": "https://offnews.bg/ikonomika/hranilishteto-za-iadreni-otpadatci-v-kozloduj-shte-struva-72-mln-evro-663911.html", "text": "Държавно предприятие „Радиоактивни отпадъци” (ДП РАО) официално стартира изграждането на Национално хранилище за ниско- и средноактивни радиоактивни отпадъци (НХРАО). На тържествена церемония на площадка „Радиана“ министърът на енергетиката г-жа Теменужка Петкова и изпълнителният директор на ДПРАО Дилян Петров направиха символичната първа копка на бъдещото НХРАО.Площадка „Радиана”, където ще бъде изградено хранилището, е разположена в двукилометровата зона с контролиран достъп на АЕЦ „Козлодуй”.На събитието присъстваха още зам.-министърът на регионалното развитие и благоустройството Валентин Йовев, зам.-председателят на Комисията по енергетика към Народното събрание Валентин Николов, народният представител от Враца и член на енергийната комисия в НС Петя Аврамова, представители на Агенцията по ядрено регулиране, Европейската банка за възстановяване и развитие (ЕБВР), местната власт, кметствата от региона, областната администрация и партньорски организации.Изграждането на Националното хранилище е залегнало в актуализираната Национална стратегия за управление на отработеното ядрено гориво и радиоактивните отпадъци до 2030 г. и представлява ангажимент на българското правителство пред Европейската комисия. Международен фонд „Козлодуй” финансира безвъзмездно проекта, чрез ЕБВР, а стойността на първия етап от изграждането на хранилището е 71 820 000 евро. Строителните работи по първия етап се очаква да приключат през 2021 г.За изпълнител на проекта по изграждане на НХРАО по критериите на ЕБВР е избран германо-български консорциум от 5 фирми с главен изпълнител NUKEM Technologies, която има международен опит с подобни съоръжения.Националното хранилище представлява съоръжение с многобариерна защита за трайно съхраняване на предварително обезопасени и опаковани в стоманобетонни кубове радиоактивни отпадъци и ще бъде едно от най-модерните в Европа от този тип. НХРАО ще бъде от приповърхностен траншеен тип с капацитет от 138 200 куб. метра. Състои се от няколко стоманобетонни вкопани конструкции (модули), разделени от вътрешни преградни стени на отделни камери. Планирано е хранилището да бъде в експлоатация, т. е. постепенно да се запълва, в продължение на 60 години. След това се предвижда то да бъде затворено. През целия период на експлоатация и в следващите 300 години съоръжението ще е обект на постоянен контрол от страна на оторизираните органи.В своето изказване изпълнителният директор Дилян Петров изтъкна, че за да се стигне до изграждането на Националното хранилище, ДП РАО е извършило задълбочено изследване на всички подходящи територии в страната и е оценявало избраните терени по над 30 критерия. Работата по проекта е продължила повече от 10 години.По думите му, в НХРАО ще бъдат съхранявани ниско- и средноактивни радиоактивни отпадъци от промишлеността, медицината, научната дейност и бита; отпадъци, генерирани при извеждането от експлоатация на I-IV блок на АЕЦ „Козлодуй”, както и от дейността на бъдещи нови ядрени мощности.Проектът за изграждане на национално хранилище за ниско- и средноактивни радиоактивни отпадъци е възложен на Държавно предприятие „Радиоактивни отпадъци” (ДП РАО) с правителствено решение от 2005 г. (Решение на МС № 683/25.07.2005 г.). Във времето този процес условно се разделя на три основни етапа: избор на площадка, проектиране и строителство. След извършени регионални и детайлни геолого-геофизични, геохимични, инженерно-геоложки и хидрогеоложки изследвания, беше избрана предпочитана площадка, върху която ще се изгради националното хранилище – площадка „Радиана”.", "date": "2017.08.29", "title": "Хранилището за ядрени отпадъци в Козлодуй ще струва 72 млн. евро за начало"}
{"url": "https://offnews.bg/obshtestvo/kravar-prichinil-pozhara-v-kresnenskoto-defile-663912.html", "text": "Главният заподозрян за пожара в Кресненското дефиле е 30-годишен наемник кравар от гр. Симитли. В момента той е задържан от полицията за 72 часа.По време на паша краварят хвърля своя фас в тревата. Така пламва огън, който мъжът се опитал да загаси сам, но след като вижда, че няма да успее се обажда на кмета на село Брежани Благой Стефанов, за да му каже, че гори пожар, предаде .В началото заподозреният К. Митев е давал противоречиви показания пред органите на реда, но после си признал за стореното. По тялото и дрехите на Митев има следи от пожар. Ако вината му бъде призната в съда, Митев го грози присъда от 5 години в затвора за причиняване на пожар по непредпазливост.Прокуратурата ще иска постоянна мярка за задържане под стража, а подробностите около разследването бяха съобщени от говорителя на главния прокурор Румяна Арнаудова, районния прокурор Борислав Ковачки и директора на ОДМВР-Благоевград Николай Хаджиев.Към момента всички огнища на пожара са ограничени и локализирани, обяви министърът на вътрешните работи Валентин Радев по-рано днес. Въпреки това, равносметката до момента е: унищожена е 15 хил. дка земя, щети за над 3 млн. лв., а за да се възстанови гората ще са нужни десетки години.", "date": "2017.08.29", "title": "Кравар причинил пожара в Кресненското дефиле"}
{"url": "https://offnews.bg/koloezdene/italianetc-specheli-10-ia-etap-na-vueltata-663920.html", "text": "Италианецът Матео Трентин спечели десетия етап на колоездачната обиколка на Испания - 164,8 километра от Каравака де ла Крус до Алмаха де Мурсия.Етапът, макар и равнинен, бе много тежък заради неспирния дъжд, но в крайна сметка Трентин стигна до втората си етапна победа в тазгодишната Вуелта, след като изпревари испанеца Хосе Хоакин Рохас.Преди това той триумфира и в четвъртия етап. Трентин финишира за 3 часа, 34 минути и 56 секунди, като остави на секунда зад себе си Рохас и на 19 Хайме Росон (Испания), който завърши трети.Лидер в генералното класиране остава британецът Крис Фрум. Състезателят на Sky има аванс от 36 секунди пред втория Естебан Чавес (Колумбия) и 37 пред третия Николас Роуч.Именно ирландецът бе и големият победител в днешния ден, след като успя да изпревари с 29 секунди основната група, в която се движеха Фруум и Чавес и да съкрати значително изоставането си.Утре предстои единадесетият етап от обиколката, като състезателите ще изминат 187,5 километра от Лорка до Астрономическата обсерватория в Калар Алто.", "date": "2017.08.29", "title": "Италианец спечели 10-ия етап на Вуелтата"}
{"url": "https://offnews.bg/futbol/franchesko-toti-zapochva-treniorski-kurs-663901.html", "text": "Легендата на Рома настоящ директор в клуба Франческо Тоти все пак ще премине треньорски курсове, пишат медиите в Италия.Преди време 40-годишният бивш футболист заяви категорично, че няма намерение да става треньор, но явно е решил да промени това си становище.Според \"Гадзета дело Спорт\" Тоти продължава да търси себе си след края на кариерата и ще започне обучение в клубната база на римляните Тригория.След това Франческо ще трябва да продължи образованието си в италианската треньорска школа Коверчано, където трябва да напише и дисертация.Преди около три месеца живата легенда на Рома се сбогува с клуба на сърцето си, след изпълнен с много драма мач срещу Дженоа в последния кръг на Серия А.След края на мача Тоти, придружен от съпругата си Илари Блази и трите им деца, направи почетна обиколка на стадиона, поздравявайки развълнуваните фенове на тима, които в негова чест бяха облекли фланелки с номер 10 и името му.", "date": "2017.08.29", "title": "Франческо Тоти започва треньорски курс"}
{"url": "https://offnews.bg/politika/kurumbashev-makron-se-opitva-da-reshava-vatreshni-problemi-chrez-evro-663917.html", "text": "„България трябва да бъде много внимателна, когато тук се идва с разни предложения относно директивата за командироването на работници. Едва ли не, от нас се иска подкрепа за тази директива в замяна на едно наше ефимерно влизане в Шенген и Еврозоната“. Това заяви евродепутатът от Групата на СиД Петър Курумбашев по време на пресконференция във вторник.„За първи път наблюдавам подобно разделение в Европейския парламент – гласуването бе не по политически групи (ЕНП, социалисти, либерали). Гласуването беше чисто национално. От една страна – Франция, Германия, Австрия, а от друга - страните от Централна и Източна Европа. За първи път в рамките на тази година наблюдавам в ЕП разделение не по политически, а по национален признак. Това е изключително опасно.“Курумбашев коментира спорните моменти в за българските превозвачи с оглед новите предложения за регулиране на шосейния транспорт в ЕС.Той подчерта, че някои държави са въвели в своето национално законодателство протекционистки мерки, които допълнително затрудняват работата на нашите фирми. Курумбашев посочи като такъв пример изискването всяка една транспортна фирма да има конкретен агент в конкретната държава.Според него подобни мерки са насочени срещу един основен принцип на ЕС - свободното движение на стоки и услуги.", "date": "2017.08.29", "title": "Курумбашев: Макрон се опитва да решава вътрешни проблеми чрез европейското законодателство"}
{"url": "https://offnews.bg/zimni/anoreksia-prekrati-karierata-na-19-godishna-olimpijska-shampionka-663895.html", "text": "Юлия Липницкая, която е най-младата олимпийска шампионка в историята, прекратява кариерата си на крехките 19 години. Причината е ужасяваща - младата рускиня води битка с анорексията, заради което повече не може да тренира и да участва в състезания.Фигуристката взе злато на Игрите в Сочи през 2014, когато бе на 15, а в същата година стана европейска шампионка. Мнозина и предричаха бляскаво спортно бъдеще, което обаче е сериозно застрашено.От руската федерация по фигурно пързаляне засега отричат Липницкая да е казала окончателно край и обявиха, че ще я поставят в резервния отбор, докато не приключи лечението си и не вземе решение дали продължава.За нещастие на привържениците на зимните спортове, шансовете това да се случи обаче са около нулата, коментират в Русия.", "date": "2017.08.29", "title": "Анорексия прекрати кариерата на 19-годишна олимпийска шампионка"}
{"url": "https://offnews.bg/ikonomika/otnovo-derajlira-vlak-na-bulmarket-potuliha-intcidenta-663904.html", "text": "Влак с цистерни на частния жп превозвач Булмаркет отново е дерайлирал, научи OFFNews.Инцидентът се е случил преди два дни край гара Самуил, но не е обявяван публично.Булмаркет бе компанията, която причини трагедията на гара Хитрино, при който загинаха 7 души, 26 бяха ранени и бяха нанесени щети за стотици милиони левове. Според вътрешноведомствената справка за инцидента на Национална компания \"Железопътна инфраструктура\" влак 90571 на Булмаркет с 24 вагона и 1748 тона с локомотив 85-005 и помощен локомотив начело 86-001, е заел междугарието Разград – Самуил от 15,31 часа до 21:10 часа.Причината е дерайлиране на вагон 84529370008-2 с трета колоос по посока движението на влака на км. 85+500.Движението Разград – Самуил е преустановено от 16:47 до 22:56 часа. Първата част е прибрана в гара Самуил в 18:08 часа, а втората част в 21.10 часа.Дерайлиралият вагон е вдигнат в 19.52 часа.Заради инцидента са отменени влакове 9623 Разград - Самуил, 90104 Самуил - Разград, 9622 Самуил - Разград и 90205 Разград – Самуил.Пътниците по тези жп композиции са били извозени с автобус на фирма „Заря”, с. Здравец.За пасажерите във влак 9622 в участъка Самуил – Разград е извикан втори автобус поради наличие на пътници за два автобуса.Закъсняли са няколко влака.Едва след публикацията на OFFNews от НКЖИ потвърдиха за инцидента без да дадат смислено обяснение, защо не са обявили пред медиите за случая, въпреки че той е описан вътрещния бюлетин за железопътните инциденти като сериозно произшествие.Комисия разследвала причините за инцидента.", "date": "2017.08.29", "title": "Отново дерайлира влак на Булмаркет, потулиха инцидента"}
{"url": "https://offnews.bg/ikonomika/sled-vizitata-na-makron-frenski-investitcii-prez-kriv-makaron-663908.html", "text": "Преди визитата си у нас френският президент Еманюел Макрон бе в Румъния и от двете визити натрапчиво се видя една основна разлика. Тя е, че България поиска от Франция еврофондове, а Румъния привлича от Франция инвестиции.В България се говори само за еврофондове, защото те са основен доход за политиците, а не се прави нищо за привличане на инвестиции.В България управляващите се интересуват главно от кохезионните еврофондове, а в Румъния – от вложения в реалната икономика.В Букурещ имаше преговори в областта на военната индустрия - да се сглобяват френски самолети в Румъния.  А френската автомобилна група Renault постига рекордни резултати в инвестициите и продажбите на Dacia.Инвестициите са големият проблем на българската икономика и затова е последното място на България в ЕС по почти всички икономически показатели.През последните години в България се гледа на ЕС само като на донор за еврофондове, а не като източник на преки инвестиции.Икономическата ни политика не може да бъде сведена само до усвояване на еврофондовете.Фактът, че у нас има твърде малко преки инвестиции ни пречи да се движим ускорено.България изостава в начина на привличане на инвестиции, защото не предлага благоприятна бизнес среда.Еврофондовете не трябва да са самоцел, но България за съжаление следва погрешна икономическа политика.", "date": "2017.08.29", "title": "След визитата на Макрон: Френски инвестиции през крив макарон"}
{"url": "https://offnews.bg/kultura/hudozhnikat-vlado-rumenov-pokazva-patekata-na-tvorcheskia-si-pat-v-izl-663907.html", "text": "Художникът, реставратор, фотограф и общественик Владо Руменов ще представи своя изложба живопис в галерия \"Сезони\" на 7 септември. „Пътеката, поглед назад…“ ще бъде открита от 18:00 ч. в галерия „Сезони“, на улица „Кракра“ № 2 А, в Дом на културата \"Средец\".Владо Руменов е самоук художник с множество интереси - в областта на историята, археологията, етнографията и фолклора. Не се притеснява да изразява мнението си около всички скандали и нередности в културните среди. Докосвал се до едни от най-ценните произведения на Национална художествена галерия по време на дългогодишната си работа като помощник реставратор. Бил е фондохранител в музея за икони, Криптата, автор е на десетки копия на икони, разпръснати из страната и чужбина.Няколко пъти бродил из духовните пътеки на Индия, Хималая, Непал и Тибет, 61-годишният Руменов казва, че е избрал пътеката на абстрактната живопис, благодарение на която е стигнал до най-правдивия и най-разбираемия си изказ.\"Изложбата е опит за равносметка на един не много интензивен, а освен това и криволичещ, да го нарека по-претенциозно творчески път. Затова и не „пътят”, а „пътеката”, по която се лутах със свободата да се загубя“, казва самоукият художник.Изложбата ще може да бъде видяна до 18 септември. Куратор на изложбата е Яра Бубнова, заместник директор на Национална галерия и директор на Института за съвременно изкуство.", "date": "2017.08.29", "title": "Художникът Владо Руменов показва пътеката на творческия си път в изложба"}
{"url": "https://offnews.bg/obshtestvo/zashto-izbuhna-skandalat-v-smg-pozitciata-na-saiuza-na-matematitcite-663902.html", "text": "Едно математическо състезание даде повод името на елитната Софийска математическа гимназия да бъде замесено в толкова голям скандал, че да се стигне до уволнението на авторитетен учител, да се иска оставката на директора, родители, ученици и родители да се разделят на два лагера и всеки да организира протести, МОН да проверява и безуспешно да се опитва да посредничи между враждуващите страни.Състезанието е \"Европейско кенгуру\", а пожарът пламна в резултат на враждата между двамата съорганизатори - Съюзът на математиците в България и сдружение \"Европейско кенгуру\". Учениците, явили се при СМБ, включително от СМГ, бяха изхвърлени от националния кръг без значение високите им резултати от областния. Решението бе на националната комисия, назначена от министъра на образованието и председателствана от Сава Гроздев (сдружението), член на която бе учителката от СМГ Петя Тодорова.Нейното дисциплинарно уволнение от директора на СМГ отприщи гнева - започнаха протести, проверки, медиите бяха залети от изказвания на едната и на другата страна. По-конкретно - чуха се позициите и на сдружението, и на Петя Тодорова, и на МОН. Но не и на ощетения Съюз на математиците. До вчера, когато председателят на Управителния съвет на СМБ проф. Николай Николов и отговорникът за състезанието по линия на СМБ проф. Емил Колев огласиха становището си.Ето какво се казва в официалната позиция, която публикуваме дословно:В последните месеци в медийното пространство се тиражира невярното твърдение, че Съюзът на математиците в България (СМБ) е предал със закъснение в Министерството на образованието и науката (МОН) протоколите от проведеното на 18 март 2017 г. математическо състезание на Асоциация \"Кенгуру без граници\", известно у нас още като Областен кръг на математическото състезание \"Европейско кенгуру\".СМБ е спазил указанията на МОН да предаде до 10 май 2017 г. протоколите от явилите се към СМБ ученици на състезанието. Това е направено на 9 май 2017 г.В тези указания е напомнен и регламентът за класиране на националния кръг на състезанието. Ето защо СМБ е приложил и списък със 196 предложени участници за националния кръг със съответните точки.Подобен, но без точки, списък с 392 ученици, явили се към другия организатор на състезанието - сдружение \"Европейско кенгуру\", се появява на страницата на Сдружението на 13 май 2017 г. Там този списък е наречен Протокол на класираните ученици от първи до дванадесети клас за националния кръг и е подписан от петима членове на националната комисия за състезанието, назначена от министъра на образованието и науката. Мястото на един такъв протокол е на страницата на МОН, което организира националния кръг чрез тази комисия.Съгласно регламента на състезанието, до национален кръг се допускат приблизително 400 ученици. Следователно петимата членове на националната комисия или не са били запознати с регламента, или са приели, че Сдружението е единственият организатор на състезанието.След подадени сигнали по този повод, на 16 май 2016 г. в МОН се проведе среща за преодоляване на възникналия проблем. Събитието е отразено на страницата на МОН на 1 юни 2017 г., два дни преди националния кръг. От страна на СМБ категорично бе заявено, че МОН трябва да упражни контрол върху националната комисия за изготвяне на единен протокол на допуснатите участници до националния кръг съгласно регламента. От страна на МОН бе изразена позиция, че няма да се допусне неравнопоставеност на участниците към двамата организатори.На 18 май2017 г. трима от подписалите споменатия по-горе протокол подписват и протокол с предложените участници за националния кръг от СМБ, който отново е публикуван само на страницата на Сдружението. Така, в разрез с регламента и със съмнителни отделни протоколи, за националния кръг са класирани 392+196=588 участници.Твърдението, че това е направено с цел да се защитят интересите на учениците, означава тяхната равнопоставеност, тоест еднакъв праг за класиране на ученици от един и същи клас, независимо от организатора. Последното обаче не е спазено. Дали това не бе целта на протокола от 13 май 2017 г.?", "date": "2017.08.29", "title": "Защо избухна скандалът в СМГ? Позицията на Съюза на математиците"}
{"url": "https://offnews.bg/sviat/tramp-za-severna-koreia-vsichki-varianti-sa-na-masata-663905.html", "text": "Президентът на САЩ Доналд Тръмп заяви, че \"всички варианти са на масата\", след като Северна Корея изстреля ракета над Япония, предадоха световните агенции.\"Светът получи поредното ясно и силно послание от Северна Корея: този режим показва своето презрение към съседите си, към всички членове на ООН и към минималните стандарти за приемливо международно поведение\", каза Тръмп в комюнике, разпространено от Белия дом и цитирано от БТА.\"Заплашителните и дестабилизиращи действия само засилват изолацията на севернокорейския режим в региона и сред всички държави по света. Всички варианти са на масата\", заяви президентът на САЩ.Ракетата е била изстреляна рано тази сутрин, около 6 ч местно време, от място близо до Пхенян. Разпаднала се е на 3 части и е паднала в Тихия океан, на около 1180 км източно от нос Еримо на японския остров Хокайдо.Постоянният представител на КНДР в ООН в Женева Хан Тхе-сон не спомена изрично последния ракетен тест на страната си, но заяви, че страната му има право на самозащита заради \"враждебните намерения\" на САЩ, предаде Франс прес.\"Съвместните американско-южнокорейски военни учения, които се водят в момента, в обстановка на напрежение на Корейския полуостров и въпреки твърдите предупреждения на КНДР, са единствено фанатична постъпка, която налива масло в огъня\", заяви на конференцията Хан Тхе-сон.\"След като САЩ открито обявиха враждебните си намерения към КНДР с участието си в тези учения, моята страна има пълно основание да отвърне с твърди ответни мерки, като упражни правото си на самоотбрана. САЩ ще трябва да носят отговорността за катастрофалните последици\", предупреди представителят на Северна Корея.Русия настоява Северна Корея да спазва резолюциите на Съвета за сигурност на ООН за ракетната й програма, заяви руският външен министър Сергей Лавров, цитиран от Ройтерс.Върховният представител на Европейския съюз за външната политика и сигурността Федерика Могерини осъди днешното изстрелване на ракета от Северна Корея над Япония. Тя предложи подкрепата на ЕС за бъдещи преговори, но предупреди, че може да бъдат предприети действия след срещи в Съвета за сигурност на ООН, предаде Ройтерс.Британският министър-председател Тереза Мей ще отпътува за Япония, където ще разговаря с министър-председателя Шиндзо Абе.", "date": "2017.08.29", "title": "Тръмп за Северна Корея: Всички варианти са на масата"}
{"url": "https://offnews.bg/112/naprezhenie-kraj-sopot-baviat-protokolite-za-shtetite-ot-pozhara-663874.html", "text": "Силно напрежение има сред жителите на селата Анево, Московец и Иганово, защото пожарната все още не издава протоколи за щетите от пожара, който избухна вчера и унищожи около 7 хил. декара лозя, розови и овощни градини в землищата на трите села.Според хората причина за забавянето е това, че в протоколите трябва да бъде отразен причинителят на пожара. Местните смятат, че това е полигонът на ВМЗ-Сопот, където вчера са се извършвали контролирани взривове и изпитания на оръжия. От ръководството на завода признават, че при изпитанията е избухнал пожар. Но твърдят, че той е потушен веднага и няма нищо общо с пожара от другата страна на подбалканския път, който унищожи насажденията.Една от версиите, които се обсъждат сред местното население, е че метеорологичната прогноза вчера е била за бурен вятър и е съдържала изрична препоръка да не се извършват изпитанията заради риска от пожар. Заради несъобразяването с тази препоръка заводът би могъл да носи отговорност за изплащането на щетите. Хората от трите села вече са взели решение и всеки момент ще подадат колективен иск срещу завода.", "date": "2017.08.29", "title": "Напрежение край Сопот - бавят протоколите за щетите от пожара"}
{"url": "https://offnews.bg/kultura/kontcert-v-chest-na-chestar-beningtan-i-gost-iznenada-ot-el-ej-ni-ocha-663903.html", "text": "Шестото издание на „Капана Фест“ ще оживи пловдивските улици и през септември. Събитието стартира на 29 септември и в рамките на три дни отново ще превърне автентичния пловдивски квартал в независима територия на култура, изкуство и забавление.Станал известен като „карнавал на уличното творчество“, само за няколко години „Капана Фест“ се превръща в едно от най-обичаните и чакани събития не само за жителите на града, но и за многобройните гости от цяла България и чужбина.Ежегодно фестивалът привлича над 50 000 посетители, а предстоящото есенно издание ще представи богата програма, организирана в разнообразни тематични звена - музика и танци, кино и литература, работилници и изложби, творчески и развлекателни проекти.Един от основните акценти на събитието е мащабното изложение на най-доброто от българския креативен занаят – базар \"Капана\", който през годините успява да възроди историческия, занаятчийски и търговски дух на квартала. Над 100 от най-изявените български автори ще представят своите творения в няколко тематични зони: Авторски изделия, Натурални храни и напитки, Грамофонни плочи, Съвременна българска мода и специалната промо зона.Душата на фестивала ще звучи и от музикалните сцени, които ще изпълнят Капана с ритъм и настроение. Музикалната програма отново ще включи селекция от изявени български артисти, а голямата изненда, с която организаторите ще зарадват хип-хоп феновете си, е специален гост от Лос Анжделис.Ключов акцент в музикалната програмата е концерт в чест на покойния Честър Бенингтън, вокалистът на бандата \"Linkin Park\". „Капана Фест“ ще се включи в глобалната вълна от събития, за да отдаде чест към творчеството на музиканта. Мемориалът ще даде възможност на българските фенове на групата да оставят своето послание към бандата върху огромен винил, а на сцената ще се присъединят и редица български музиканти, които ще направят своите творчески интерпретации на песни на LP. Друг вълнуващ акцент е завръщането на парада на ретро автомобили, с който aвтомобилен клуб \"Ретро\" гр. Пловдив ще отпразнува своята 25-годишнина. Събитието ще представи класически автомобили от 40’, 50’, 60’ и 70’ и ще зарадва посетителите с атрактивно изложение и градско рали.Следете актуални новини и детайли за \"Капана Фест\" и на официалната Фейсбук страницата на събитието. ", "date": "2017.08.29", "title": "Концерт в чест на Честър Бенингтън и гост изненада от Ел Ей ни очакват на Капана Фест"}
{"url": "https://offnews.bg/obshtestvo/4000-stikera-za-parkirane-v-sofia-iztichat-kasite-s-udalzheno-rabotno-663883.html", "text": "Валидността на около 4000 винетни стикера за синя и зелена зона в София изтича през октомври, касите за винетки ще работят с удължено работно време от петък, 1 септември, съобщи ЦГМ. От 1 октомври се разширява „зелена“ зона в „Средец“ и „Лозенец“. В двата района ще бъдат обособени около 4700 паркоместа. Гражданите от новите подзони трябва да подадат заявления за ползване на услугата локално платено паркиране. Най-бързо и удобно е подаването на заявления он лайн на адрес www.sofiatraffic.bg/bg/parking/vignettes. След като подаде документите, гражданинът ще бъде уведомен за датата, в която може да отиде да си получи стикера и да плати цената, която за „зелена“ зона е 100 лева за година, a за синя 150 лева и съответно 10 лева за 1 месец за „зелена“ и 15 лева за 1 месец за „синя зона“. Плащането може да се извърши в един от 4-те офиси на ЦГМ – ул. „Будапеща“ 17, на пл. „Възраждане“ 1, на метростанция НДК и на метростанция Европейски съюз. Плащането може и да се направи по банков превод.От 1 септември пунктовете за подаване на заявления за издаване на винетни стикери ще работят от 7.00 ч до 19.00 ч. Също така на 6 септември, официален почивен ден, и четирите офиса ще работят и ще приемат заявления. Издаването на стикер става в рамките на около 2 седмици.ЦГМ вече работи по полагането на антипаркинг колчета по тротоарите и маркировка по улиците от новите подзони. След мотивирани и законосъобразни предложения на живущите могат да се правят промени в схемите за разполагане на паркоместата в новите зоните. Информация по всички въпроси свързани с разширяването на зелена зона, гражданите може да получат на тел. 070013233 или да изпратят писмено запитвания до Център за градска мобилност, на емейл office@sofiatraffic.bg или адрес бул. „Княгиня Мария Луиза“ 84 и ул. „Будапеща“ 17, уточняват от ЦГМ. На 6 септември зоните за платено паркиране няма да работят.", "date": "2017.08.29", "title": "4000 стикера за паркиране в София изтичат, касите с удължено работно време"}
{"url": "https://offnews.bg/futbol/zhurnalist-se-podigra-sas-selektcionera-na-rumania-podari-mu-vaditca-663876.html", "text": "Голям цирк се разигра по време на пресконференцията на селекционера на румънския национален отбор по футбол Кристоф Даум. Специалистът влезе в конфронтация с местен журналист, след като получи, но отказа да приеме въдица.Репортер от \"Газета Спортурилор\" се опита да даде въдицата на Даум по повод изказване на германския спец, че вестникът \"става само за увиване на риба\".\"Това комедия ли е или искате да говорим за футбол\", заяви Даум. \"Кога ще станете спортен журналист... или искате да бъдете нещо друго? Това няма нищо общо с футбола, вие създавате само нелепи истории\", каза още германецът.Даум не се разбира с представителите на местните медии, като в един случай дори си позволи да каже, че той \"е повече румънец\" от тях.Румъния приема Армения в петък в мач от световните квалификации, но има минимални шансове да се класира за Мондиал 2018 в Русия, тъй като спечели само 6 точки от първите си шест мача в кампанията.", "date": "2017.08.29", "title": "Журналист се подигра със селекционера на Румъния, подари му въдица (видео)"}
{"url": "https://offnews.bg/kultura/aktiorite-ot-igra-na-tronove-i-tehnite-predishni-roli-galeria-663884.html", "text": "Eто че дойде и краят на сезон седем на най-хитовия сериал в момента - \"Игра на тронове\". Със сигурност за изминалите седем години ще ни е трудно да изброим колко актьори дадоха приноса си за сериала и колко герои бяха безмилостно убити пред камера. Веселият сайт \"Bored Panda\" реши да направи колажи с героите от сериала, показвайки редки снимки от тяхната младост и предишните им артистични въплъщения. Сигурни сме, че ще се изненадате от вида на някои от любимите си герои, а други пък изобщо няма да познаете.", "date": "2017.08.29", "title": "Актьорите от Игра на тронове и техните предишни роли (галерия)"}
{"url": "https://offnews.bg/leka-atletika/lekoatlet-be-nameren-martav-v-basejn-663881.html", "text": "31-годишният лекоатлет Дейвид Торънс е намерен мъртъв, съобщиха от местната полицията в американския щат Аризона.Тялото на бегача на средно разстояние е било извадено от басейн в Скотсдейл, където спортистът е пристигнал преди няколко седмици за тренировки.Торънс, който бе част от олимпийския отбор на Перу за летните игри в Рио де Жанейро, е бил намерен безжизнен в басейна на хотел.Първи на мястото на трагедията са се озовали представители на пожарната, които са го обявили за мъртъв.Причината за смъртта на Торънс, който е роден в Япония, но е прекарал почти целия си живот в Калифорния, ще бъде разкрита с аутопсия.", "date": "2017.08.29", "title": "Лекоатлет бе намерен мъртъв в басейн"}
{"url": "https://offnews.bg/obshtestvo/roditeli-uchiteli-i-uchenitci-izliazoha-na-protest-v-zashtita-na-dire-663880.html", "text": "Ученици, родители, учители и възпитаници на Софийската математическа гимназия защитиха директора Антони Стоянов, чиято оставка се иска от началничката на Регионалното управление на образованието Ваня Кастрева. Днес те излязоха на протест пред сградата на Управлението в София.Повод за избилото на повърхността напрежение в едно от най-силните училища в страната стана тазгодишното издание на математическото състезание \"Европейско кенгуру\". Спор между двамата съорганизатори доведе до незачитането на резултатите на учениците от СМГ и недопускането им до националния кръг. Един от членовете на националната комисия, ръководена от Сава Гродев, беше учителката по математика от СМГ Петя Тодорова. След решението за изхвърляне на СМГ от състезанието тя бе уволнена от директора с мотива, че е работила срещу интересите на гимназията. Пламна конфликт, в който се намеси и МОН в лицето на РУО.\"Вън бюрократите от РУО и МОН\", \"Не ни пипайте директора\", \"Оставете ни директора\", \"Искаме Стоянов\", \"Стоянов е директорът на СМГ\" пишеше на плакатите, които десетките протестиращи вдигнаха пред прозорците на Кастрева и подчинените ѝ в РУО.Тя се възмути, че РУО, който трябва да регулира отношенията в училище, всъщност извива ръцете и притиска Стоянов да си подаде оставката, като му праща проверки и го обвинява в „хиляди нарушения, без да обявява какви са те“.Протестът се проведе там не само защото Кастрева поиска оставката на Стоянов. Поредица от несправедливи към децата им решения доведоха родители на протеста. Ванков разказа как детето му е било ощетено в оценката си на националната олимпиада, но нито той, нито други родители в подобна ситуация са срещнали разбиране в РУО. Напротив - попаднали в \"Параграф 22\". За да докажат, че децата заслужават по-високи оценки, работите им трябвало да бъдат разсекретени и прегледани отново, но пращайки ги на комисията, оттам отказали проверка с мотива, че не се занимават с неанонимни работи.И РУО, и останалите институции останали глухи за протеста им. И днес родителите питат понесе ли някой отговорност и ако не - защо.В мъгла е и отговорът на въпроса някой носи ли отговорност, когато подаде сбъркана задача за математическо състезание - нещо, което също беше факт.Въпросите на протестиращите към шефката на РУО останаха без отговор - днес Кастрева не бе на работа. Вместо нея родители прие нейната заместничка Вилма Доменикова. Разговорът, до който не бяха допуснати медии, оставил усещането у родителите, че в РУО са на страната на Тодорова. Въпреки това те входирали декларация в защита на директора, подкрепана от подписите на повече от 60 души - преподаватели, общественици, родители и един бивш директор на СМГ.Станалото на \"Европейско кенгуру\" е поводът, но не и причината, смятат бивши възпитаници на СМГ. Истинската причина е борбата за в контрола над парите, които влизат в СМГ от извънкласните дейности, например уроците. Той се осъществява от настоятелството, в което е и Тодорова, споделя баща, който твърди, че става въпрос за седемцифрена сума.OFFNews е в готовност да публикува позицията на г-жа Тодорова във връзка с управлението на тези допълнителни средства.", "date": "2017.08.29", "title": "Родители, учители и ученици излязоха на протест в защита на директора на СМГ"}
{"url": "https://offnews.bg/obshtestvo/zhena-se-oplaka-che-agentciata-po-zaetostta-razprostraniava-lichnite-663868.html", "text": "Жена, търсеща работа чрез Агенцията по заетостта, ще съди ведомството за разпространение на личните й данни. Тя е сезирала и Комисията за защита на личните данни и чака нейното решение, за да се обърне към съда. В същото време от Агенцията по заетостта са категорични, че личните й данни не са били запаметени на техния сайт, а на този на доставчика на услугата и предупреждават, че по програмите им трябва да се кандидатства само от тяхната страница. Димитринка Апостолова е кандидатствала през месец юли по програмата с ваучери за заети лица за курс по готварство.  За целта попълнила формата с личните данни, качена на сайта на Агенцията по заетостта или на доставчика на услугата. По технически проблеми, неизяснени и до днес обаче, системата запаметява нейните лични данни и всеки, който влезе да кандидатства по тази програма, вижда всички лични данни на Димитринка - ЕГН, телефон, адрес и други. Апостолова научила за проблема не от Агенцията по заетостта, а от жена, която е кандидатствала по същата програма - Мая Йосифова. Тя й се е обадила лично по телефона, за да й каже, че е получила потвърждение на мейла си от агенцията, след като е попълнила формата за ваучери, но не с нейните данни, а с тези на Димитринка Апостолова.Потърпевшата получава още няколко обаждания от непознати хора, които казват, че личните й данни стоят публично на сайта и че се разпращат по мейлите на всички кандидатствали по програмата за ваучери. Тогава Апостолова се обръща към Агенцията по заетостта. Жената твърди, че тогава са й казали, че знаят за случая, че е възникнала техническа грешка и че вече е отстранена. Когато им поискала обяснения обаче, от Агенцията й казали да се обърне към адвокат. Именно това и фактът, че не са я уведомили, че има проблем и че личните й данни се разпространяват в интернет, провокирало жената да се обърне към Комисията за личните данни. От там вече е започнало разглеждане на случая и се очаква становище. Днес Димитринка Апостолова е сменила личната си карта, но все още се притеснява, че десетки хора са видели ЕГН-то й. От Агенцията по заетостта обаче казват, че проблемът на Димитринка Апостолова не е бил при тях, тъй като те са предприели всички мерки за защита на лични данни на кандидатстващите по програмите на сайта на Агенцията по заетостта.\"Агенцията по заетостта в качеството си на администратор на лични данни осигурява тяхната защита чрез внедряването на съвременни софтуерни и хардуерни средства. Използването на информационните системи става след оторизация и проверка на всеки потребител, за да се избегне нерегламентиран достъп до базите данни. Всички електронни услуги са достъпни през сайта на Агенцията по заетостта през протокол HTTPS, който удостоверява сайта и съответния уеб сървър, осигурява защита срещу подслушване, подправяне или фалшифициране на съдържанието на съобщенията.Агенцията по заетостта не носи отговорност при попълване на електронно заявление за обучение по проект „Ваучери за заети лица” през други сайтове, а само при попълване на заявлението, публикувано на официалната интернет страница на институцията чрез банер за достъп до електронна форма за кандидатстване по проекта\", уточняват от агенцията.От там заявяват, че е извършена проверка по конкретния случай и е установено, че Димитринка Апостолова е подала своите заявления през друг сайт, различен от официалния на Агенцията по заетостта, където е публикувано електронното заявление за кандидатстване по схема „Ваучери за заети лица”. Става въпрос за подаване на електронно заявление през страницата на един от Доставчиците на обучение (ДОб).По повод получени сигнали и запитвания, касаещи подаването на заявления за обучение по проект „Ваучери за заети лица”, в края на юли 2017 г. Агенцията по заетостта публикува на своята официална интернет страница (в раздела за актуална информация по проекта) информация, която припомня, че на сайта на Агенцията вече съществува банер за достъп до електронна форма за кандидатстване по проекта, както и подробна информация за рисковете при кандидатстване през други сайтове.Агенцията по заетостта прави периодично технически проверки, които са установили, че технически проблем при работата с електронната услуга на сайта на Агенцията по заетостта няма и че лични данни на лицата, кандидатстващи по схемата, не се публикуват никъде – такава практика институцията няма. Данните на Димитринка Апостолова са били достъпни само при кандидатстване през сайта на въпросния ДОб.Димитринка Апостолова обаче е категорична, че е кандидатствала през техния сайт и чака да поемат отговорност. ", "date": "2017.08.29", "title": "Жена се оплака, че Агенцията по заетостта разпространява личните й данни"}
{"url": "https://offnews.bg/futbol/shvedskiat-selektcioner-ne-se-vpechatliava-ot-uzhasiavashtata-statisti-663886.html", "text": "Селекционерът на националния отбор на Швеция по футбол Яне Андерсон не обръща внимание на статистиката преди гостуването на България в четвъртък в световна квалификация.Скандинавците имат сериозно превъзходство срещу \"трикольорите\", като са в серия от седем поредни победи без допуснат гол, а в последните три срещи печелят с по 3:0.За последно българите стигат до точка срещу Швеция при равенството 1:1 през септември 1993 година в световна квалификация в София, а последният успех на \"трикольорите\" над съперника пък е от ноември 1967 година с 3:0 в европейска квалификация.\"Това, което се е случило преди 49 години или преди 32 години, няма никакво значение. Условията сега са различни, играчите са други. Наясно сме, че трябва да се подготвим сериозно, защото ни очаква тежък мач\", каза Андерсон.\"По време на тренировките ще наблегнем повече на тактиката, за да играем по начина, по който искаме. Уверен съм във възможностите на отбора и смятам, че ще намерим правилния подход, за да спечелим\", допълни той.Специалистът очаква българите да играят агресивно и атакуващо за разлика от срещата между двата тима през октомври миналата година в Стокхолм.\"Миналата есен те играха много дефанзивно на наш терен. Сега очаквам съвсем различна България. Трябва да бъдем внимателни и предпазливи в началото и ще видим как ще се развият нещата. Мисля, че съперникът ще се опита да играе агресивно и да ни притисне в първите минути, така че ще бъде важно да бъдем много концентрирани\", коментира Андерсон.Той ще заложи на стартовия състав, който победи Франция с 2:1 пред юни в друга среща от група \"А\" на световните квалификации. \"Ако предполагате, че ще започнем с подобен състав, с какъвто играхме срещу Франция, сте много прави\", каза Андерсон.Стартов състав на Швеция в мача срещу Франция: Робин Олсен, Микаел Лустиг, Виктор Линдельоф, Андреас Гранквист, Лудвиг Аугустинсон, Джими Дурмаз, Албин Екдал, Якоб Йохансон, Емил Форсберг, Ола Тойвонен и Маркус Берг.", "date": "2017.08.29", "title": "Шведският селекционер не се впечатлява от ужасяващата статистика"}
{"url": "https://offnews.bg/112/ovladiaha-pozhara-v-kresnenskoto-defile-tleiat-otdelni-ognishta-663893.html", "text": "Всички огнища на пожара в Кресненското дефиле са ограничени и локализирани, обяви министърът на вътрешните работи Валентин Радев. Хората вече могат да се завръщат по населените места, за гарантиране на спокойствието обаче остава в сила контролираният достъп, уточни той. Навсякъде е възстановено електроподаването, включително и в тунела, няма проблем с далекопроводите, те също са пуснати. Нормализирано е движението по пътя в района на пожара, съобщи още вътрешният министър и призова за пореден път шофьорите да пропускат специализираната техника и да не хвърлят през прозорците на автомобилите фасове, а местните хора да внимават при боравенето с огън. „Прокуратурата и МВР продължават следствените действия за установяване на причините за разразяване на пожара. Важно е те да бъдат изяснени, за да може в бъдеще подобни случаи да бъдат предотвратени“, заяви министър Радев. Предстои изясняване на размера на нанесените щети, като ще бъде направено предложение за изготвяне на независима експертиза за поразените площи и направените от държавата разходи за провеждане на операцията.„Няма жертви и пострадали нито сред местните хора, нито сред участниците в гасителните действия - това е много добър резултат от спасителната операция“, заключи министър Радев и благодари на всички, включили се в потушаване на пожара. Директорът на ГДПБЗН главен комисар Николов съобщи след извършената проверка: Навсякъде по периметъра е спокойно, няма никакво пламъчно горене, единични са огнищата, които продължават да тлеят в центъра на целия пожар. Те не са опасни, но хеликоптерът остава в готовност в Симитли. Следващите дни няма да напуснем терена, ще редуцираме хората и техниката, но ще продължим да наблюдаваме терена. Дъждът позволи пожарът да бъде свален на земята, да не е върхов, но пожарът не е окончателно погасен. Ситуацията е под контрол, бдителността ни продължава, за да не допуснем неговото възобновяване.Остава и полицейското присъствие в района на Стара Кресна, Ощава и Влахи, включително и на главния път. Ще осъществяваме наблюдение на обстановката, съвместно с пожарната и другите структури ще сме тук до пълното приключване на действията – информира главен комисар Николай Хаджиев, директор на ОДМВР –Благоевград. Той уточни, че след отмяна на евакуацията сутринта в село Влахи, до момента в населеното място са се завърнали 16 от евакуираните общо 27 души.Областният управител на Благоевград Бисер Михайлов поясни, че отмяната на заповедта за обявяване на бедствено положение ще бъде разписана, когато ГДПБЗН уведоми, че пожарът е погасен окончателно и приключат дежурствата. ", "date": "2017.08.29", "title": "Овладяха пожара в Кресненското дефиле, тлеят отделни огнища"}
{"url": "https://offnews.bg/obshtestvo/obeshtanieto-na-gerb-za-bezlimitno-in-vitro-se-prerodi-v-4-bezplatni-p-663888.html", "text": "Безлимитните ин витро процедури, които ГЕРБ обещаха, вече имат лимит - 4 безплатни ин витро процедури за всяко семейство с репродуктивни проблеми.Това става ясно от портала за обществено обсъждане на Министерски съвет, където вчера е публикуван докладът на министъра на здравеопазването и промените в Проекта за създаване на Център за асистирана репродукция. Още в предизборната си програма, а после и през месец май премиерът Бойко Борисов обеща безлимитни и безплатни ин витро процедури за семействата с проблеми, като първа точка за разрешаване на демографската криза. В мотивите си обаче здравно министерство посочва, че безплатното ин витро може да се увеличи само с един опит, тъй като при всеки следващ опит на асистирана репродукция успеваемостта намалява, а при третия опит има само 10% успешно оплождане. Сега държавата плаща 3 безплатни опита ин витро, с новите промени тези опити нарастват на 4. \"Задълбочаващите се негативни демографски тенденции в България налагат прилагането на комплекс от мерки в дългосрочен план, които в своята съвкупност формират демографската политика в страната. Част от тези мерки са свързани с насърчаване на раждаемостта, като един от приоритетите в тази насока е подпомагането на лицата с репродуктивни проблеми. Центърът за асистирана репродукция (ЦАР) сега финансира 3 ин витро процедури на едно лице. С предложената промяна този брой се увеличава на 4 процедури, като се добавят и 4 ембриотрансфери на размразени ембриони – дейност, която до сега не е финансирана от ЦАР\", се посочва на  на Министерски съвет. Само преди три месеца лично премиерът Бойко Борисов обеща, че за асистирана репродукция ще се отпускат толкова пари, колкото са необходими за всички кандидати и опити без ограничение. \"Тъй като не само в предизборната кампания, бяхме поели ангажимент още от предишните кабинети приехме доклад на правителството, който безлимитно осигурява финансирането на необходимия брой ин витро процедури, колкото докторите преценят, че е целесъобразно и ефективно и щади съответно и жените, заяви на 17 май премиерът Бойко Борисов след края на заседанието на Министерския съвет.В новия проект на Министерство на здравеопазването обаче се вижда, че за първи път при ин витрото се добавят и 4 ембриотрансфери на размразени ембриони – дейност, която досега не е финансирана от ЦАР. ", "date": "2017.08.29", "title": "Обещанието на ГЕРБ за безлимитно ин витро се прероди в 4 безплатни процедури"}
{"url": "https://offnews.bg/liubov-i-seks/mark-zukarbarg-stana-tatko-za-vtori-pat-663879.html", "text": "Основателят на \"Фейсбук\" Марк Зукърбърг обяви, че е станал баща за втори път. Съпругата му Присила Чан е родила дъщеря, която са кръстили Огъст (август).Двамата родители написаха писмо до новородената си дъщеря си и го публикуваха в социалната мрежа. В него те описват мечтаното бъдеще за дъщеря си, съветват я да остане дете колкото се може по-дълго и изразяват вълнението си относно приключенията, през които ще преминат заедно.Марк си взе двумесечен отпуск за раждането на Огъст. Той планира да отсъства един месец сега и след това през целия декември. Зукърбър и Чан се ожениха през 2012 година, а през 2015 година се роди първородната им дъщеря Макс.", "date": "2017.08.29", "title": "Марк Зукърбърг стана татко за втори път"}
{"url": "https://offnews.bg/futbol/koutinio-vnezapno-ozdravia-trenira-na-palni-oboroti-v-brazilia-663890.html", "text": "Футболистът на Ливърпул Фелипе Коутиньо тренира на пълни обороти с бразилския национален отбор и е готов да вземе участие в световната квалификация срещу Еквадор.Офанзивният играч, който иска да бъде трансфериран в Барселона, все още не е играл за мърсисайдци от началото на сезона, като официалното обяснение за това бе контузия в гърба.Докторът на селесао Майкъл Симони обясни, че мистериозната травма на Коутиньо произтича от стреса, на който е подложен играчът покрай целия шум около евентуалния му трансфер.\"Проблемът в гърба? Сега е добре. Този проблем беше въпроса на стрес, нещо емоционално. Несигурността около бъдещето му го стресира. Сега вече всичко е оправено.Коутиньо и аз сме приятели от години. Винаги съм се грижил за него, когато има някакви медицински проблеми. Всичко, от което имаше нужда се, бе да поговори с някого.Той е малко неспокоен заради възможността да смени клуба. Разбира се, говорихме за евентуалния трансфер, за нещата, които чувства в момента.По мое мнение този проблем в гърба произтича от неговите притеснения. Мускулното напрежение предизвиква точно това. Той може да играе за Бразилия\", каза Симони.", "date": "2017.08.29", "title": "Коутиньо внезапно оздравя, тренира на пълни обороти в Бразилия"}
{"url": "https://offnews.bg/sviat/zaloviha-dvama-organizirali-grupi-na-smartta-v-rusia-663887.html", "text": "Двама администратори на \"група на смъртта\" в социалните мрежи задържа полицията в Русия. Админите, склонявали тинейджъри към самоубийства, са заловени в Камчатка и в Подмосковието.Това съобщи РИА Новости, като се позовава на представителя на вътрешното министерство Ирина Волк. По думите й службите са получили информация за девойка в Камчатка - администратор на група, която поставяла на десетки членове на онлайн обществото опасни за живота задачи. За разлика от други подобни групи в тази участниците били заплашвани със саморазправа и убийства на близки и роднини, ако не изпълнят възложеното им. Волк разказала и за задържането на организатор на \"група на смъртта\" в Подмосковието, създадена през януари. В нея участниците получавали задачи от 21-годишен жител на Московската област, за да им оказва психологическо въздействие. От задържания полицаите са иззели компютри, мобилни телефони и сим карти. Тези, които въвличат децата в \"грапа на смъртта\" в интернет, по нищо не се отличават от убийци, заяви преди седмица руският президент Владимир Путин. ", "date": "2017.08.29", "title": "Заловиха двама, организирали групи на смъртта в Русия"}
{"url": "https://offnews.bg/futbol/mesi-tarsi-kashta-v-barselona-za-di-maria-663906.html", "text": "Лионел Меси се притече на помощ на Барселона в опитите на каталунците да привлекат Анхел ди Мария от Пари Сен Жермен, пише испанското издание \"Don Balon\".Сънародникът на Лео е план \"Б\" за ръководството на испанския тим, ако преговорите с Филипе Коутиньо и Ливърпул продължават да удрят на камък.Меси вече е впрегнал сили и усилено търси къща за Ди Мария, която да е в квартала, в който той самият живее, за да може да отговаря на изискванията, които има футболистът на парижани.Междувременно от \"AS\" твърдят, че Барселона готви сериозна чистка на ненужни футболисти. Kаталунците искат да се разделят със седем от състезателите си, които не влизат в плановете на новия треньор Ернесто Валверде.Това са бразилският защитник Марлон, който най-вероятно ще бъде преотстъпен на Ница, върналият се от наем от Рома Томас Вермаелен, още Дъглас, Арда Туран, Минур Ел Хадади, Андре Гомеш и Рафиня Алкантара.Към всички изброени играчи не липсва интерес, като последните двама бяха свързвани с италианските Ювентус и Милан. По-вероятно е обаче Гомеш да остане на \"Камп Ноу\" и за новия сезон.До момента от Барса си тръгнаха Неймар, който премина в ПСЖ за рекордните 222 милиона евро, Кристиан Тейо (Еспаньол, 4 млн. евро), а Жорди Масип и Жереми Матийо преминаха като свободни агенти съответно във Валядолид и Спортинг Лисабон.", "date": "2017.08.29", "title": "Меси търси къща в Барселона за Ди Мария"}
{"url": "https://offnews.bg/obshtestvo/hvanaha-vtora-partida-opasen-iajchen-prah-na-pazara-663897.html", "text": "Българската агенция по безопасност на храните откри нова партида яйчен жълтък на прах, доставена от Германия. След направен лабораторен анализ беше установено наличие на фипронил над допустимите нива.От новата засегната партида в България са доставени общо 500 кг яйчен жълтък на прах. Почти цялото количество - 407 кг е налично и възбранено в склада-получател. То е насочено за унищожаване. Вложени в преработка са около 93 кг яйчен жълтък на прах и е произведен около 12 500 кг сладолед. Той също е възбранен и е изтеглен от пазара. На 28.08.2017 г. Европейската комисия потвърди изготвеното от БАБХ известие по системата за бързо предупреждение RASSF като последващо действие. С товаБАБХ е уведомила Европейската комисия, която от своя страна е съобщила за опасния яйчен прах на всички държави членки. Същевременно с цел недопускане на българския пазар на замърсени с фипронил яйца и яйчни продукти, в момента се извършват проверки на фермите за добив на яйца, на складовете за търговия с яйца и яйчни продукти, на предприятията за производство и преработка на яйчни продукти в страната.Всяка постъпваща в България пратка яйца и яйчни продукти с произход ЕС, за която няма предоставени доказателства от лабораторно изпитване за отсъствие на замърсяване с фипронил ще бъде подложена на лабораторен анализ. Аналогични мерки се прилагат и към производителите на яйца и яйчни продукти с български произход. Вече е наличен първият резултат от анализ на яйца с произход Полша, който е отрицателен.", "date": "2017.08.29", "title": "Хванаха втора партида опасен яйчен прах на пазара"}
{"url": "https://offnews.bg/ikonomika/trajcho-trajkov-tova-v-koeto-me-obviniavat-za-evn-niama-smisal-663899.html", "text": "Бившият министър на икономиката и енергетиката от кабинета \"Борисов 1\" Трайчо Трайков коментира, че повдигнатите обвинения срещу него относно продажната на акции на ЕВН нямат никакъв смисъл.В предаването \"12+3\" на БНР той подчерта, че прокуратурата го обвинява не че е продал акциите, тъй като по закон той няма такова право,а за това, че е разрешил на Агенцията за приватизация да извърши продажбата, която от своя страна ги е \"продала на по-ниска цена, отколкото сега някой е изчислил, че е трябвало да бъде\".Той обаче не смята, че това означава, че съдът ще го оправдае бързо, а напротив. Трайков прогнозира, че делото ще се проточи, тъй като заради последните законодателни промени делата от този тип ще се гледат от Специализирания съд, а не от Софийския градски съд. Бившият министър прогнозира още, че съдът ще върне делото в прокуратурата и от там то ще бъде внесено в Наказателния съд, където е възможно да продължи \"много-много години\".\"Аз не съм извършил закононарушение и не съм имал възможност, дори и да искам, тъй като по закон нямам тези права\", каза в заключение Трайчо Трайков.", "date": "2017.08.29", "title": "Трайчо Трайков: Това, в което ме обвиняват за ЕВН, няма смисъл"}
{"url": "https://offnews.bg/medii/koko-kamenarov-ofitcialno-smenia-viara-ankova-v-bnt-na-1-septemvri-663896.html", "text": "Константин Каменаров подписа днес договора си за управление на БНТ. Това се случи седмица, след като Съветът за електронни медии (СЕМ) го избра за генерален директор на националната телевизия.Според подписания контракт между СЕМ и Каменаров, журналистът и пиар специалист поема управлението на телевизията на 1 септември, петък. Управленският му договор изтича на 1 септември 2020 г., когато ще трябва да бъде проведен нов конкурс за генерален директор. По закон всеки шеф на телевизията има право на до два последователни мандата.Макар изборът на Каменаров да бе добре посрещнат от колегията в БНТ, Каменаров успя да разтревожи част от работещите там още преди да встъпи официално в длъжност. Повод за това станаха думите му, че с удоволствие би върнал \"Панорама\" в събота, а защо не и в неделя. Екипът на публицистичното предаване публично изрази несъгласието си с това, обявявайки, че държи да остане на екран в петък вечер, както в последните 17 години.", "date": "2017.08.29", "title": "Коко Каменаров официално сменя Вяра Анкова в БНТ на 1 септември"}
{"url": "https://offnews.bg/ikonomika/krazhbi-na-maslo-ot-transformatori-ostaviha-petrich-bez-tok-663914.html", "text": "ЧЕЗ Разпределение България констатира 7 случая на източване на масло от работещи трансформатори в Петрич за малко повече от месец. 4 от засегнатите трансформатори изгоряха. За останалите три, при извършване на регулярен обход по съоръженията и констатация за липсващо масло, са проведени съответните действия по съхраняването им в изправност.В резултат на посегателствата са засегнати общо близо 10 хиляди клиенти на компанията, които бяха с прекъснато електрозахранване в продължение на общо 35 часа. Откраднати са 2200 литра масло на стойност 7300 лв. В резултат са изгорели трансформатори на обща стойност 56 000 лв.Клиентите могат да подават сигнали за злоупотреби и посегателства на имейл адрес zaklienta@cez.bg, в центровете за обслужване на клиенти и на денонощната информационна линия на дружеството 0700 10 010.", "date": "2017.08.29", "title": "Кражби на масло от трансформатори оставиха Петрич без ток"}
{"url": "https://offnews.bg/temida/sadia-kostadinka-kostadinova-shte-vodi-deloto-sreshtu-diankov-i-trajko-663891.html", "text": "Съдия Костадинка Костадинова ще води делото срещу двамата бивши министри Симеон Дянков и Трайчо Трайков за приватизацията на миноритарния пакет от акциите на ЕВН през 2011 г.Съдебният състав бе избран чрез системата за случайно разпределение измежду всички 32-ма съдии в Софийския градски съд. В името на прозрачността тегленето на съдебния състав бе направено публично.Подсъдимите по делото са шестима. Обвиненията срещу тях са за престъпление по служба. Освен Дянков и Трайков, обвинени са още предприемачът и издател Иво Прокопиев, Петър Василев, Любомир Евстатиев и Радослав Рачев. Доказателствата по делото са събрани в 94 тома. Съдът ще изслуша поне 66 свидетели.Съдия Костадинова има два месеца да насрочи дата на първото заседание.Повече за обвиненията - .", "date": "2017.08.29", "title": "Съдия Костадинка Костадинова ще води делото срещу Дянков и Трайков"}
{"url": "https://offnews.bg/kultura/5-te-naj-loshi-filma-za-vsichki-vremena-663892.html", "text": "Британското издание \"Independent\" събра филмите, за които критиците са се изказали най-остро, побирайки ги в класация. Вижте я в следващите редове:5. \"Hillary's America: The Secret History of the Democratic Party\" (2016)​ / \"Америка на Хилъри: Тайната история на Демократическата партия\"Оценката на критиката е едва 2/100, а на зрителите - 4.7/10.Резюме: \"Режисьорът Динеш Дсуза анализира историята на Демократическата партия и това, което според нея са истинските мотиви на Хилари Клинтън за президентския пост\".Критиците: \"Малко повече от разширена версия на политическия пейзаж, а фактите могат да бъдат намерени онлайн само с минимални усилия. Това е просто ужасен филм\", пише филмовият сайт RogerEbert.com.4. \"The Singing Forest\" (2003)​ / \"Пеещата гора\"Оценката на критиката е 1/100, а на публиката - 3/10.Резюме: \"Двама любовници, убити по време на Холокоста, се прераждат. Първата душа, която се връща на Земята, има двадесет и две годишна дъщеря, която сега е влюбена в бившия любовник на своя баща.\"Критиците: \"Пеещата гора\" е написана и режисирана от Хорхе Амер, чийто филм \"Стриптизьорката\" открих преди три години и остана най-лошият филм, който някога съм гледал - досега\", пише \"The New York Times\".3. \"United Passions\" (2015) / \"Обща страст\"Оценката на критиката е 1/100, а на публиката - 0,7/10.Резюме: \"Трима велики мъже установяват ФИФА и помагат на Световното първенство да стане най-популярното спортно събитие в света\".Критиците: \"Пропагандата във филма е толкова неосезаема, колкото наковалня в слепоочието\", пише сайтът Village Voice.2. \"Bio-Dome\" (1996)​ / \"Биосфера\"Оценката на критиката е доста ниска, на пък на зрителите е висока. Експертите дават 1/100, а зрителят - 7,1/10. Резюме: \"Петима смели учени са принудени да се изправят пред сложни форми на живот, по-ужасяващи от всичко, което някога са срещнали\".Критиците: \"Пълната абсурдност на филма би следвала да е забавна, но тя не е подкрепена от нищо зад гърба си. Актьорите са като комедианти, които се смеят на дебели шеги, без намек за каквото и да било отчаяние, имайки предвид ситуацията, в която се намират\", пише \"The New Yorker\".1. \"Chaos\" (2005)​ / \"Хаос\"Критика: 1/100, зрители: 2,3/10.Резюме: \"Определено една от най-жестоките прояви на насилие, \"Хаос\" е тъмна приказка за двама щастливи тийнейджъри, чиито розови контактни лещи ги заслепяват в гората, която става все по-гъсто залесена\".Критиците: \"Грозен, безсмислен и нечестен римейк на римейк на филм на режисьора Крейвън от сценариста и режисьора Дейвид Дефалко\" - \"L.A. Weekly\".", "date": "2017.08.29", "title": "5-те най-лоши филма за всички времена"}
{"url": "https://offnews.bg/futbol/bfs-nakaza-greshnitcite-ot-ticha-i-gerena-663894.html", "text": "Съдийската комисия към Българския футболен съюз извади от ранглистата на асистент съдиите в Първа професионална лига Николай Тодоров Христов заради \"незадоволително представяне и допуснати груби явни важни грешки, които влияят пряко върху крайния резултат на футболната среща от седмия кръг между Черно море и Септември София\".Припомняме, че при резултат 1:2 на стадион \"Тича\" бургазлията отмени два чисти гола на \"моряците\" заради несъществуващи засади.Сериозни последствия има и за сина на бившия асистент арбитър и доскорошен шеф на съдиите Никола Джугански - Петър, който бе втори помощник на \"Герена\" при победата на Левски с 4:0 над Славия.Заради \"допусната явна важна грешка, влияеща на крайния резултат\", Съдийската комисия спря правата на Джугански за неопределен период от време.", "date": "2017.08.29", "title": "БФС наказа грешниците от \"Тича\" и \"Герена\""}
{"url": "https://offnews.bg/dw/video-zashto-angelite-na-smartta-ubivat-svoite-patcienti-663889.html", "text": "Комплекс за малоценност и недооцененост - това са част от причините да съществуват \"Ангелите на смъртта\" - медицински сестри и болногледачи, които убиват своите пациенти. Тази седмица научихме за сериен убиец от Германия, работил в болница и причинил смъртта на близо 90 души. В свое видео сега  разказва за тях - \"Ангелите на смъртта\".Между 1975 и 2008 година по света са извършени 35 серийни убийства в клиники и приюти.Какво кара убийците, повечето дали Хипократовата клетва, да извършват тези зверства? Според психиатрите ключов е комплексът за малоценност.Много от тях съвсем съзнателно избират професията, за да лекуват и помагат. В забързаното ежедневие обаче те рядко получават признание. Така те бързо се разочароват.Най-честите оправдания в съда гласят: \"Исках да му спестя болките\" или \"Направих му услуга\".Много от \"ангелите на смъртта\" всъщност се чувстват изложени на силен стрес. За тях убийхството е спасение, то е нещо като опиянение, което трябва да бъде повтаряно постоянно.Германският болногледач Нилс Хьогелс е най-новият \"ангел на смъртта\". Вижте повече във видеото: ", "date": "2017.08.29", "title": "Видео: Защо ангелите на смъртта убиват своите пациенти"}
{"url": "https://offnews.bg/temida/sabirachi-na-dalgove-se-predstaviat-za-chsi-tormoziat-grazhdanite-663878.html", "text": "Представители на фирми за събиране на вземания продължават да се представят за частни съдебни изпълнители (ЧСИ) и да оказват психически тормоз над гражданите. С действията си колекторите нарушават правата им и злепоставят ЧСИ, които работят по ясно регламентирани в закона процедури.ЧСИ са част от съдебната система и вече 11 години изпълняваме обществени функции, които държавата ни делегира със закон, съобщават от Камарата на честните съдебни изпълнители.Ако някой е получил заплаха за запор на заплата, сметки, възбрана или опис на имущество по телефона, това означава, че някой неправомерно се представя за ЧСИ. Известни са и случаи, в които събирачи на дългове използват писма, наподобяващи тези на съдебните изпълнители, за да изплашат гражданите, но с елементарна проверка това лесно се установява, обясняват от Камарата. Оттам уточняват, че съгласно закона ЧСИ използват писмена форма на комуникация, като първо връчват съдебните книжа по образуваното изпълнителното дело.В съобщението им се казва още:Реално сме една от най-контролираните професии - общо 9 институции следят работата на канторите ни, в това число - Министерство на правосъдието – чрез два специални инспектората, окръжните съдилища, Министерство на вътрешните работи, прокуратурата, НАП, КЗЛД, ДАНС и не на последно място самата Камара на ЧСИ. От началото на 2016 г. до момента ефективно са наложени 73 наказания - 57 глоби, от които 8 в размер над 5 хил. лв. и 4 в размер на 10 хил. лв., 3 предупреждения за лишаване от права и цели 9 лишавания от правоспособност. Към момента в страната работят 202-ма ЧСИ, назначени след конкурс със заповед на министъра на правосъдието. Поддържаме и публичен регистър на членовете си. Всеки на момента, ако е получил обаждане, може да провери дали такъв ЧСИ изобщо съществува или става дума за злоупотреба с името на професията.Припомняме, че единствените органи, които могат да изпълняват принудително изпълнение срещу имущество на длъжниците, са съдебните изпълнители - държавни и частни. При тях се образуват изпълнителни дела само, ако има решение или заповед за изпълнение, с които съдът се е произнесъл за наличието на задължения. Изключение правят публичните вземания на държавните институции и на общините, които съгласно ЗЧСИ могат да се поемат от ЧСИ и без съдебно решение.Именно делата в полза на държавата и общините, по които работят ЧСИ, бележат ръст през последните 5 години. Според председателя на камарата Георги Дичев при ЧСИ традиционно най-много дела образува бизнесът, след това идват държавата и общините, гражданите и чак на края банките. За 11 години сме възстановили на кредиторите над 7 млрд. лева и сме внесли 1 млрд. лева в държавния бюджет“.Сигнали за „мними“ ЧСИ в камарата получаваме още от 2011 г. От тогава ние периодично разпространява информация и съвети какво трябва да правят гражданите, когато някой се представя за частен съдебен изпълнител. Към момента в България няма законов регламент за дейността на колекторските фирми, съответно няма и орган, който да упражнява контрол върху дейността им и да санкционира нарушителите. Пострадалите от подобни неправомерни действия биха могли да се обърнат към КЧСИ, за да получат разяснения и съдействие.Регистър за проверка и контакти с действащите ЧСИ - http://www.bcpea.org/ss.php", "date": "2017.08.29", "title": "Събирачи на дългове се представят за ЧСИ, тормозят гражданите"}
{"url": "https://offnews.bg/kultura/bozhidar-dimitrov-iska-da-premesti-tcarkva-s-nadpisi-na-tcar-ivan-asen-663872.html", "text": "Националният исторически музей иска да придобие средновековна църква в пернишкото село Беренде, заяви директорът на НИМ Божидар Димитров. Професорът допълни, че иска да пренесе стенописите на църквата в сградата на музея.„Музеите обикновено се снабдяват с движими паметници на културата, но Националния исторически музей реши да придобие старинна църква. Това се прави по света, но в България не се е. За какво става дума? В село Беренде, близо до Годеч, има разкошна малка църква, която е пред рухване. В нея има стенописи от цар Иван Асен II, заедно с негови надписи\", обясни проф. Димитров и допълни, че църквата е световноизвестна.По думите му, църквата се намира на труднодостъпен терен, а това е една от причините тя да не се реставрира.\"Реших да постъпя по най-елегантния начин, както се прави напоследък по света. Както е известно египтяните пренесоха храмовете от долината на Аслан, на другаде също направиха подобни неща\", каза още той. \"Църквата в Беренде е световно известен паметник, публикуван няколко пъти в голям формат и би трябвало да бъде достояние както на българите, така и на чужденците. Ще му намерим много хубаво място и ще го покажем на хората“, обясни директорът на НИМ, цитиран от \"Фокус\".Той заяви, че няма да позволи този път нещата да попаднат в ръцете на \"полуграмотни същества\", визирайки културолози, които биха се опълчили на решението му.„Този път ще говори тежката наука дали е постъпено правилно, или не“, коментира проф. Димитров.Средновековната църква \"Свети Петър\" не е датирана точно поради липса на ктиторски надпис. Някои учени я отасят към 13 век, други - към 14 век. Въпреки това, стенописите и са едни от малкото такива запазени от този период.Самата църква е обявена за паметник на културата от национално значение през 1966 г. Именно защото е паметник от национално значение, преди НИМ да я придобие, Министерство на културата и Националният институт за недвижимо културно наследство трябва да дадат одобрението си и да задвижат процедурата по прехвърлянето на обекта. ", "date": "2017.08.29", "title": "Божидар Димитров иска да премести църква с надписи на цар Иван Асен II в НИМ"}
{"url": "https://offnews.bg/volejbol/stanaha-iasni-dvojkite-za-plejofite-na-evrovolej-2017-663854.html", "text": "След изиграването и на последните мачове от груповата фаза на Европейското първенство по волейбол за мъже в Полша станаха ясни и всички двойки в плейофите на турнира, както и евентуалните 1/4-финали.Както е известно, България продължава напред в турнира, след като преодоля първата групова фаза.Домакините от \"Дружина полска\", които останаха втори в Група А, ще играят с настоящия европейски вицешампион Словения, който останана 3-и в нашата Група С.Победителят от този плейоф ще срещне на 1/4-финалите Русия, която стана победител в Група С. България, която завърши на второ място в Група С, пък ще играе с 3-ия от Група А - Финландия, а победителят от този двубой ще излезе на 1/4-финалите срещу Сърбия, която стана първа в Група А.Двете плейофни срещи са сряда (30 август) от 18,30 и 21,30 часа българско време в зала \"Таурон Арена\" в Краков.Програма за плейофните мачове на Европейското първенство в Полша:Сряда (30 август)18,30 часа: БЪЛГАРИЯ - Финландия18,30 часа: Италия - Турция21,30 часа: Полша - Словения21,30 часа: Франция - ЧехияСхема и програма за 1/4-финалите на шампионата:Четвъртък (31 август)18,30 часа: Сърбия - БЪЛГАРИЯ/Финландия18,30 часа: Германия - Франция/Чехия21,30 часа: Русия - Полша/Словения21,30 часа: Белгия - Италия/Турция", "date": "2017.08.29", "title": "Станаха ясни двойките за плейофите на Евроволей 2017"}
{"url": "https://offnews.bg/ikonomika/nap-proveriava-firmi-s-golemi-sumi-v-kasite-663873.html", "text": "Национална агенция за приходите започва проверки на фирми и нестопански организации, които в своите счетоводни баланси са посочили, че имат голяма сума пари в брой. Данъчните ще проверяват дали селектираните дружества не са извършили по този начин скрито разпределение на печалба. Според данните, които сами са подали в НАП, 1 289 от фирмите имат в касите си по над 1 милион лева в брой.Съмненията на ревизорите са, че като декларират голяма сума пари в кеш, фирмите избягват плащането на корпоративни данъци и дивиденти. В най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството – например, скъпи командировки до екзотични държави, ползване на чужди активи за лични нужди на акционерите и т. н. Подозренията на данъчните се засилват и от факта, че в момента съществува забрана за разплащания в брой над 10 000 лв.Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години, предупреждават от НАП.", "date": "2017.08.29", "title": "НАП проверява фирми с големи суми в касите"}
{"url": "https://offnews.bg/obshtestvo/napadnatata-sestra-ne-me-e-strah-ostavam-v-speshna-pomosht-663856.html", "text": "Не ме е страх, обичам си работата и ще остана в спешната помощ, заяви медицинската сестра Петя Стоянова, която бе нападната от 53-годишна жена в болницата в Горна Оряховица.  Бях емоционално наранена, почувствах се използвана, сама и незащитена, призна Стоянова пред бТВ. Нападателката, която вече получи шестмесечна условна присъда, дошла в клиниката с внучето си. Детето имало охлузна рана на главата и - по думите на сестрата, в състоянието му нямало нищо спешно.  Нямаше причина близките да се държат по този начин. Ние дори не бяхме допуснати да прегледаме нормално детето, разказа Петя Стоянова. Тя беше категорична, че в болницата с нищо не са провокирали агресивното поведение. „Погрижихме се изцяло за нея и малкото дете”, увери тя.„Когато дойдат в спешната помощ, от ромския етнос винаги са специални, винаги бързат и са най-спешни. Това не е така – всички пациенти са специални. Подложени сме ежедневно на някаква атака от тяхна страна. Ежедневно сме заплашвани и обиждани”, каза още медицинската сестра.", "date": "2017.08.29", "title": "Нападнатата сестра: Не ме е страх, оставам в спешна помощ"}
{"url": "https://offnews.bg/sviat/savetat-za-sigurnost-na-oon-se-sabira-speshno-zaradi-severna-koreia-663853.html", "text": "Съветът за сигурност на ООН се събира днес на спешно заседание заради Северна Корея, съобщиха дипломатически източници, цитирани от \"Франс прес\" и БТА.Това става по искане на Япония и САЩ, след като тази сутрин в 6 ч. и 6 минути страната изстреля ракета над Япония. Ракетата е прелетяла близо 2700 км на височина до 550 км и е паднала в Тихия океан. Японското министерство на отбраната смята, че става дума за ракета със среден обсег, вероятно \"Хвасон-12\". Тя може да достигне тихоокеанския остров Гуам, където има военни обекти на САЩ.Южна Корея също реагира. След изстрелването на ракетата от КНДР бойни самолети на Сеул са извършили учение с хвърляне на бомби на армейски полигон.Пентагонът обмисля възможността да разположи стратегически сили на Корейския полуостров, пише агенция Йонхап, като се позова на неназован източник от администрацията на южнокорейския президент.След изстрелването Япония и САЩ се договориха да \"увеличат натиска над Северна Корея\", а преди спешно правителствено заседание японският премиер Шиндзо Абе заяви: \"Ще направим всичко възможно, за да защитим хората\".Вероятно днешното спешно заседание на Съвета за сигурност означава по-строги санкции срещу Северна Корея. Съветът разполага с възможности да наложи такива на Пхенян. Петролният сектор например бе изключен от обсега на последните санкции, наложени през август, отбелязва АФП. Под въпрос остава прилагането на санкции, които целят да тласнат Северна Корея към масата за преговори по нейните оръжейни програми. Според експерти на ООН Пхенян продължава да заобикаля мерките, възпрепятстващи износа от КНДР на желязо, желязна руда и въглища.", "date": "2017.08.29", "title": "Съветът за сигурност на ООН се събира спешно заради Северна Корея"}
{"url": "https://offnews.bg/tenis/evrosport-izlachva-na-zhivo-parvia-mach-na-grigor-dimitrov-ot-us-open-663859.html", "text": "Вълнуваща вечер се очертава за българските фенове на тениса днес, тъй като предстои първият мач на намиращия се в отлична форма Григор Димитров.Двубоят на първата ракета на България срещу Вацлав Шафранек ще бъде излъчен пряко по Евроспорт 1. Началният час зависи от продължителността на предходните мачове, като очакванията са Димитров – Шафранек да излязат на корта около полунощ.Вижте пълната програма на Евроспорт 1 и Евроспорт 2 за днес, 29 август (вторник):Алекс де Минор – Доминик ТиймХенри Лааксонен – Хуан Мартин дел ПотроРафаел Надал – Душан ЛайовичВацлав Шафранек – Григор ДимитровЕлизе Мертенс – Медисън КийсРоджър Федерер – Франсис Тиафо Каролина Плишкова – Магда ЛинетЕлена Остапенко – Лара АруабаренаЖереми Шарди – Гаел МонфисРайън Харисън – Томаш БердихДжон Милмън – Ник Кириос", "date": "2017.08.29", "title": "Евроспорт излъчва на живо първия мач на Григор Димитров от US Open"}
{"url": "https://offnews.bg/sport/sportat-v-efir-na-29-avgust-663852.html", "text": "Интересна програма за спортните фенове предлага ефирът днес. В САЩ стартира US Open, Обиколката на Испания по колоездене навлиза в решителна фаза. Цар Футбол си почива заради паузата преди световните квалификации.13:00 Универсиада в Тайван, бадминтон Евроспорт 215:00 Универсиада в Тайван, волейбол Евроспорт 215:45 Колоездене, Обиколка на Испания Евроспорт 116:05 Бокс, СП в Хамбург Mtel sport 1/ Mtel sport 218:00 Тенис, US Open Евроспорт 219:00 Тенис, US Open Евроспорт 120:00 Бокс, СП в Хамбург Mtel sport 1/ Mtel sport 202:15 Тенис, US Open Евроспорт 104:00 Тенис, US Open Евроспорт 1/ Евроспорт 2", "date": "2017.08.29", "title": "Спортът в ефир на 29 август"}
{"url": "https://offnews.bg/tenis/grigor-dimitrov-v-sofia-biah-kato-rok-zvezda-663871.html", "text": "Българската звезда в тениса Григор Димитров бе гост в предаването \"Гейм, Сет, Матек\" на добрата си приятелка Бетани Матек-Сандс. Първата ни ракета говори за завръщането си в България за Sofia Open и за бомбата от емоции, която го е връхлетяла в родината.\"Победата в София бе една от най-големите ми, защото срещнах и някои членове на семейството ми за първи път. Беше лудост още от първия ден, когато пристигнах. Усещах пеперуди в стомаха си не защото играя, а защото съм в България.Чувствах се сякаш съм отново у дома и съм национал. Невероятно усещане, семейството ми бе там, всички братовчеди, всичко бе перфектно. Първият мач бе особено труден, но после всичко потръгна. Чувствах се като рок звезда\", сподели Гришо.Димитров разказа, че съжалява, че не е имал чак толкова много възможности да играе на централния корт на US Open, но добави колко очарован е от атмосферата.Американката предизвика първата ни ракета да каже нещо мотивиращо, визирайки трудния момент, в който се намира, след като получи тежка контузия на Уимбълдън, която я вади от корта за дълго време.\"Първото нещо, което трябва да направим, е да отидем в басейна – пошегува се Димитров. – Не спирай да се усмихваш, това винаги помага. Винаги когато съм изпитвал болка, съм се опитвал да търся позитивната страна на нещата. Ще имам шанс да си почина малко.Важно е да се почива, истинският шампион се нуждае от това – да се откъсне от света за малко и просто да бъде себе си. Това трябва да направиш. Знам колко трудно е да гледаш телевизия и да си кажеш \"Мам*а му, щеше ми се да съм там\".Ако това ми се случи някой ден, ще каже \"Мир, момчета, махам се за малко. Не искам да правя нищо общо с тениса известно време.\" Така че като се върнеш оценяваш нещата по друг начин\", завърши българинът.", "date": "2017.08.29", "title": "Григор Димитров: В София бях като рок звезда"}
{"url": "https://offnews.bg/sviat/kim-chen-un-e-stanal-bashta-za-treti-pat-663862.html", "text": "Лидерът на КНДР Ким Чен Ун е станал баща за трети път, съпругата му Ли Сол Чжу е родила през февруари, съобщава агенция Йонхап, като се позовава на разузнаването на Южна Корея. Информация за пола и името на бебето няма. Ким Чен Ун и Ли Сол Чжу са женени от 2009 г. Те имат две деца, първото от тях е родено година по-късно. Второто дете в семейството е момиченце, родено през 2013 г. и се казва Ким Чжу Е. Агенция \"Франс прес\" припомня, че съпругата на севернокорейския лидер произлиза от обикновено семейство. Известно е, че баща й е от академичните среди, а майка й е лекар.", "date": "2017.08.29", "title": "Ким Чен Ун е станал баща за трети път"}
{"url": "https://offnews.bg/obshtestvo/zhena-iska-da-zachene-s-embrion-ot-pochinalia-si-saprug-zakonat-ne-j-663863.html", "text": "Битката на Ася Иванова да има дете предизвика здравен казус - може ли да се направи дете ин витро от починал мъж. Оказва се, че в България не може. „Битката ни за дете започна преди около две години. Започнах лечение, изписаха ми хапчета, а юни месец трябваше да направим самото ин витро, но заради здравословен проблем трябваше да отложим самото инвитро”, разказва историята си Ася Йорданова пред бТВ.Съпругът й обаче загива на 13 юли при трудова злополука и тогава лекарят в ин витро клиниката отказва да довърши започнатото и се позовава на „Наредба 28”. Според наредбата след смъртта на някой от партньорите, генетичният материал трябва да бъде унищожен, дори когато приживе е дадено съгласие за извършване на подобна процедура.„Става въпрос, че един човек не може да участва в репродуктивен акт след собствената си смърт. Но медицината вече позволява това”, пояснява адвокат Стоян Ставру пред телевизията.„Наредбата, според която ембрионите, подготвени за инвитро процедура, трябва да бъдат унищожени след смъртта на единия партньор, не е изцяло безполезна”, смята още юристът.По думите му подобни наредби има в повечето европейски държави заради медицински прецеденти в миналото. На практика обаче в България заради наредбата на Здравно министерство се оказва, че вдовица не може да има дете от вече починалия си мъж. Адвокатът обаче допълва, че в други държави технологиите вече позволяват да се съхраняват клетки в продължение на много години.\"Във Франция имаше такива казуси с т.нар. „деца сувенири” – деца, създадени да приличат на починал човек”, обяснява Ставру.„Ако имаше ембриотрансфер, нямаше да има проблем. Решението излиза извън контрола на бащата в момента, в който имаме вкарване на генетичен материал в тялото на жената”, допълва Ставру. На практика смъртта на единия партньор обезсилва неговото съгласие приживе.В момента Ася се опитва да изтегли замразените си ембриони от клиниката, за да ги прехвърли на друго място, докато проблемът бъде разрешен.„Мечтата на моя мъж беше да си имаме детенце, ние сме се обичали, държала съм много на него, беше добър човек и искам да си му родя дете”, категорична е тя.", "date": "2017.08.29", "title": "Жена иска да зачене с ембрион от починалия си съпруг - законът не й позволява"}
{"url": "https://offnews.bg/zdrave/d-r-gagova-se-varna-na-rabota-v-shejnovo-bolnitcata-montira-21-kameri-663867.html", "text": "Пребитата д-р Албена Гагова от \"Шейново\" се върна на работа след близо двумесечен болничен. Акушер-гинеколожката пострада тежко, след като баща на новородено я нападна, защото отказала да му даде плацентата на бебето.От две седмици д-р Гагова е отново на работа и изражда бебета. По думите на директора на болничното заведение д-р Румен Велев тя се чувства добре физически, но все още има нужда от време напълно да се възстанови психически от преживяното.Пред Нова тв д-р Велев посочи, че ръководството на \"Шейново\" е монтирало нови 21 камери на невралгични точки в сградата. Те ще пазят записи, ако възникнат конфликти с пациенти.Нападателят на д-р Гагова Владимир Стоянов бе задържан ден след инцидента и все още е в ареста. Очаква се скоро да му бъдат повдигнати обвинения. Срещу него тече и второ производство - за нелегално укриване на чужденци.", "date": "2017.08.29", "title": "Д-р Гагова се върна на работа в Шейново, болницата монтира 21 камери"}
{"url": "https://offnews.bg/112/vrashtat-zhitelite-na-s-vlahi-no-vse-oshte-se-boriat-s-pozhara-v-pir-663866.html", "text": "Отмениха евакуацията на пиринското село Влахи, което се намира близо до пожара, който дни наред тлее в Кресненското дефиле. Това каза главен комисар Николай Николов, който уточни, че започва поетапно въвеждане на жителите в селото. Има опасност за Национален парк \"Пирин\", пожарникарите ще направят всичко възможно да пресекат огъня.Днес ще бъде докаран 3-ти хеликоптер за гасенето на пожарите в Пирин. 600 човека продължават да работят за ликвидиране на огъня. За пътуващите в тази посока от МВР уточняват, че няма проблеми с трафика в района на Кресна.Дни наред тлеят огнища в Пирин. Равносметката до момента е 15 хил. дка земя, щети за милиони, а за да се възстанови гората ще са нужни десетки години.", "date": "2017.08.29", "title": "Връщат жителите на с. Влахи, но все още се борят с пожара в Пирин"}
{"url": "https://offnews.bg/obshtestvo/direktorat-na-smg-ako-vinovnite-ne-platiat-togava-shte-triabva-da-pl-663857.html", "text": "*През месец октомври на учебната 2016/2017 година г-жа Петя Тодорова е назначена със заповед на министъра на образованието и науката за член на Националата комисия \"Европейско кенгуру\". Една от функциите на тази комисия е, придържайки се към регламента на състезанието, да определи учениците, които ще вземат участие в националния му кръг. Националният кръг на \"Европейско кенгуру\" е едно от най-престижните състезания за ученици в България, а лауреатите, в някои възрастови групи, получават национални стипендии от МОН. За организатори на състезанието МОН определя Съюза на математиците в България и сдружение \"Европейско кенгуру\".На 14 май 2017 година на сайта на сдружение \"Европейско кенгуру\" е публикуван протокол с класирани ученици, под който стои подписът на г-жа Тодорова, учител от СМГ. Сред тях няма нито един ученик от СМГ, тъй като Националната комисия, в разрез с регламента на състезанието, изобщо не е взела под внимание резултатите на децата, явили се към СМБ - легитимен, според МОН и международната общност, организатор на областния кръг на състезанието. Става дума за около 130 деца само от СМГ, както и за още много други от страната. Всички те покриват изискванията на регламента, някои дори са с максимален резултат, но са дискриминирани от решение, според което допуснати до национален кръг са единствено учениците, регистрирани към сдружение \"Европейско кенгуру\" - другият легитимен организатор, който се опитва да монополизира състезанието. В подкрепа на този опит г-жа Тодорова поставя подписа си съзнателно, ощетявайки най-силните ученици в България. Тя не е защитила интереса на учениците от СМГ, който се гарантира от регламента. В изявленията си пред различни медии Петя Тодорова разказваше как не е била получила резултатите от СМБ, но два дни по-късно, веднага щом ги получила, е подписала друг протокол, съдържащ резултатите и на явилите се 196 деца, регистрирани към СМБ.Време е да кажем истината!При квота от 400 човека, които трябва да бъдат класирани на националния кръг, г-жа Тодорова е допуснала с подписа си 390, регистрирани само към единия организатор - сдружение \"Европейско кенгуру\". Нито един от участниците в този протокол не фигурира с резултата си от областния кръг на \"Европейско кенгуру\", който според регламента на състезанието е необходимо и достатъчно условие за участие в национален кръг. Единствените, които знаят кой от допуснатите до национален кръг ученици колко точки има са членовете на Националната комисия. Липсва прозрачност, а тя е задължителна за национално състезание. Може да са допуснати деца, чиито резултати не отговарят на критериите на регламента, а такива с максимални да не са допуснати. Деца и родители не разбират какво се случва и няма как да проверят достоверността на резултатите.Възникват въпроси:1. Нима г-жа Тодорова е очаквала СМБ, където са регистрирани по-голямата част от математическите гимназии в страната (Варна, Бургас и др.), както и СМГ, да предложи за допускане до Национален кръг общо 10 ученика? Все пак Националната комисия има право да допусне до 400 деца, а вече са допуснати 390.2. Редно е членовете на Националната комисия да изискат от МОН протоколи с резултатите на двамата организатори и едва тогава да извърши класиране. Защо това не е направено?3. Ето го фарсът - в зависимост от това при кой от организаторите се е явил ученикът, бяха използвани различни критерии за допускането му до национален кръг. В резултат на предварително обявения протокол, за да не бъдат ощетени деца и родители, видели на сайта на сдружение \"Европейско кенгуру\", че са допуснати, МОН реши да увеличи квотата. Увеличението обаче не беше двойно. От децата, явили се към СМБ, са допуснати два пъти по-малко участници, и то само тези с максимални резултати и близки до тях. По този начин недопуснати ученици, явили се при организатор СМБ, имат повече точки от допуснати ученици, явили се при организатор \"Европейско кенгуру\". Всичко това се случва след намеса на МОН, където на 16 май се провежда среща между представители на МОН и двамата организатори. Едва след това се подписва допълнителен протокол с още 196 ученици, явили се към СМБ, и то както е подаден от СМБ. Да поясним - класирането на СМБ е извършено, спазвайки регламента (например: за националния кръг при възрастова група V-VI клас от шестокласниците се класират учениците с максимални резултати или най-много 5 точки по-малко от максимално получения брой точки в тази група за страната, а от петокласниците - тези с максимални резултати или най-много 10 точки по-малко от максимално получения брой точки в тази група за страната), а не гонейки броя, фиксиран от квотата.4. Не отговаря на истината твърдението, че СМБ е закъснял с подаването на резултатите. Това се случва на 9 май, когато протоколите са официално входирани в МОН, както и изпратени по електронен път. Има начини да бъде доказано. Защо г-жа Тодорова се вкарва в такава плитка лъжа - да твърди, че СМБ не е представил навреме резултати?5. Дискриминирани ученици има и до днес, защото се оказа, че деца с високи резултати не са допуснати да се явят на национален кръг, ако не са регистрирани при „правилния“ организатор. Дискриминацията се изразява в това, че ученик, регистриран към сдружение \"Европейско кенгуру\", е допуснат със 70 точки, а такъв от СМГ, регистриран към СМБ – се допуска, само ако има 100 точки.6. Финалът - неравнопоставеното известяване на допуснатите до национален кръг или бойкот доведе до това, че вместо 586 деца, поканени да се явят на състезанието, участие взеха 455 ученици. Изглежда някой целеше да провери колко несправедливост са готови да понесат хората. Възрастните понасят толкова, с колкото са в състояние да се борят, а децата - те губят желание да се състезават и просто спират. Показателен е фактът, че 22% от номинираните не се явиха на заключителния етап.-------------------------------------Последваха жалби и недоволство от страна на ощетените ученици и техните родители. Като преподавател, г-жа Тодорова трябва да мисли за своите ученици и да възпитава с личния си пример на чест и достойнство. В случая обаче тя лишава от правото да се явят на национален кръг дори и тези, на които преподава, вероятно мотивирана от амбиции за кариерно израстване в националните комисии. В каквато и комисия да членува, първият трудов договор на Тодорова беше в СМГ и тя можеше да откаже подписването на този дискриминативен протокол, очевидно несправделив за училището, в което работи. Човек винаги има избор и тя е направила своя. Този неин акт представлява уронване престижа на СМГ и явна дискриминация срещу ученци на СМГ. Дълг на директора на училището е да защитава името на СМГ и правата на учениците му. В отговор на всички, които смятат, че на госпожа Тодорова трябва да бъде простено подписването на протокола, ощетил деца, ще кажа: когато човек спести страданието на виновните, принуждава да страдат невинните. Няма измъкване от справедливостта, нищо не може да остане незаслужено и незаплатено, нито в материалния, нито в духовния свят, и ако виновните не платят, тогава ще трябва да платят невинните.-------------------------------------", "date": "2017.08.29", "title": "Директорът на СМГ: Ако виновните не платят, тогава ще трябва да платят невинните"}
{"url": "https://offnews.bg/obshtestvo/v-chasti-ot-pet-stolichni-rajona-spirat-vodata-663788.html", "text": "\"Софийска вода\" временно ще прекъсне водоснабдяването в части на столицата днес, съобщиха от дружеството. Подмяна на спирателни кранове на ул. „Искърско шосе“ в НПЗ-Искър налага спиране на водоподаването от 10:00 до 22:00 часа в района между НПЗ „Искър“, кв. „Христо Ботев“, карето от жк. „Дружба“ 1 между бул. „Христофор Колумб“, бул. „Асен Йорданов“, ул. „Кап. Димитър Списаревски“, бул. „Проф. Цветан Лазаров“ и промишлена зона „Гара Искър“. С понижено налягане ще са на ул.“Боян Магесник“, ж.п. линия, бул. „Христофор Колумб“, бул.“Асен Йорданов“, ул.“Кап. Димитър Списаревски“, бул.“Проф. Цветан Лазаров“, бул.“Шипченски проход“, ул.“Иван Димитров Куклата“, ул.“Слатинска“, ул.“Георги Аспарухов-Гунди“ и ул.“Марко Бочар“.След възстановяване на водоснабдяването е възможно временно повишаване мътността на водата.Заради подмяна на сградно водопроводно отклонение по ул. „Бреза” в с. Волуяк се налага спиране на водоподаването от 9:30 до 14:30 часа на ул. „Синчец“, ул. „Червено знаме“, ул. „Явор“, ул. „Липа“ и бул. „Ломско шосе“. Във връзка с подмяна на спирателен кран на ул. „Благородна“ в жк. „Гео Милев“, се налага спиране на водоподаването от 10:00 до 18:00 часа на ул.\"Манастирска\" от ул.\"Трудолюбие\" до ул.\"Елисавета Багряна\" , ул.\"Благородна\" от ул.\"Христо Максимов\" до ул.\"Едисон\". Без вода заради подмяна на сградно водопроводно отклонение на ул. „Тоне Крайчев“ в с. Желява ще бъдат от 10:00 до 16:00 часа на ул. „Тоне Крайчев“ от №1 до №28. На сухо във връзка с подмяна на сградно водопроводно отклонение на ул. „Клен“ във вилна зона „Малинова долина“ остават от 10:00 до 16:00 часа на ул. „Бяла река“, ул. „Клен“, ул. „Трилистник“ и ул. „Полски бряст“. ", "date": "2017.08.29", "title": "В части от пет столични района спират водата"}
{"url": "https://offnews.bg/obshtestvo/mrachno-i-hladno-vreme-s-gramotevichni-buri-v-6-iuzhni-oblasti-663835.html", "text": "Студен атмосферен фронт ще доведе хладно време с валежи и ще понижи значително температурите у нас днес. Максималните няма да превишават 25-26 градуса, а в София те ще са около 20, показва прогнозата на Националния метеорологичен институт при БАН.Денят ще е облачен и мрачен, ще вали главно над Северна България. В следобедните часове дъждове с гръмотевици се очакват на места в южната половина от страната.В шест области е обявен жълт предупредителен код за потенциално опасно време заради очаквани значителни валежи с гръмотевици около и след обяд. Очаква се там да паднат 25-30 л/кв.м. Областите са: Пазарджик, Пловдив, Стара Загора, Смолян Кърджали и Хасково.Ще продължи да духа североизточен вятър.В планините ще бъде облачно, по високите части мъгливо. Ще има валежи, на места с гръмотевици. Ще духа предимно умерен северен, по-късно през деня североизточен вятър. Максималната температура на височина 1200 метра ще бъде около 17°, на 2000 метра – около 10°.Над Черноморието също ще има значителна облачност и валежи. Ще духа умерен север-североизточен вятър. Максималните температури ще бъдат 21°-23°. Температурата на морската вода е 25°-26°. Вълнението на морето ще бъде около 3 бала.Привечер от северозапад ще започне намаление на облачността, а през следващите дни времето ще е сухо и по-топло. Температурите постепенно ще се повишават и през уикенда максималните отново ще достигнат 30 градуса.", "date": "2017.08.29", "title": "Мрачно и хладно време с гръмотевични бури в 6 южни области"}
{"url": "https://offnews.bg/medii/panorama-ne-iska-da-se-mesti-v-sabota-663860.html", "text": "Екипът на \"Панорама\"се обяви против плановете на новоизбрания генерален директор на БНТ да премести предаването в някой от почивните дни - събота или неделя.Идеята Константин Каменаров лансира по време на конкурса за избор на генерален директор. Каменаров, който преди години също е работил за \"Панорама\", припомни, че тогава предаването се излъчваше в събота. То бе преместено, за да се освободят телевизионните зрители от по-тежките теми в публицистиката през почивните дни. Това обаче стана в периода преди на сцената да се появят частните телевизии, които сега излъчват публицистика и през уикенда. Затова, според новия шеф на БНТ, е редно БНТ също да има свое публицистично предаване в събота или неделя.Екипът на предаването държи то да остане в програмата в петък вечер, когато се излъчва през последните 17 години.\"С годините изградихме трайни зрителски нагласи и очаквания. Постигнахме много висока гледаемост: \"Панорама\", въпреки че е сериозно публицистично предаване, носи един от най-високите рейтинги на БНТ, често най-високия в петъчния ден и във вечерния делничен слот. Така \"Панорама\" затваря деловата седмица и освобождава уикенда за други формати, които също са се доказали и утвърдили. Отзвукът от нея влияе върху съботата, неделята и началото на следващата седмица, като изпреварва другите коментарни предавания\", посочват авторите на \"Панорама\". Те допълват, че са готови да участват във всякакви дебати за бъдещето на предаването. Според тях разговорът за бъдещето на \"Панорама\" има нужда от аргументи, а \"всичко друго би приличало на лично отношение или преднамереност\".", "date": "2017.08.29", "title": "\"Панорама\" не иска да се мести в събота"}
{"url": "https://offnews.bg/ikonomika/zapochva-izgrazhdaneto-na-hranilishte-za-radioaktivni-otpadatci-v-kozl-663816.html", "text": "Министърът на енергетиката Теменужка Петкова ще даде начало на изграждане на Националното хранилище за ниско- и средноактивни радиоактивни отпадъци.Проектът се реализира от Държавното предприятие „Радиоактивни отпадъци“ със средства от Международен фонд „Козлодуй“ чрез Европейската банка за възстановяване и развитие. Стартът на строителството ще бъде днес на площадка „Радиана”, намираща се в зоната на АЕЦ „Козлодуй”.", "date": "2017.08.29", "title": "Започва изграждането на хранилище за радиоактивни отпадъци в Козлодуй"}
{"url": "https://offnews.bg/tenis/sharapova-se-varna-s-gram-i-triasak-pregazi-halep-na-us-open-663848.html", "text": "Наказаната заради допинг и откъснатата от тениса и след това заради контузии Мария Шарапова се завърна с гръм и трясък. Тя \"прегази\" втората в света Симона Халеп на Откритото първенство на САЩ тази нощ и се класира за втория кръг.Участващата с \"уайлд кард\" рускиня се наложи в три сета с 6-4, 4-6, 6-3 пред 24-хилядна публика в \"мача на деня\" в Ню Йорк.30-годишната бивша приятелка на Григор Димитров участва в първия си мач от турнир от Големия шлем след 15-месечното наказание заради употребата на мелдоний.Шампионката на US Open от 2006 г. и бивша №1 в света имаше нужда от покана, за да започне директно от основната схема, а не от квалификации, защото след наказанието и контузиите слезе до №146 в света.Днес на корта очакваме и първата ни ракета при мъжете ", "date": "2017.08.29", "title": "Шарапова се върна с гръм и трясък - прегази Халеп на US Open"}
{"url": "https://offnews.bg/sviat/severna-koreia-izstrelia-raketa-nad-iaponia-663849.html", "text": "Северна Корея изстреля ракета, която прелетя над Северна Япония тази сутрин към 6.06 ч., съобщиха правителствата на Южна Корея и Япония, цитирани от световните информационни агенции.Ракетата била изстрелята от място близо до Пхенян, според южнокорейските военни - от района Сунан край севернокорейската столица. Разпаднала се е на 3 части и е паднала в Тихия океан, на около 1180 км източно от нос Еримо на японския остров Хокайдо.Населението на 6 префектури е било предупредено чрез системата за извънредно оповестяване да вземе предпазни мерки.Японските военни не са опитали да свалят ракетата.Ще положим максимални усилия, за да защитим живота на хората, заяви премиерът Шиндзо Абе, преди да влезе на извънредно правителствено заседание.Напоследък напрежението между Северна Корея и САЩ отслабна, след като няколко седмици преди това двете страни си размениха заплахи. Лидерът на КНДР Ким Чен-ун заплаши да изстреля ракети в морето край американския остров Гуам, а президентът на САЩ Доналд Тръмп предупреди Пхенян, че ако застраши САЩ, те ще реагират с \"огън и гняв\". През юли Пхенян извърши две изпитания на балистични ракети и това предизвика остра реакция от страна на САЩ, Япония и Южна Корея.", "date": "2017.08.29", "title": "Северна Корея изстреля ракета над Япония"}
{"url": "https://offnews.bg/obshtestvo/pochitame-smartta-na-sv-joan-krastitel-nishto-cherveno-ne-se-slaga-n-663844.html", "text": "Днес е един от шестте дни в годината, когато църквата почита свети Йоан Кръстител - на този ден е отсечена главата на светеца. Народът ни нарича 29 август Секновение, защото денят сече лятото. На Секновение водата и времето започват да застудяват, затова никой не бива да се къпе в реките. Спазва се строг пост, забранено е  дори червеното вино, заради пролятата кръв на Кръстителя. Не се ядат и червени плодове и зеленчуци. Вярва се, че на този лош ден дори змиите и гущерите се прибират в своите леговища. На \"тежкия празник\" не трябва да се работи, не бива и да се започва нищо ново.   Възвестявайки им явяването на Спасителя и приближаването на Царството Божие, Йоан ги убеждавал да се приготвят за тая велика радост чрез покаяния за греховете си и изправяне на живота си. Множество люде идвали при Йоан и приемали от него покайно кръщение. Някои от тях така го почитали, че мислели да виждат в него Самия очакван Месия – Христос.След кръщението на Иисус Христос Йоан продължавал да учи народа и близо до Енон кръщавал идващите при него, като свидетелствал за Христа, че Той е Син Божи, слязъл от небето. Като проповядвал покаяние, изобличавал беззаконията и пороците, Йоан не се боял да говори строгата правда дори и тогава, когато могъл за туй да се подложи на опасност. Цар Ирод, син на оня, който убил витлеемските младенци, се развел с жена си и се оженил за Иродиада, жена на брат му Филип. Понеже това се забранявало от Мойсеевия закон, Йоан казал на царя: \"Не ти прилича да имаш жената на брата си!\". Разгневеният Ирод заповядал да затворят Йоан в тъмница. Иродиада още повече от царя ненавиждала Йоан и искала неговата смърт. Но Ирод се побоял да го убие, понеже знаел, че той е честен човек, когото целият народ уважавал и почитал за пророк.Скоро след затварянето на Йоан Ирод празнувал рождения си ден и направил голямо угощение на велможите и началниците галилейски. На тоя празник Иродиадината дъщеря играла и така се понравила на царя, че той във възторг се заклел да й даде каквото пожелае – дори и половината си царство. Девойката не знаела какво да иска. Тя се посъветвала с майка си, която я подучила да поиска главата на Йоан Кръстител. Дъщерята дошла при царя и му казала: \"Искам още сега да ми дадеш на блюдо главата на Йоан Кръстител!\". Ирод се натъжил твърде много, но поради клетвата не се решил да й откаже и пратил в тъмницата да отсекат главата на Йоан. Донесли на блюдо главата на великия пророк, дали я на девойката, а тя я занесла на майка си, която от злоба избола с игла езика на Йоан.Йоановите ученици погребали тялото на светия си учител в Севастия, а Иродиада скрила главата му в Иродовия дворец. Съвестта, вероятно, мъчела Ирод, защото, когато до него дошли слухове за чудесата, извършвани от Спасителя, той казал: \"Това е непременно Йоан Кръстител, възкръснал от мъртвите, и затова чудеса се вършат от него.\" Мнозина казвали: \"Това е Илия\"; други \"Някои от пророците\"; но Ирод все повтарял: \"Това е Йоан, комуто аз отсякох главата! Той е възкръснал от мъртвите\". Бедствия поразили Ирод, войската му била разбита от арабския цар Арета, баща на първата му жена. Той самият бил изпратен на заточение от римския император. И юдеите смятали тия бедствия като справедливо наказание за убиването на великия пророк.Главата на св. Йоан Предтеча била взета от жената на Хуза, домоуправителя на Ирод, една от ония жени, които вярно служели на Господа по време на Неговия земен живот. За да спаси от поругание светата глава на Предтеча, тя я вложила в съд и я скрила на Елеонската планина. След известно време главата била намерена там от един свет мъж, който отново я скрил пред смъртта си. Намерена по времето на Константин Велики, тя била пренесена и скрита в една пещера до гр. Емеса. През V в. била пренесена в Халкидон, а по-късно – в Цариград и оттам – в Комана.", "date": "2017.08.29", "title": "Почитаме смъртта на св. Йоан Кръстител, нищо червено не се слага на масата"}
{"url": "https://offnews.bg/zvezdi/nikoleta-lozanova-dalzhi-neustojka-na-btv-ako-vleze-vav-vip-bradar-663870.html", "text": "Плеймейтката Николета Лозанова ще дължи неустойка на bTV, ако влезе в риалити формата ВИП брадър, съобщи доскорошният й продуцент Иван Христов в интервю за телевизия BiT.Преди няколко дни стана ясно, че Лозанова напуска предаването \"Папараци\" и ще бъде заменена с друга светска журналистка - Венета Райкова.По думите на продуцента Иван Христов, преговорите с новата водеща са се водили от няколко месеца.Христов коментира, че е останал неприятно изненадан от това, че плеймейтката е съобщила във фейсбук профила си, че напуска \"Папараци\".\"Разделихме се по общо съгласие, но тя реши да съобщи по-рано, че няма да работим заедно, което беше в нарушение на договора ни\", обясни той.По непотвърдена информация Лозанова влиза в есенния сезон на \"ВИП брадър\". Възможно е рпекратяването на досегашния й ангажимент заради риалити предаването да й донесе неустойка от телевизия, стана ясно от думите на Хрисов.От екипа на \"ВИП Брадър\" засега не обявяват официално кои са новите участници в предаването.Кристина Патрашкова също напусна \"Папараци\". Тя ще бъде заменена от друг лайфстайл журналист - Галина Чолакова.", "date": "2017.08.29", "title": "Николета Лозанова дължи неустойка на bTV, ако влезе във ВИП Брадър"}
{"url": "https://offnews.bg/futbol/livarpul-s-transferen-rekord-za-gvineetc-663869.html", "text": "От Ливърпул потвърдиха, че са постигнали споразумение с РБ Лайпциг за трансфера на Наби Кейта. Гвинейският национал ще доиграе този сезон в германския клуб и ще се присъедини към тима от \"Анфийлд\" на 1 юли 2018 година.Според медиите в Англия Ливърпул ще плати освобождаваща клауза в договора на Кейта, която възлиза на 48 милиона паунда. Мърсисайдци ще добавят и бонус към тази сума.\"Дейли Мейл\" твърди, че той в размер на 7 милиона паунда, което прави общата стойност на трансфера 55 милиона. Така покупката на Кейта става рекордна за клуба от \"Анфийлд\". Днес 22-годишният халф трябва да премине медицински прегледи.\"Доволен съм, че двата клуба стигнаха до това споразумение, което ще ми позволи да се присъединя към Ливърпул през следващото лято, когато ще стана част от проект, който ме вълнува много.Оставам напълно отдаден на РБ във времето, което ще прекарам в клуба. Ще давам всичко от себе си всеки път, когато нося фланелката. Така ще бъде до последния съдийски сигнал на последния ми мач.След като бъдещето ми бе изяснено, сега мога да се концентрирам напълно върху това да помогна на РБ да постигне целите си през този сезон.Докато дойде време да се присъединя към новия си клуб през следващото лято, ще остана заинтересован негов привърженик от дистанция\", заяви Кейта пред сайта на Ливърпул.", "date": "2017.08.29", "title": "Ливърпул с трансферен рекорд за гвинеец"}
{"url": "https://offnews.bg/evropa/iunker-turtcia-napuska-evropa-s-gigantski-stapki-663875.html", "text": "Председателят на Европейската комисия Жан-Клод Юнкер заяви, че Турция е изцяло виновна за лошото състояние на присъединителните й преговори с ЕС и с действията си страната се отдръпва от Европа много бързо.„Турция се отдръпва от Европа с гигантски стъпки“, каза Юнкер по време на годишна конференция с европейските посланици в Брюксел, цитиран от АФП и БГНЕС.По време на изказването си председателят на ЕК заяви също, че решението за окончателното прекратяване на опитите на Анкара за влизане в ЕС зависи изцяло от турския президент Реджеп Ердоган. В материал за германското издание „Билд ам Зонтаг“ миналия месец Юнкер написа, че ръката на Европа остава протегната към Турция, но страната също трябва да покаже желание и да приеме основните европейски ценности.", "date": "2017.08.29", "title": "Юнкер: Турция напуска Европа с гигантски стъпки"}
{"url": "https://offnews.bg/sviat/vodata-stigna-pokrivite-na-kashtite-v-hiustan-663850.html", "text": "Водата в ударения от урагана \"Харви\" тексаски град Хюстън стигна до покривите на къщите. Четвърти ден вали дъжд в четвъртия по големина град в САЩ, хората бягат. Метеоролозите предупреждават, че това, което предстои е още по-лошо - \"Харви\" все още е над Мексиканския залив.Официално е потвърдена смъртта на двама души, но тв в Хюстън съобщи за гибелта на шестчленно семейство - удавили се, когато ванът им е бил отнесен от придошлите води.След първия удар \"Харви\" по крайбрежието се насочи към вътрешността на страната, но сега се връща обратно към крайбрежните райони, предупреждава Националният център за ураганите.Възстановяването ще отнеме години и много пари.", "date": "2017.08.29", "title": "Водата стигна покривите на къщите в Хюстън"}
{"url": "https://offnews.bg/vodni/pluvetcat-antani-ivanov-s-istoricheski-medal-za-balgaria-ot-svetovno-663855.html", "text": "Антъни Иванов записа нова славна страница в историята на българското плуване, след като спечели бронз от световното първенство за юноши и девойки в Индианаполис, информира специализираният сайт bgswim.com.Той направи историческото си постижение в коронната си дисциплина 200 м бътерфлай, финиширайки за 1:57,54 мин.18-годишният талант от Велико Търново с треньор Николай Вакареев донесе първо отличие за плуването ни от такъв форум, първо за мъжкото ни плуване в басейн и третото изобщо.Медали от световно първенство (без да броим тези в откритите води) е печелила само Таня Богомилова – сребро и бронз в Мадрид през 1986 година.Иначе шампион в Индианаполис е новата унгарска сензация Крищоф Малак, който с 1:53,87 мин. постави нов световен рекорд за юноши. Негов подгласник е японецът Юя Сакамото – 1:57,05 мин.", "date": "2017.08.29", "title": "Плувецът Антъни Иванов с исторически медал за България от световно"}
{"url": "https://offnews.bg/obshtestvo/vtora-popravitelna-matura-dnes-663851.html", "text": "В 8 ч. започна втората поправителна матура - по предмет по избор, след като вчера се проведе държавният зрелостен изпит по български език и литература.Тестовете и верните отговори по различните предмети ще бъдат публикувани на сайта на Министерството на образованието и науката след 15.30 ч.", "date": "2017.08.29", "title": "Втора поправителна матура днес"}
{"url": "https://offnews.bg/futbol/legenda-na-chelsi-uchi-balgarski-hora-video-663864.html", "text": "Мегазвездата на световния футбол и легенда на Челси Джими Флойд Хаселбанк научи стъпките на родни хора по време на краткия си престой в България. Холандецът се хвана на хорото в ресторанта заедно с други от чуждестранните гости и показа, че бързо се учи.Визитата на бившия нападател на Челси и Атлетико Мадрид у нас беше по покана на „Евима футбол“, организатор на най-масовите футболни турнири за деца в България.Бившият национал на Холандия посети Банско, където проведе открита тренировка за всички треньори участници в турнира Evima Cup Bansko 2017, а в 11.30 ч. награди призьорите.В турнира участваха 100 отбора в 7 възрастови групи деца, родени 2004; 2005; 2006; 2007; 2008; 2009 и 2010 г. Малките футболисти бяха от България, Турция, Полша, Македония, Иран, Сърбия, Израел, Румъния и Узбекистан, представители на водещите школи на Галатасарай, Легия Варшава, ЦСКА, Черно море, Левски, Берое, Ботев Пловдив, Славия и др.", "date": "2017.08.29", "title": "Легенда на Челси учи български хора (видео)"}
