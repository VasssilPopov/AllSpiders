{"url": "https://offnews.bg/sviat/erdogan-niamalo-da-pravi-otstapki-pred-es-vav-varna-677429.html", "text": "Ден преди срещата на върха ЕС – Турция утре във Варна турският президент Реджеп Ердоган заяви, че няма да допусне Западът да го поучава и няма да отстъпи пред европейските лидери, съобщава БГНЕС.„Западът се опитва да ни поучава, да ни дава съвети, оставете ги за себе си. За всичко имам видео-документи. Утре и без друго ще бъдем заедно във Варна, подготвен съм и всичко ще им покажа. Ще бъдем непоклатими, никакви отстъпки няма да правим“, посочи Ердоган със суров тон пред участниците в регионалната конференция на управляващата партия в Трабзон. Той подчерта, че Западът завижда и ревнува, провокиран от динамичното развитие на Турция през последните 15 години. Началото на срещата на върха е планирано за 19 ч. и ще продължи най-малко два часа, след което домакинът Бойко Борисов, европейските лидери Доналд Туск и Жан-Клод Юнкер ще дадат съвместна пресконференция. Според Анадолската агенция официална Анкара очаква от ЕС конкретни стъпки за възстановяването на атмосферата на взаимното доверие, актуализиране на споразумението по Митническия съюз Турция – ЕС, либерализиране на визовия режим за турските граждани, ускоряване на процеса за финансовата помощ за сирийските бежанци в Турция и най-вече общи действия в борбата срещу тероризма. В същото време представителите на ЕС възприемат срещата във Варна като платформа за укрепване на сътрудничеството с цел отстраняване на проблемите, натрупани в отношенията с Турция. Дневният ред предвижда обсъждания на връзките на Турция с ЕС в сферата на икономиката, търговията, сигурността, борбата с тероризма и външната политика, както и ситуацията в Палестина, на Балканите, в Сирия, Ирак , Либия, Аракан. Освен всичко това Анкара ще настоява за ликвидиране на политическите и изкуствените прегради в преговорния процес за членството на Турция в ЕС.Ердоган планира разговори с Туск и Юнкер по въпроса за ангажиментите на Брюксел пред Анкара, както и проблема за противодействието срещу дейността на терористите в европейските държави. Миналата седмица в публична реч турският държавен глава заяви, че Европа покровителства терористични групировки на своята територия и оказва безвъзмездна помощ на терористи, като по този начин ги ползва като инструмент срещу Турция. „Видяха това в Африн, както и по време на операцията „Щит на Ефрат“. Но не изпълниха обещанията, които ни дадоха“, бе казал президентът. Тогава той обяви, че е подготвил купища видеозаписи и фотоси, направени в лагерите на търсещите убежище бежанци, и че ще ги предостави на Варненската среща.", "date": "2018.03.25", "title": "Ердоган нямало да прави отстъпки пред ЕС във Варна"}
{"url": "https://offnews.bg/futbol/zlatan-shte-vzima-10-pati-po-malka-zaplata-v-la-galaksi-677416.html", "text": "Шведската мегазвезда Златан Ибрахимович ще взима 10 пъти по-малко пари в ЛА Галакси, отколкото получаваше във вече бившия му клуб Манчестър Юнайтед. Според \"Спортс Илюстрейтид\" в договорът на Ибра е записано, че годишната му заплата е в размер на 1,5 млн. долара или около 1,2 млн. евро. Контрактът е до края на 2019 г.Причината е, че в Мейджър сокър лийг съществува таван на заплатите, който не позволява космически възнаграждения, на които Ибра е свикнал в Европа.Шведът получаваше между 15 и 20 млн. евро по време на престоя си в Манчестър Юнайтед. В крайна сметка нападателят все пак определено няма да гладува.Според футболните специалисти той е избрал САЩ като следваща своя дестинация, защото отвъд Океана ще печели доста повече от рекламни договори, които ще неутрализират разликата.", "date": "2018.03.25", "title": "Златан ще взима 10 пъти по-малка заплата в ЛА Галакси"}
{"url": "https://offnews.bg/kultura/laj-kam-bah-677432.html", "text": "Егати и играта на думи...Всички знаем, че Лайбах се е наричала Любляна, докато е била под нацистка окупация.И въпреки това именно днес, ден след концерта на словенските индъстриъл икони в София все още продължавам да си мисля за смисъла на онзи лай срещу Бах.Представям си следната картина.Краен квартал в Перник...Или още по – добре – изоставените жилищни сгради в град Радомир – малко, след злополучния завод „Червена могила”.От една единствена кооперация в този призрачен квартал от панелки се носи звук от пиано. Дете свири прелюд и фуга до мажор от ‘Das Wohltemperierte Klavier’ на Йохан Себастиан Бах.Глутница кучета седят на студа и лаят.А пианото – марка „Заря” свири ли свири – до – ми – сол – до – ми – сол – до – ми...Странни чувства след един великолепен урок по авангардна музика, който снощи Лайбах ни изнесоха, докато ние си мислехме, че сме на концерт.Но да започна отначало.Слушам Лайбах от началото на 90–те години.Вина за това носят двама от колегите ми от Хиподил – Лъчо и Пацо (Пацо беше басистът, с когото свирехме в началото на 90–те и който извсири басовата партия в първия ни албум).По това време индъстриъл вълната беше на мода и заедно с Лайбах се запалих по Министри, Малхавок. А след това и по Айндщюрценде Нойбаутен (тях си ги открих донякъде сам, благодарение на това, че съм фен на Ник Кейв).Спомням си, че притежавах странни касети с ксерокопирани обложки на Nova Akropola, Opus Dei, Kapital, Let it be, The Final Countdown. Слушах „Die liebe” по няколко пъти, а някои от произведенията на словенците бяха задължителни за всяка моя компилация (правехме си едни такива касети с най-любимите песни вътре).За съжаление изпуснах и трите концерта на Лайбах в София последните години.Тази година обаче нещата паснаха идеално и снощи, въоръжен с три билета, жена ми и синът ми се озовах на опашка, намираща се на улица \"Ангел Кънчев\".Опашката беше голяма. Направих снимка.Вратите на Терминал 1  са затворени, а е студено, да му се не види – около нулата е, нищо, че е пролет и че точно в тази вечер преминаваме към лятното часово време.На опашката срещам Топчо – мой верен боен другар. С него започваме разговор за последният албум на Лайбах, който аз, признавам си с ръка на сърцето, не познавам изобщо.„Странна музика. Особена, почти няма пеене вътре” – казва Топчо.Не съм фен на Ницше. Нито на фундаменталната му творба „Also Sprach Zaratustra” (Тъй рече Заратустра).Но знам, че Лайбах умеят да правят изкуство от неща, които никак не харесвам.Никога не съм харесвал Юръп например, нещо повече – намирам ги за метъл еквивалент на Веско Маринов, но албумът на Лайбах с ремикси на The Final Countdown ми е любим и до ден днешен си го слушам.Та висим си ние на опашката, а отзад двама чужденци (май скандинавци) леко изнервено питат защо не ни пускат в залата.Минава някой от екипа и казва, че концерта ще закъснее с час.Забавянето, доколкото разбрах, се дължи на самата група, която обаче категорично не желае да прави чек, докато в клуба има публика.Лошо. Ще мръзнем още.Шегуваме се относно недалновидността на собствениците на стоящия срещу клуба магазин за алкохол, който е затворен.„Щяха да направят оборот” – казва Топчо, а часът е вече 21 и малко и вратите отварят.Влизаме и се нахвърляме към бара, където моята поръчка е красноречива – ром.Заемаме места, аз се оказвам съвсем до сцената.", "date": "2018.03.25", "title": "Лай към Бах"}
{"url": "https://offnews.bg/sviat/mazh-s-mech-rani-politcaj-v-manchestar-video-677437.html", "text": "Въоръжен с меч мъж нападна и рани тежко британски полицай в английския град Манчестър, съобщава БГНЕС, като се позовава на страницата на местната полиция в \"Туитър\".Нападателят е задържан, той е на 23 години. Пострадалият полицай е в болница. Някои от улиците в градския район Уоли Рейндж, където е станало нападението, са затворени по време на провеждането на следствените действия.Свидетели твърдят, че полицаите забелязали мъжа да се разхожда по улицата с \"трифутов меч\" (около 90 см). Служителите на реда се опитали да го спрат, но той не се подчинил на нарежданията им и се нахвърли върху тях. Засега не е известно дали инцидентът е свързан с тероризъм.Това не е първият случай на нападение срещу полицаи с хладно оръжие с дълго острие в Англия. През август миналата година в центъра на Лондон мъж с меч нападна полицейски патрул и рани двама служители.", "date": "2018.03.25", "title": "Мъж с меч рани полицай в Манчестър (видео)"}
{"url": "https://offnews.bg/obshtestvo/novata-sedmitca-idva-s-valezhi-i-poleditci-677433.html", "text": "Жълт код за поледици е в сила за 5 области на страната за 26 март. В областите Враца, Плевен, Ловеч, Габрово и Велико Търново през нощта и в сутрешните часове ще има условия за образуване на поледици.От НИМХ предупреждават, че при тази степен на предупреждение са възможни ограничения при дейности на открито и хората хората трябва да са внимателни, когато вървят или шофирате при заледени повърхности, съобщава \"Фокус\".През нощта в неделя срещу понеделник от запад валежите ще се активизират. В Западна България те ще са предимно от сняг, в останалата част от страната - от дъжд.През нощта и в сутрешните часове на места в централните райони на Дунавската равнина ще има условия за поледици. Утре ще има значителна облачност, с превалявания от дъжд, на повече места и по-значителни като количество в Източна България. Ще духа до умерен, в Източна България и силен юг-югоизточен вятър. Температурите ще се повишат. Минималните ще са между минус 1° и 4°, по Черноморието 5°-7°, максималните от 5°-6° в северозападните райони до 14°-15° в Източна България и крайните югозападни райони. Над планините ще има значителна облачност и ще превалява сняг, под 1400 м – дъжд и сняг. Ще духа силен, по билата до бурен югозападен вятър. Максималната температура на височина 1200 ще е около 6°, на 2000 метра - около 0°.Във вторник ще преобладава облачно време, на места с превалявания от дъжд, предимно слаби и краткотрайни. Вятърът ще се ориентира от северозапад, в Дунавската равнина ще е до умерен. По-късно през деня от северозапад облачността ще започне да се разкъсва и намалява и през следващите дни ще бъде променлива, предимно средна и висока. Вероятността за валежи вече е по-малка, но на отделни места в сряда все още са възможни краткотрайни превалявания. Сутрин ще е студено, но дневните температури бързо ще се повишават. Северозападният вятър още в сряда ще отслабне, а в четвъртък ще се смени с югозападен.", "date": "2018.03.25", "title": "Новата седмица идва с валежи и поледици"}
{"url": "https://offnews.bg/zimni/makarajnen-i-furkad-nad-vsichki-v-biatlona-677430.html", "text": "Финландката Кайса Макарайнен и французинът Мартен Фуркад са новите носители на Световната купа по биатлон. За Макарайнен това е трети успех в кариерата, докато Фуркад заслужи името си Доминатор, като взигна трофея за седма поредна година и изпревари по този показател легендата от Норвегия Оле Ейнар Бьорндален.Макарайнен стигна до триумфа едва в последното състезание за сезона - масовия старт на 12.5 километра в руския зимен център Тюмен. Тя завърши шеста, но успя да победи с едва 3 точки в генералното класиране Анастасия Кузмина (Словакия) и да вземе големия кристален глобус. 35-годишната финландка спечели трофея и през 2011 и 2014 година. Фуркад пък си осигури успеха два старта преди края на сезона и си позволи да кара отпуснато в края, като днес завърши едва 19-и в масовия старт в Тюмен.Французинът говори след състезанието за т.нар. терапевтични изключения и отношенията си с лидера на Русия Антон Шипулин.\"Лично аз никога не съм се възползвал от терапевтичните изключения. Против това съм, правилата са за всички. От друга страна не е справедливо спрямо диабетиците, но спортът като цяло не е справедлив. Някои имат повече мускули, други са с по-голям капацитет на дробовете и т.н.Това не значи, че по всички показатели трябва да има равенство. Искам да знам какви забранени препарати употребява моят конкурент и защо го прави. Но това е лекарска тайна. Обикновените хора като мен не разбираме от медицина. Именно за това искам всички изключения да бъдат премахнати\", коментира Мартен Фуркад в ефира на тв програмата \"Биатлон\".\"Шипулин ми е конкурент, но поддържаме добри отношения. Разбирам, че се чувства предаден, след като никой не го защити покрай допинг скандала, но не мога да сложа ръка на сърцето си и да кажа, че е бил чист в Сочи. Никой от нас не знае какво се е случвало там\", добави Фуркад.Междувременно осемкратният олимпийски шампион по биатлон Оле Ейнар Бьорндален каза, че все още не е решил дали да продължи кариерата си и през следващия сезон. 44-годишният Бьорндален участва във вчерашното преследване в последния старт за сезона в Тюмен, но не се класира сред първите 30 в масовия старт днес.\"Последният сезон трябва да бъде блестящ, а аз не успях да постигна това. Ще остана ли още една година? Трябва да анализирам всичко, когато състезанията приключат\", каза норвежката легенда.", "date": "2018.03.25", "title": "Макарайнен и Фуркад над всички в биатлона"}
{"url": "https://offnews.bg/zimni/rusnak-zaradva-mestnata-publika-s-pobeda-pri-poslednia-start-v-biatlon-677419.html", "text": "Максим Цветков триумфира в масовия старт в дисциплината 15 километра в биатлона, която бе част от последния кръг за Световната купа в руския зимен център.Представителят на домакините беше безпогрешен на рубежа и записа първа победа в своята кариера. Ерлен Бьонтегор също не направи нито една наказателна обиколка и имаше голям шанс за първото място, но не издържа на финалните атаки на руснака и това го остави на втора позиция в крайното класиране.Йоханес Бьо сбърка два пъти в хода на надпреварата, но отново летеше по трасето и успя да се пребори за най-ниското стъпало на почетната стълбичка.Доминаторът в биатлона Мартен Фуркад пък записа най-лошия си резултат в последното състезание за сезона. Французинът завъртя четири наказателни обиколки и остана на 19-та позиция. Въпреки слабото си класиране, Фуркад получи малката купа в масовия старт.", "date": "2018.03.25", "title": "Руснак зарадва местната публика с победа при последния старт в биатлона"}
{"url": "https://offnews.bg/zvezdi/dzhordzh-kluni-ariana-grande-i-kim-kardashian-se-vkliuchiha-v-protest-677421.html", "text": "Десетки холивудски звезди се включиха в съботния протест на учениците във Вашингтон по повод безразборното притежание на оръжие в САЩ.Майли Сайръс, Ариана Гранде, Деми Ловато, Лин-Мануел Миранда и Бен Плат бяха сред изпълнителите, които се качиха на сцената по време на протеста, за да отдадат почит на 17-те живота, загубени в смъртоносния инцидент в гимназията в Парклънд, Флорида миналия месец.Джордж и Амал Клуни, които дариха 500 000 долара за събитието, протестираха заедно с демонстрантите, призоваващи за по-строг контрол над притежанието на оръжия. Дженифър Хъдсън закри марша, като изпя \"The Times They Are A-Changin\" на Боб Дилън.Певицата бе повече от съпричастна, тъй като през 2008 година майката, братът и племенникът на Хъдсън са убити с огнестрелно оръжие.Ким Кардашиян, Кание Уест и дъщеря им Норт, също участваха в протеста във Вашингтон. „Ние сме солидарни с оцелелите и учениците, които призовават за действия по отношение на законите за борба с безразборното притежание на оръжията в #MarchForOurLives в цялата страна“, коментира Ким в социалните мрежи.Пол Макартни се включи от Ню Йорк, където коментира убийството на Джон Ленън. „Един от моите най-добри приятели беше убит с огнестрелно оръжие. Затова е важно не само днес да говорим, но и да предприемем действия утре“, заяви певецът.Преди 37 години Ленън бе прострелян с 5 куршума и обявен малко по-късно за мъртъв.", "date": "2018.03.25", "title": "Джордж Клуни, Ариана Гранде и Ким Кардашиян се включиха в протеста срещу оръжията в САЩ"}
{"url": "https://offnews.bg/futbol/mari-stoilov-petar-hubchev-niama-zvezden-otbor-no-ima-kolektiv-677418.html", "text": "Селекционерът на Казахстан Станимир Стоилов призна на официалната пресконференция преди проверката с България утре, че една срещу другата се изправят първата срещу втората му родина.\"\", каза Мъри.", "date": "2018.03.25", "title": "Мъри Стоилов: Петър Хубчев няма звезден отбор, но има колектив"}
{"url": "https://offnews.bg/obshtestvo/struma-i-tundzha-stignaha-kritichni-niva-677417.html", "text": "Реките Струма и Тунджа са достигнали критично високи нива.До критичното ниво от 395 сантиметра, при което река Тунджа започва да залива улици и къщи в Елхово, остават по-малко от 20 сантиметра. През последните два дни водният стълб в града се задържа около 375 сантиметра.Сега реката е заляла най-ниските части от градския парк, стадиона и кооперативния пазар, но не се налага евакуиране на хора. Денонощното наблюдение на водния оток продължава. От кризисния щаб очакват постепенно понижение на речните води.През последните 24 часа нивото на Тунджа в Ямбол е спаднало от 380 на 364 сантиметра при критично ниво от 600 сантиметра. След спирането на дъждовете спадът ще продължи, информираха от общината.Близо 1.7 метра остават, за да прелее Струма при Бобошево. Не толкова от падналите валежи от дъжд и снега, който се топи, а по-вероятно от регулярно изпускане на язовир \"Пчелина, Пернишко.Високото ниво на водите не създава на този етап рискове от наводнения. Рекордните води на Струма при Бобошево са измерени преди десетина години - 206 сантиметра. Придошлата вода обаче поражда друг проблем. Диви или полудиви патици, разселени в този район от Ловното дружество, снасят яйца по брега, а придошлите води ги отнасят и това ще намали популацията им, коментира метрологът-доайен 80-годишният Христофор Бояджиев.До критичното ниво от 395 сантиметра, при което река Тунджа започва да залива улици и къщи в Елхово, остават по-малко от 20 сантиметра. През последните два дни водният стълб в града се задържа около 375 сантиметра. Сега реката е заляла най-ниските части от градския парк, стадиона и кооперативния пазар, но не се налага евакуиране на хора. Денонощното наблюдение на водния оток продължава. От кризисния щаб очакват постепенно понижение на речните води.През последните 24 часа нивото на Тунджа в Ямбол е спаднало от 380 на 364 сантиметра при критично ниво от 600 сантиметра. След спирането на дъждовете спадът ще продължи, информираха от общината.", "date": "2018.03.25", "title": "Струма и Тунджа стигнаха критични нива"}
{"url": "https://offnews.bg/politika/borisov-da-kazhe-na-erdogan-che-izkazvaneto-za-kardzhali-e-nepriemliv-677414.html", "text": "Националният съвет на БСП прие днес декларация за Деня на Тракия - 26 март. С нея социалистите настояват \"справедливото искане за обезщетението на тракийските българи да бъде поставено пред турската страна на най-високо ниво\".В документа се казва още, че ролята на страната ни на посредник между Европа и Турция не бива да е за сметка на българския национален интерес.\"Изказването на турския президент Ердоган за душевните граници до Кърджали е провокация към националния суверенитет и териториалната цялост на България. То е неприемливо. Премиерът Борисов да заяви тази позиция на срещата на 26 март\", пише още в декларацията.Членовете на НС на БСП решиха още да приемат поканата на Съюза на Тракийските дружества да се включат в отбелязването на Деня на Тракия.В декларацията си социалистите призовават още \"да бъдем единни и единодушни в националните си приоритети, независимо от политическите си възгледи и пристрастия\".", "date": "2018.03.25", "title": "Борисов да каже на Ердоган, че изказването за Кърджали е неприемливо, поиска БСП"}
{"url": "https://offnews.bg/ikonomika/sled-protesti-vremenno-spirat-dobiva-na-kvartcov-piasak-v-novi-han-677422.html", "text": "Концесионерът на находище „Побит камък“ край Нови хан – „Ватия холдинг“ АД, се отказва от добива на кварцов пясък.Дотук се стигна след протести на местното население. От концесионера са изпратили писмо до Министерството на енергетиката с което се информира, че се отказва от упражняване на правата си по концесионния договор към този момент.Концесионният договор за находище „Побит камък“ е сключен на 06.02.2007 г., за срок от 20 години. Концесията е предоставена във връзка с приватизационна сделка на „Ватия“ АД – правоприемник на фирма с държавно участие „Ватия“ – с. Негушево. Договорът влиза в сила от датата на прехвърляне на собствеността по приватизационния договор – 8 декември 1998 г. Срокът на договора изтича в края на тази година, като концесионерът е поискал удължаване на този срок.Процедурата за удължаване на срока е сходна с тази на предоставяне на нова концесия и при нея трябва да бъдат изпълнени всички законови изисквания, които гарантират защитата на населението и опазването на околната среда.Министерството на енергетиката информира кмета на община Елин Пелин Ивайло Симеонов за намерението на концесионера да се откаже от добива засега.МЕ ще окаже пълно съдействие на местната власт за неутрализиране на възникналия конфликт и намиране на окончателно взаимно приемливо решение, се казва в съобщение на министерството.Жителите на Нови хан са категорично против добиването на инертни материали в лесопарка, тъй като това ще влоши качеството на въздуха, съобщава bTV. Кварцовият пясък е с високо съдържание на силициев диоксид. Фините частици от него остават по-дълго във въздуха, отколкото обикновените прахови частици, и продължителното им вдишване може да увреди белите дробове.През 80-те години на миналия век в района се е добивал кварцов пясък, но след това добивът е спрян, а районът е изцяло залесен заради опасността от свлачища.", "date": "2018.03.25", "title": "След протести временно спират добива на кварцов пясък в Нови хан"}
{"url": "https://offnews.bg/politika/dokato-chaka-erdogan-borisov-inspektira-stroitelstvoto-na-bulevard-va-677420.html", "text": "Премиерът Бойко Борисов се запозна с дейностите по изграждането на бул. „Васил Левски\" във Варна.Това е най-мащабният инфраструктурен проект в града за последните десетилетия, който ще позволи извеждането на трафика от автомагистрала „Хемус\" към курортите извън морската столица. За реализацията му правителството отпусна през миналата година 80,5 млн. лева.Кметът на Варна Иван Портних е съобщил, че се очаква до средата на август да приключи по-голямата част от над 3-километровия участък. В момента се работи по дерето, като са набити над 1200 пилота за укрепване на трасето. При строителството на булеварда ще бъдат изградени и големи мостови съоръжения, над 2 км нови водопроводи и канализация, както и подземни комуникационни връзки.В същото време във Варна кипи подготовка по провеждането на срещата на върха ЕС-Турция, която ще се проведе в резиденция Евксиноград. От МВР обявиха, че до последния момент няма да бъдат оповестени улиците, които ще се затварят, както и конкретният маршрут до резиденцията, съобщава Нова тв. В морската ни столица са външният министър на Турция Мевлют Чавушоглу, както и министърът по европейските въпроси и главен преговарящ по кандидатурата на южната ни съседка за членство в Европейския съюз Йомер Челик, съобщи БНР.Според турски медии делегацията на президента Реджеп Ердоган ще включва още министърът на икономиката Нихат Зейбекчи и търговският министър Бюлент Тюфенкчи.Заради осигуряването на сигурността на президента Ердоган и на европейските лидери Жан-Клод Юнкер и Доналд Туск във Варна има командировани служители на МВР от цялата страна.От областната дирекция на МВР в морската столица уточниха, че от понеделник следобед до 18 часа по основните трасета на придвижването на кортежите на официалните гости ще има разположени както патрулни автомобили, така и полицаи, а на основните кръстовища ще има регулировчици. Но увериха, че са взети мерки за осигуряване на нормален пропускателен режим и че варненци няма защо да се опасяват от блокиране на града.Летището и резиденция „Евксиноград“ също са със засилена охрана. Представителите на турските служби също са в града и работят заедно с Националната служба за охрана на България за осигуряване на безопасността на участниците в срещата.Протест срещу посещението на Ердоган организира партия „Възраждане“. Той ще се състои в понеделник от 12 часа на площад „Независимост“ във Варна, съобщи председателят на формацията Костадин Костадинов. Той посочи, че се планират и други акции, които не се оповестяват заради засилените мерки за сигурност.", "date": "2018.03.25", "title": "Докато чака Ердоган, Борисов инспектира строителството на булевард във Варна"}
{"url": "https://offnews.bg/sviat/tri-detca-i-zhena-zaginaha-pri-pozhar-v-ruski-mol-video-677423.html", "text": "Три деца и една жена са загинали при пожар в сибирския град Кемерово. Пожарът е избухнал този следобед, като спасителните екипи и към този момент продължават да евакуират хора. По данни на руското министерство на извънредните ситуации от мола са евакуирани 120 души.Загиналите са се намирали в игрална зала. Ранените са 15 души, а на други 26 души е оказана медицинска помощ и са откарани в болница. Двама от ранените са в тежко състояние. В същото време близо 200 животни от 25 различни вида вероятно също са загинали. Животните са били част от зоопарк към мола. Оевидци разказали, че в помещенията на животните се стелел гъст дим и до момента не е предприета операция за спасяването им. Все още не са ясни причините за пожара, който обхванал близо 1500 квадратни метра. Повече от 200 пожарникари и 48 машини са на мястото на инцидента. ", "date": "2018.03.25", "title": "Три деца и жена загинаха при пожар в руски мол (видео)"}
{"url": "https://offnews.bg/politika/karakachanov-i-simeonov-niama-da-se-sreshtnat-s-erdogan-v-denia-na-tra-677426.html", "text": "Вицепремиерите от квотата на Обединени патриоти Красимир Каракачанов и Валери Симеонов няма да присъстват на срещата на върха ЕС-Турция във Варна.Това, че не е поканен на срещата с Ердоган,  още в петък вицепремиерът Симеонов. Няма да присъствам там, не са ме поканили, не искам да присъствам там, категоричен е Симеонов.В същото време от Министерството на отбраната съобщиха в неделя следобед, че Каракачанов заминава на посещение във Франция, където ще се срещне с френския си колега Флоранс Парли. Партиотите неколкократно са поставяли въпроса с изтребването в Одринска Тракия. В декларация пред парламента през 2015 година Каракачанов припомни, че няма осъдени за геноцида и за това, че през 1925 г. е подписан ангорският договор между България и Турция, според който за 200 хил. прогонени българи да бъде изплатено обезщетение. Въпросът с обезщетението пеше повдигнат и от БСП. От левицата настояха на срещата ЕС- Турция на 26 март във Варна, когато е се честват жертвите на гоненията, въпросът да бъде поставен.Заради срещата във Варна честванията на Деня на Тракия беше изместен с няколко дни. В същото време в София президентът Румен Радев ще участва в тържественото поклонение по повод отбелязването на 105 години от Одринската епопея.", "date": "2018.03.25", "title": "Каракачанов и Симеонов няма да се срещнат с Ердоган в Деня на Тракия"}
{"url": "https://offnews.bg/politika/bsp-odobri-sredstva-za-partijna-televizia-677425.html", "text": "На днешното си заседание Националният съвет на БСП одобри финансиране за пускането на партийна телевизия. Въпросът бе поставян от социалистите в страната многократно през годините и е сред основните им искания.Националният съвет на БСП също така реши да увеличи финансирането към местни структури. Това вече беше направено неколкократно още в началото на мандата на сегашното ръководство на партията. Аргументът е, че силата на БСП са организациите по места и те трябва да са напълно финансово обезпечени.Освен прякото увеличение за структури, продължава да функионира и стартиралият миналата година Фонд за политически инициативи, който отпуска средства на проектен принцип на организациите, които имат добри обществени инициативи.Още едно ново решение от днес е създаването на звено \"Регионална и местна политика\" в структурата на \"Позитано\" 20, като акцент в дейността му ще бъдат местните избори и работата с кметове.", "date": "2018.03.25", "title": "БСП одобри средства за партийна телевизия"}
{"url": "https://offnews.bg/politika/dps-obvini-prokuror-v-dvoen-standart-po-deloto-sreshtu-imamite-677431.html", "text": "ДПС ще подаде сигнал в прокуратурата за публично изявление на наблюдаващия прокурор по делото срещу имамите, обвинени в проповядване на радикална идеология.Наблюдаващият прокурор по делото Недялка Попова , че когато мюсюлманите в България станат 30%, тогава държавата ще бъде застрашена.Споед ДПС с това изказване се създава етническо и верско противопоставяне. \"Думите на прокурора потвърждават нашата оценка, направена още преди 8 години, че делото е политически процес на натиск и преса върху нас\", е казал лидерът на партията Мустафа Карадайъ и допълнил, че ДПС ще следи процесите по изработването на новите учебници по история и ще настоява събитията и участниците в т. нар. \"възродителен процес\" да влязат за изучаване в учебниците.Лидерът припомни, че становището на прокуратурата по повод на дърпането на възрастни жени на границата от страна на националистите, бе оставено без последици, с аргумента, че нямало достатъчно доказателства.", "date": "2018.03.25", "title": "ДПС обвини прокурор в двоен стандарт по делото срещу имамите"}
{"url": "https://offnews.bg/sviat/erdogan-se-zakani-da-likvidira-kiurdite-v-tal-rifat-677427.html", "text": "Президентът на Турция Реджеп Таийп Ердоган призова в неделя САЩ да предадат сирийския град Манбидж на сирийския народ и увери, че ако американците не го направят, турската армия ще влезе в района, за да ликвидира терористите от сирийските кюрдски „Отряди за народна самоотбрана“, предава турското издание Daily Sabah, цитирано от \"Фокус\".„САЩ трябва да предадат Манбидж от терористите от ОНС/ПКК на истинския му собственик – сирийския народ“, заяви Ердоган по време на митинг на управляващата в Турция „Партия на справедливостта и развитието“.„Ако терористичната групировка ОНС не бъде изведена от Манбидж, ние ще сме принудени да ги ликвидираме, подкрепени от сирийския народ“, добави той.„Ще изчистим Тал Рифат от терорисите от ОНС/ПКК, за да завършим операция „“, посочи турския президент, визирайки военната операция на турската армия срещу кюрдските формирования в северозападния сирийски район Африн, започнала на 20 януари. На 18 март турските ВС и техните съюзници от „Свободната сирийска армия“ (ССА) превзеха административния център на областта – град Африн.Вчера Ердоган съобщи, че Анкара е готова за провеждането на нови военни операции в Сирия. Турция предприе на 20 януари операцията \"Маслинова клонка\" в района на Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия /ПКК/.Турското издание припомня, че сирийският град Манбидж е център на споровете между съюзниците в рамките на НАТО – Турция и САЩ. Анкара иска от Вашингтон да обезоръжи ОНС и да осигури изтеглянето им на изток от река Ефрат, като усилията в тази насока датират още от времената на бившия американски президент Барак Обама. САЩ обещаха да изпълнят исканията, но засега не са го направили, което, според Daily Sabah, е довело до силното обтягане на отношенията между двете страни.Като част от усилията за помирение между съюзниците в НАТО, Анкара се опитва да постигне споразумение, което да доведе до изтегляне на ОНС от Манбидж и бъдещата администрация на града. По-рано този месец външният министър на Турция Мевлют Чавушоглу заяви, че страните са постигнали разбирателство по въпроса, но засега няма официално споразумение между Анкара и Вашингтон.Според свидетелства на източници, запознати с въпроса, турската и американската армия трябва да обезпечат сигурността в Манбидж, след като той бъде напуснат от частите на ОНС и двете страни трябва да контролират процеса на изтегляне.", "date": "2018.03.25", "title": "Ердоган се закани да ликвидира кюрдите в Тал Рифат"}
{"url": "https://offnews.bg/sviat/karles-puchdemon-e-otveden-v-zatvor-v-severna-germania-677428.html", "text": "Бившият каталунски лидер Карлес Пучдемон е отведен в затвор в северногерманския град Ноймюнстер, след като бе задържан въз основа на европейска заповед за арест при влизането му на германска територия от Дания, съобщава БНТ, като цитира Асошиейтед прес.Снимки на агенция ДПА показаха микробус със затъмнени стъкла, с който се предполага, че Пучдемон е пристигнал в затвора днес следобед.Полицията в северната германска провинция Шлезвиг-Холщайн съобщи, че каталунският политик е бил задържан близо до магистрала А7, по която се влиза от Дания в Германия. Адвокатът му уточни, че той е пътувал към Белгия, където пребивава, откакто напусна Испания след неуспешния опит на неговото правителство да обяви независимост на Каталуния.Германски съд вероятно до утре ще реши дали Пучдемон да остане в ареста до решението по искането за екстрадицията му, заяви Ралф Дьопер, заместник-прокурор на провинцията в Шлезвиг, който е на 60 км от Ноймюнстер.Испания потвърди, че нейните разузнавателни и полицейски служби са работили съвместно с германската полиция за организирането на задържането на бившия каталунски лидер. Представител на испанската полиция, пожелал анонимност, заяви пред Асошиейтед прес, че испанският Национален център за разузнаване и полицейски агенти от неговия отдел за международно сътрудничество са помогнали на германската полиция да арестува Пучдемон.", "date": "2018.03.25", "title": "Карлес Пучдемон е отведен в затвор в Северна Германия"}
{"url": "https://offnews.bg/obshtestvo/izpit-po-matematika-v-sofijskia-universitet-677399.html", "text": "В 9.00 ч. в зала 272 в Ректората на Софийския университет „Св. Климент Охридски\" започна изпитът по математика II. Любомир Ценков от София изтегли тема № 1, по която ще работят 1 133 кандидати, подали заявления за явяване на изпита.Заместник-ректорът на Софийския университет проф. Ренета Божанкова приветства всички в Софийския университет и изрази надежда да работят спокойно, с мисъл напред и с убеденост, че наученото в училище днес ще бъде подплатено с техните отлични резултати.Деканът на Факултета по математика и информатика доц. д-р Първан Първанов също поздрави кандидат-студентите. Той припомни, че Софийският университет е на първо място в Рейтинговата система в 23 професионални направления, в които обучава студенти, а в две от тях – „Математика\" и „Информатика и компютърни науки\", Алма матер е на първо място с максималния брой точки 74. Той призова кандидатите да възприемат днешния изпит не като спринт, а като първата стъпка в едно маратонско бягане в специалността, която са избрали.Председател на изпитната комисия е доц. Веселин Гушев от Факултета по математика и информатика на Софийския университет.С успешно издържан изпит по математика II кандидат-студентите могат да учат в следните специалности на Софийския университет: Философия; Социология; Политология; Публична администрация; Библиотечно-информационни науки; Публични информационни системи; Философия (на английски език); Математика; Информатика; Приложна математика; Математика и информатика; Компютърни науки; Софтуерно инженерство; Информационни системи; Статистика; Физика; Инженерна физика; Ядрена техника и ядрена енергетика; Физика и математика; Астрофизика, метеорология и геофизика; Физика и информатика; Медицинска физика; Комуникации и физична електроника; Квантова и космическа теоретична физика; Фотоника и лазерна физика; Оптометрия; Физика на ядрото и елементарните частици (на английски език); Компютърно инженерство; Учител по природни науки в основна степен на образованието; Химия; Химия и информатика; Компютърна химия; Инженерна химия и съвременни материали; Геология; Комуникационен мениджмънт; Икономика и финанси; Стопанско управление.", "date": "2018.03.25", "title": "Изпит по математика в Софийския университет"}
{"url": "https://offnews.bg/obshtestvo/ohranitelni-firmi-se-sabirat-za-pozitcia-kak-shte-im-povliae-noviat-za-677415.html", "text": "На 30 март ще се проведе среща с представители на охранителните фирми в страната, за да бъде обсъден новият Закон за частната охранителна дейност и това какво влияние ще окаже той върху бизнеса. Срещата е организирана от Индустриален клъстер \"Сигурност\" и  е изпратена до всички организации, представляващи бранша.Спорни текстове в новия закон вече са на вниманието на Конституционния съд, който беше  и главния прокурор за противоконституионност. Става въпрос за въведения нов лиценз за охрана на урбанизирани територии, който, според Румен Радев и Сотир Цацаров, крие риск от изземване на функции изцяло приоритетни за МВР. В поканата за среща до охранителния бранш се посочва, че в по-голямата си част законът е \"неприемлив, дискриминативен, създаващ допълнителни разходи и административна тежест\", като дори противоречи на европейските практики и на изискванията на Регламент (ЕС) 2016/679 на Европейския парламент относно защитата на физическите лица във връзка с обработването на лични данни.На срещата ще бъде дискутиран въпросът дали законът защитава интересите на бизнеса и дали създава пречки пред него. Настояваме на срещата, на която ще се обсъди единната позиция на заинтересованите страни по ЗЧОД и Наредбите му, да присъстват само представители на бизнеса, за да подпомогнат със своята компетентност и експертиза обсъждането на въпросите, представляващи проблем за целия охранителен бранш, се посочва още в поканата.", "date": "2018.03.25", "title": "Охранителни фирми се събират за позиция как ще им повлияе новият закон"}
{"url": "https://offnews.bg/izvan-terena/pipo-indzagi-si-nameri-dalgokraka-bulka-677395.html", "text": "Поредна красавица попадна в мрежите на доказания с времето плейбой Филипо Индзаги.Популярният с прозвището \"Роден в засада\" бивш нападател и треньор на Милан има връзка с дългокракия модел Анджела Робусти, която е участничка в конкурса Мис Италия 2012. В последно време тя се изявява в тв шоуто \"Мъже и жени\", докато Индзаги е треньор на Венеция.Самият Индзаги има репутацията на заклет ерген и всички се надяват този път да се сложи край на това. Най-близо до брак той беше през 2010 година, като баща му дори се похвали с това. Иначе на кариерата му на плейбой може да завиди всеки ценител.Пипо е мачкал чаршафите с красавици като Ева Херцигова, Айда Йеспика, Сара Вароне и Алесия Вентура, която е голямата му любов.", "date": "2018.03.25", "title": "Пипо Индзаги си намери дългокрака булка"}
{"url": "https://offnews.bg/sviat/samolet-za-parvi-pat-letia-ot-avstralia-do-london-bez-prekasvane-677397.html", "text": "Самолет извърши за първи път непрекъснат пътнически полет от Австралия до Великобритания. Той кацна на летище \"Хийтроу\" в Лондон. Полет QF9 на компанията \"Кантас\" извърши пътуването от 14 498 км от Пърт за малко над 17 часа.Авиокомпанията използва самолет Боинг 787-9 \"Дриймлайнър\".Начинанието е част от амбициозните планове на \"Кантас\" да прибави ултра дълги полети към графика си.\"Това е исторически ден за Западна Австралия, исторически ден за авиацията и за компанията \"Кантас\". От днес това ще бъде първата авиационна връзка между Австралия и Европа, осъществена без прекъсване. Много сме развълнувани\", коментира главният изпълнителен директор на компанията Алън Джойс.", "date": "2018.03.25", "title": "Самолет за първи път летя от Австралия до Лондон без прекъсване"}
{"url": "https://offnews.bg/sviat/italianskiat-premier-podade-ostavka-677400.html", "text": "Италианският премиер Паоло Джентилони официално подаде оставка след конституирането на новия парламент, но ще продължи да изпълнява текущите задължения до съставянето на ново правителство, съобщи президентството, цитирано от Франс прес и БТА.На първото си заседание след парламентарните избори на 4 март Камарата на депутатите и Сенатът избраха председатели след споразумение между дясната коалиция и \"Движение 5 звезди\", които победиха на изборите, но без мнозинство.Левоцентристката коалиция, големият губещ на изборите, която беше издигнала Джентилони на власт, засега премина в опозиция, отказвайки да служи за \"патерица\" на единия или другия лагер. В резултат Джентилони връчи оставката си на президента на републиката Серджо Матарела, след което отиде при двамата нови председатели на двете камари, за да ги информира за решението си съгласно протокола.Президентът на републиката помоли премиера да остане на поста, за да управлява текущите дела, уточни президенството.Консултациите на Матарела за ново правиелство практически биха могли да започнат от вторник, след като парламентарните групи бъдат конституирани и изберат своите председатели, но според италианската преса те няма да започнат преди 3 април, след великденската ваканция.", "date": "2018.03.25", "title": "Италианският премиер подаде оставка"}
{"url": "https://offnews.bg/futbol/agentat-na-obertan-za-nas-be-naj-vazhno-toj-da-igrae-redovno-video-677405.html", "text": "Във Франция отново се сетиха за футболиста на Левски Габриел Обертан. Неговият агент Жером Лансери бе гост в студиото на канал \"SFR Sport\".В предаването компания му правеха величия от миналото като Кристоф Дюгари, Уилям Галас и Франк Лебьоф. Когато водещата попита защо се е стигнало до пропадането на Обертан, Лансери пробва да замаже положението.\"\", каза Лансери.", "date": "2018.03.25", "title": "Агентът на Обертан: За нас бе най-важно той да играе редовно (видео)"}
{"url": "https://offnews.bg/tenis/grigor-dimitrov-ima-polozhitelen-balans-sreshtu-tazvechershnia-si-sape-677402.html", "text": "Най-добрият ни тенисист Григор Димитров ще изиграе тази вечер своя втори двубой на турнира в Маями, като негов съперник ще бъде Жереми Шарди.Французинът започна седмицата като №90 в света, а рекордът в кариерата му е №25 през 2013-та година. Шарди е на 31 години, а до тук в Маями изиграе един двубой повече, като победи съответно Рожерио Дутра Силва и своя сънародник Ришар Гаске.До този момент Шарди и Григор са се срещали 4 пъти, като българинът води с 3:1 победи. Единствената победа на французина е при първата им среща през 2011-та година на \"Ролан Гарос\".Двубоят между двамата, който ще бъде на централния корт, се очаква да започне около 23:00 часа наше време. Залогът е място на осминафиналите в турнира.", "date": "2018.03.25", "title": "Григор Димитров има положителен баланс срещу тазвечершния си съперник"}
{"url": "https://offnews.bg/sviat/ostrovat-ot-bokluk-v-tihia-okean-se-okaza-mnogo-po-goliam-ot-dosegas-677396.html", "text": "\"Островът\" от боклук в Северния Тихи океан се оказа много по-голям от досегашните оценки и продължава да се разраства, съобщиха световните агенции.Повече от 79 000 тона пластмасови отпадъци плуват на площ от 1,6 млн. кв.км в Тихия океан. Струпването им се оказа много по-плътно, като масата е 16 пъти по-голяма от предишните изчисления.\"Островът\" е образуван на 99,9% от пластмаса. Повече от три четвърти от боклуците са парчета над 5 см. Микропластмасата с размер под 5 мм е около 8% от общата маса, но тя е 94 процента от плуващите в района парчета.Микропластмасата се натрупва бързо - от 0,4 кг на кв. км през 70-те години на миналия век до 1,23 кг/кв.км през 2015 г. Тя е особено опасна за морските организми и по хранителната верига достига и до човека.Данните за \"острова\" от боклук са на холандската неправителствена организация \"Клийнъп фаундейшън\".Още по темата за \"острова\" от боклук можете да прочетете в .", "date": "2018.03.25", "title": "'Островът' от боклук в Тихия океан се оказа много по-голям от досегашните оценки"}
{"url": "https://offnews.bg/tenis/federer-sdade-varha-v-ranglistata-677394.html", "text": "Швейцарецът Роджър Федерер допусна изненадваща загуба от 175-ия в света австралиец Танаси Кокинакис във втория кръг на турнира от сериите \"Мастърс 1000\" в Маями.Маестрото от Базел отстъпи с 6:3, 3:6, 6:7 (4) пред съперника си за 2,21 часа игра.Това беше първа среща помежду им и Кокинакис може да се хвали с положителен баланс срещу Федерер.Голямата новина от този мач е, че швейцарецът ще отстъпи първото място в света от 2 април на испанеца Рафаел Надал.Федерер не успя да защити титлата си от Маями и загуби 990 точки. За първи път от 2014 година насам пък швейцарецът губи два мача подред.\"Това е нереално. Аз съм много доволен. Когато пристигнах на корта преди мача феновете почти не ме забелязаха, при появата на Федерер буквално полудяха.Мисля, че когато играя своя тенис, са малко хората, които могат да ме победят. Просто трябва повече да вярвам в себе си и да налагам агресивния си стил\", коментира от своя страна Кокинакис пред ESPN.", "date": "2018.03.25", "title": "Федерер сдаде върха в ранглистата"}
{"url": "https://offnews.bg/obshtestvo/zapochva-kampaniata-za-proletno-pochistvane-v-sofia-677401.html", "text": "Традиционната кампания за пролетно почистване на Столичната община ще започне на 26 март и ще продължи до 28 април. Тя ще премине под мотото \"Заедно да почистим София пролетно!\", съобщиха от Общината.Начало на кампанията ще дадат децата от 74 СУ \"Гоце Делчев\" и техните родители в район \"Връбница\" от 11.00 ч. в понеделник с фолклорна програма и дейности по почистване, засаждане на дървета, растителност, възстановяване и боядисване на пейките за отдих в училищния двор.Тази година кампанията ще протече на две етапа.През първия \"Заедно да почистим, поддържаме и пазим своя квартал\" от 26 март до 15 април ще бъдат почистени прилежащите територии към жилищни сгради и еднофамилни къщи, дворове, паркинги, държавни и общински учреждения, паркове, детски и спортни площадки, градинки, междублокови пространства, затревяване на свободни общински площи и др., засаждане на растителност.През втория етап \"За по-чиста и зелена София\" от 16 до 28 април ще се изпълнят дейности по озеленяване на училищни дворове, детски заведения, територии около паметници, затревяване на свободни общински места, засаждане на дървета, нискостеблени храсти и цветя в градинки и паркове, възстановяване на пейки и боядисване на същите; почистване на ел. табла от агитационни материали, рисуване от спонсори.Ще бъдат почистени територии около манастири, крайградски места и зони за отдих, затревяване на свободни площи, засаждане на дървета, нискостеблена растителност, цветя.За кампанията по пролетното почистване ще бъдат осигурени 50 000 чувала и 20 000 ръкавици. Изпратени са покани до строителни и транспортни фирми за включване в кампанията с транспортна и товарачна техника, която ще бъде насочена към районните администрации за почистване на нерегламентираните сметища.", "date": "2018.03.25", "title": "Започва кампанията за пролетно почистване в София"}
{"url": "https://offnews.bg/politika/donchev-situatciata-okolo-sdelkata-za-chez-beshe-nagoreshtena-i-ister-677404.html", "text": "Според вицепремиера Томислав Дончев ситуацията около сделката за ЧЕЗ е била разгорещена и истеризирана с участието на политически партии. Дончев коментира сделката за ЧЕЗ пред БНР. \"Има страхове, има публични емоции, с които трябва да се внимава. Политиката със системното подклаждане на обществени страхове е неекологична, защото влезлите в обществото страхове не отмират за година или две. И дори някой, след година, две, три, четири или пет години да влезе в ролята на управляващ, може да се наложи да успокоява страховете, които сам е посял\", каза той.По думите му стъпката за влизане на държавата в сделката не е безспорна, но се е налагала, за да се намали напрежението.\"Никой от нас не може да се държи като чиновник, да вдигне ръце или рамене и да каже: „В крайна сметка ние нямаме каквито и да било възможности. Ние няма как по закон да влияем върху тази сделка.“ Такъв отговор не би бил удовлетворителен. По тази причина, малко или много извънредно, беше предприета подобна стъпка. Дали тя е безспорна – не, не е безспорна. Абсолютно откровен съм\", коментира Дончев.\"Едно подобно решение, дори да се стигне до вариант, който предполага участие на държавата като съдружник, поставя всички останали български граждани, които са на териториите, обслужвани от другите енергоразпределителни дружества, в някаква степен неравнопоставено положение. Ако приемем, че държавното участие гарантира по-силен контрол и по-силни механизми за спазване на обществения интерес, защо това да е валидно само за една част от територията на страната? Аз мога да поставя и други въпроси, но ситуацията малко или много беше извънредна, нямайки други механизми държавата да се намеси и се боя, че това беше единствената стъпка\", допълни вицепремиерът.Разликата между 33 и 34% дялово участие на държавата е огромна, не би имало смисъл от по-ниско от 34% участие, защото то не би дало особени инструменти да се участва в процеса на вземане на решения, посочи още той.Дончев коментира и въпроса за ремонта на оградата на границата с Турция. \"Самите директиви позволяват, когато става дума за действия, свързани с националната сигурност - бедствия, аварии, кризи и така нататък, да се избягва обичайният режим на възлагане. Защото добре знаете, че една обществена поръчка в зависимост от това дали има или няма обжалване, може да се възлага в период между 3-4 месеца и една година. Когато става дума за кризисна ситуация е абсолютно несериозно да се чака една година\", каза Дончев.Дончев отговори и на въпрос за това дали България ще гони руски дипломати заради случая \"Скрипал\", както обяви \"Гардиън\".\"Този разговор в България, включително и по отношение на този злощастен, не знам как да го нарека, инцидент или нещо друго - ще ми се, когато всички разследвания приключат, да разсъждаваме на база доста по-конкретни данни, влизат в матрицата България кой кого люби страстно повече - Запада или Русия, което не е много конструктивен диалог, не само защото е емоционален. По принцип разсъжденията по матрица рядко са иновативни\", каза вицепремиерът.На въпрос имало ли е натиск България да гони дипломати той посочи, че не знае за такъв.Дончев отговори и на въпроси за предстоящата среща ЕС - Турция във Варна. \"Отношенията Европейски съюз - Турция, свързани с овладяване на мигрантския натиск, само и единствено и финансовите ангажименти на Европейския съюз или други ангажименти, или контекстът ще бъде разширен и ще се коментират и други въпроси, тоест отношенията Европейски съюз - Турция, но отвъд този конкретен проблем. Трудно ми е да направя прогноза. Това до голяма степен зависи от позициите, които ще заяви или които ще се опита да вкара като част от дневния ред турската страна\", обясни вицепремиерът.На въпрос подкрепя ли членството на Турция в ЕС Дончев отговори, че ако на този въпрос е можело преди 10-15 години да се даде еднозначен отговор, в днешните условия е несериозно да се отговори с \"да\" или \"не\".Той поясни, че ЕС е много овладян по темата за разширяването и е коствало сериозни политически усилия темата за разширяването дори на Западните Балкани да бъде вкарана в политически оборот.\"Не забравяйте, че ако за една държава като България исторически, за едни държави като Западните Балкани членството в Европейския съюз няма особена алтернатива, съседна Турция има алтернатива. Тя или може да ориентира цялата си и външна политика, и партньорство, и икономическа политика в посока Европейския съюз, но тя има други опции. Поради чисто географски предпоставки, тя би могла да играе друга роля в Азия и не съм сигурен дали едната хипотеза не изключва другата. Така че в някаква степен този въпрос, поставен в момента по такъв начин, няма със сигурност същото звучене, каквото би имал преди 10 или 15 години, когато въпросът беше например дали Турция по отношение на членството ще напредва в преговорите, ще затваря глави и т.н. В момента нещата са в съвсем друга точка\", коментира Дончев.\"Да си външна граница на Съюза е тежко и трудно, особено когато имаме външни кризи като например мигрантския натиск. От друга страна, България като член на Европейския съюз няма никаква полза в Европейския съюз да има държави, които не са готови за пълноценно членство\", продължи той.", "date": "2018.03.25", "title": "Дончев: Ситуацията около сделката за ЧЕЗ беше нагорещена и истеризирана"}
{"url": "https://offnews.bg/zvezdi/megan-markal-iska-da-stane-majka-vednaga-sled-svatbata-677406.html", "text": "Годеницата на принц Хари, актрисата Меган Маркъл, е споделила, че иска да забременее веднага след сватбата, съобщи tThe Sun.По време на посещение на научния парк в Белфаст кралската двойка посетила малка семейна фирма, която произвежда иновативни детски принадлежности.\"Сигурна съм, че в даден момент тези неща ще ни потрябват\", заявила актрисата.Според близки до Маркъл и Хари принцът се притеснил, но не е скрил, че също мечтае за деца. Маркъл живеела изключително здравословно и дори успяла да убеди годеникът си да откаже цигарите и да започне да ходи на фитнес, за да може отново да бъде в отлично физическо здраве.Сватбата на американската актриса и принц Хари ще бъде на 19 май и вече са разпратени над 600 покани. Те са от името на принц Чарлз, а не от кралица Елизабет, защото венчавката не е на държавно ниво.", "date": "2018.03.25", "title": "Меган Маркъл иска да стане майка веднага след сватбата"}
{"url": "https://offnews.bg/sviat/pochina-parvata-pobeditelka-v-evrovizia-677403.html", "text": "Почина първата победителка в конкурса \"Евровизия\". Швейцарската естрадна певица Лиз Асиа почина на 94-годишна възраст в болница в Цюрих, съобщи вестник \"Блик\", позовавайки се на информация на бившия секретар на певицата Жан Айхенбергер, цитиран от БГНЕС. Лиз Асиа спечели първото издание на конкурса през 1956 г. с песента Refrain. Това е и най-големият успех в кариерата на Асиа.По-късно тя често е канена на конкурса в качеството си на почетен гост. През 50-те години Асиа се снима и в няколко филма.", "date": "2018.03.25", "title": "Почина първата победителка в Евровизия"}
{"url": "https://offnews.bg/sviat/feribot-s-nad-160-dushi-se-blasna-v-skali-kraj-iuzhna-koreia-obnovena-677411.html", "text": "Ферибот се блъсна в скали край Южна Корея. Спасени са всички 163-ма души на борда - 158 пътници и 5 души екипаж. Шестима души са леко пострадали.Всички те са натоварени на четири катера на бреговата охрана и няколко риболовни съда, присъединили се към операцията, и в момента биват отвеждани към най-близкото пристанище. Операцията е протекла гладко, защото фериботът не е пропуснал вода и не се е наклонил, а е останал стабилно над водата.В спасителната акция са участвали четири съда на бреговата охрана, съобщи неин говорител, пожелал анонимност, цитиран от Асошиейтед прес и БТА.Според служител от бреговата охрана корабът се е ударил в скалата, вероятно в опит да избегне удар с риболовен съд в условията на мъгливо време.Мястото на днешния инцидент не е далеч от онова, на което друг ферибот потъна през 2014 г., когато загинаха над 300 души, повече от тях ученици на екскурзия - трагедия, която все още се преживява дълбоко в Южна Корея.", "date": "2018.03.25", "title": "Ферибот с над 160 души се блъсна в скали край Южна Корея (обновена)"}
{"url": "https://offnews.bg/sviat/trima-alpinisti-zaginaha-pri-lavina-v-iaponia-677412.html", "text": "Трима алпинисти загинаха днес при свличане на лавина в планината Яцугадаке в централната японска префектура Нагано. Това съобщи местната полиция, цитирана от ТАСС и БТА.Седемчленна група била затрупана от снежните маси, но успяла да се свърже със службите за спешна помощ.Спасителите извадили изпод снега телата на трите жертви и четиримата пострадали.Няма опасност за живота на оцелелите.", "date": "2018.03.25", "title": "Трима алпинисти загинаха при лавина в Япония"}
{"url": "https://offnews.bg/futbol/mesi-se-tochi-na-ispania-677409.html", "text": "Аржентинскaта суперзвезда на Барселона Лионел Меси сподели, че има желание да играе срещу Испания в контролата във вторник.Той обаче добави, че все още не се чувства добре. Лидерът на аржентинския национален отбор не игра при победата над Италия с 2:0 заради мускулна умора.\"Тренирах добре и не чувствах никакви проблеми, но все още изпитвам умора. Решихме да не рискуваме срещу Италия, за да може да съм подготвен за мача с Испания във вторник. Аз наистина искам да играя\", каза Меси.От Барселона пък са сериозно притеснени за физическото състояние на звездата си. Вчера Лео остана цял ден в хотела в Мадрид, където се намират гаучосите преди проверката във вторник с Испания.", "date": "2018.03.25", "title": "Меси се точи на Испания"}
{"url": "https://offnews.bg/obshtestvo/letishte-sofia-s-novi-direktni-i-chartarni-poleti-677408.html", "text": "Днес влиза в сила лятното разписание на летище София с редовните полети до словенската столица Любляна. Те ще се изпълняват три пъти седмично – в понеделник, четвъртък и неделя, от авиокомпанията Adria Airways, съобщиха от летището.От днес стартират и ежедневните полети на Wizz Air до Атина. От утре с авиокомпанията ще може да се лети до новата за летище София дестинация – Ница, в дните понеделник и петък. На 27 март започват редовните полети на Wizz Air до португалската столица Лисабон и испанския град Малага. И до двете дестинации ще може да се лети всеки вторник и събота.Авиокомпания Ryanair също предлага нова директна линия – до крайбрежния кипърски град Пафос. Полетите ще стартират от 26 март и ще се изпълняват три пъти седмично – в понеделник, сряда и петък.През летния сезон са планирани и голям брой чартърни полети от летище София до Турция, Египет, Италия, Мароко, Гърция, Тунис. Най-голям брой чартърни полети се очаква да има в периодите май-юни и септември-октомври, което се обуславя от климатичните особености на дестинациите, към които е насочен трафикът.Спрямо предходния летен сезон тази година се очаква ръст от 47% на чартърните полети и двойно увеличение на броя заминаващи пътници - около 40 хил. души.", "date": "2018.03.25", "title": "Летище София с нови директни и чартърни полети"}
{"url": "https://offnews.bg/sviat/puchdemon-zadarzhan-v-germania-677413.html", "text": "Бившият премиер на Каталуния Карлес Пучдемон е задържан в Германия, съобщи адвокатът му в Туитър, цитиран от Би Би Си. Пучдемон е задържан, след като пресякъл границата на Дания на път за Белгия. Пучдемон е издирван от Испания по обвинения за предизвикване на бунт и противодържавна дейност заради провъзгласяването на независимост на Каталуния. Карлес Пучдемон замина за Белгия през октомври миналата година, малко след обявяването на независимост, след което Мадрид отне автономията на областта. По-късно беше издадена и европейска заповед за ареста му. Преди дни парламентът на Каталуния не успя да избере нов регионален лидер, след като кандидатът Жорди Турул не можа да събере достатъчно гласове заради разногласия между сепаратистките партии, които имат мнозинство в парламента.Турул беше арестуван в петък заедно с още петима сепаратистки лидери, което предизвика протести в Барселона. ", "date": "2018.03.25", "title": "Пучдемон задържан в Германия"}
{"url": "https://offnews.bg/politika/bsp-predstavia-vizia-za-balgaria-prez-maj-677407.html", "text": "БСП ще представи визия за България на голямо национално съвещание, което се очаква да бъде през май, съобщиха от партията след заседанието на НС на БСП.В него ще участват общинските и областните председатели на партията, кметове, общински съветници, депутати и членовете на Националния съвет на левицата, обяви председателят на партията Корнелия Нинова.Дата на форума ще бъде определена от Изпълнителното бюро.В края на април предстои посещение на делегация на ПЕС в София, с която ще бъдат обсъдени леви политики. В началото на април е предвидено посещение на лидера на БСП Корнелия Нинова в Черна гора и Албания, където тя ще се срещне с лидерите на партии от политическото семейство. За 16 май, в София, е насрочена среща на премиерите, комисарите и председателите на леви партии от Европа, съобщиха още от партията.Продължават и изнесените заседания на ИБ на БСП в страната. Следващото е предвидено за 27 март в Пазарджик, където ще бъдат обсъдени местни проблеми и политики и организационни въпроси.", "date": "2018.03.25", "title": "БСП представя визия за България през май"}
{"url": "https://offnews.bg/obshtestvo/premestihme-chasovnitcite-s-chas-napred-677251.html", "text": "Днес преминаваме към лятното часово време и превъртаме часовниците с час напред.Смяната на часа тази година става в 03:00 ч. през нощта на 25 март, когато стрелките се местят на 4:00 часа.С напредъка на технологиите традиционното превъртане на часовниците в голяма степен остана в миналото. Сега компютрите и смартфоните обикновено сменят автоматично часа. ", "date": "2018.03.25", "title": "Преместихме часовниците с час напред"}
{"url": "https://offnews.bg/obshtestvo/oblatci-i-leko-povishavane-na-temperaturite-dnes-677391.html", "text": "Днес преди обяд над западната половина на страната облачността временно ще се разкъса, но по-късно през деня отново ще се увеличи и на отделни места, главно в планинските райони, слабо ще превали, съобщиха от Националния институт по метеорология и хидрология към БАН.Ще духа слаб в Източна България до умерен вятър от изток-югоизток.Атмосферното налягане ще продължи да се повишава, но ще остане по-ниско от средното за месеца.Максималните температури ще са между 4° и 9°, в югозападните райони до 12°. През нощта в Югозападна България валежите ще се активизират.Над планините ще преобладава облачно време. Временни разкъсвания на облачността ще има преди обяд над масивите в Западна България, но по-късно през деня облачността отново ще се увеличи и на отделни места там ще превали слаб сняг. Ще духа умерен до силен вятър с южна компонента. Максималната температура на височина 1200 ще е около 3°, на 2000 метра - около минус 2°.Над Черноморието ще остане облачно, почти без валежи. Ще духа умерен вятър от изток-югоизток. Максималните температури ще са 7°-8°. Вълнението на морето ще е 2 бала. Температурата на морската вода е 6° - 7°.", "date": "2018.03.25", "title": "Облаци и леко повишаване на температурите днес"}
{"url": "https://offnews.bg/sviat/pol-makkartni-i-dzhenifar-hadsan-se-vkliuchiha-v-protestite-sreshtu-or-677392.html", "text": "Звездите Пол Маккартни и Дженифър Хъдсън се включиха в протести за засилване на контрола над огнестрелните оръжия в САЩ, предаде Асошиейтед прес, цитирана от БТА.И двамата са лично засегнати от насилие, при което са използвани огнестрелни оръжия. Хъдсън изпълни \"The Times They Are a-Changin'\" в края на протеста във Вашингтон, кръстен \"Похода за нашия живот\". Майка й, брат й и 7-годишният й племенник бяха застреляни през 2008 година.Маккартни заяви, че е решил да се присъедини към шествието в Ню Йорк заради убийството на Джон Ленън. Музикантът беше убит в Манхатън през 1980 година.Стотици хиляди тийнейджъри и техни поддръжници се събраха в столицата на САЩ и други градове, за да искат мерки за засилване на контрола над огнестрелните оръжия. В столицата Вашингтон се събраха около половин милион души.Белият дом заяви снощи, че приветства решението на множеството смели млади американци да упражнят правата, давани им от Първата поправка на американската конституция, която гарантира свободното слово и правото на мирно събиране, както и правото да се подават петиции до правителството без опасност от наказания.Активисти се срещнаха с множество участници в около 800-те протести в САЩ. Те регистрираха за участие в изборите много младежи, които ще гласуват за първи път, с намерението на предстоящите след осем месеца избори в средата на президентския мандат на Тръмп да свалят от постовете им конгресмени, противопоставящи се на контрола над оръжията, предаде Ройтерс.Около 4 милиона американци навършват 18 години през 2018 г. и ще могат да гласуват. Мнозина на възраст от 19 до 21 години също никога не са гласували. Активността на младите избиратели на изборите в САЩ често е ниска.В множество градове в западната част на САЩ бяха организирани контрадемонстрации на привърженици на Втората поправка на Конституцията на САЩ (гарантираща свободното притежаване на оръжие).Американският сенатор Марко Рубио предупреди активистите и участниците в протестите, че трябва да намерят възможност за компромис с придържащите се към различни възгледи. \"Протестите са законен начин да изразите мнението си, но в нашата система на управление промяната изисква да се намери възможност за компромис с тези, които имат различни възгледи\", подчерта републиканецът от щата Флорида, в чийто избирателен район се намира гимназията \"Марджъри Стоунман Дъглас\". Нападението срещу учебното заведение, извършено миналия месец, доведе до смъртта на 17 души и стана повод за протестите.Забраната на устройствата, превръщащи полуавтоматичните пушки в автоматични, подобренията на проверките на съдебното минало и други успехи бяха постигнати чрез компромиси, подчерта Рубио.Йоланда Кинг, внучка на Мартин Лутър Кинг, заяви пред протестиращите във Вашингтон, че и тя има мечта - за свят без огнестрелни оръжия. Изказването й напомняше на известната реч на Кинг от 1963 г., в която той призовава за премахване на расизма в САЩ.", "date": "2018.03.25", "title": "Пол Маккартни и Дженифър Хъдсън се включиха в протестите срещу оръжията в САЩ"}
{"url": "https://offnews.bg/obshtestvo/blagoveshtenie-e-677253.html", "text": "Днес християните отбелязват Благовещение - денят, в който Архангел Гавраил съобщил на Дева Мария благата вест, че ще роди Спасителя.   Имен ден празнуват Благовест, Благой, Благо и женските варианти на имената.На този ден празнуват и майките, чиято закрилница е Св. Богородица.У нас празникът се нарича още Благовец. Според поверието днес долитат кукувиците и лястовиците, които носят благата вест, че зимата си е отишла.Никой не трябва да излиза от дома си гладен и без пари - така, ако го закука кукувицата, през цялата година ще бъде сит и богат.На този ден на трапезата задължително се слага риба и нещо \"зелено\" - салата, спанак, лапад, коприва. Според народните вярвания \"благият ден\" е отреден за лекуване на болести и магии за любов.Смята се, че на този ден раните заздравяват по-бързо, затова на Благовец се пробиват ушите на момичетата за обици, а стопаните дамгосват стадата си. Вярва се, че, ако на Благовещение се засаждат дръвчета, те ще родят много сладки плодове.Поверията разказват още, че на Благовец излизат самодивите, а змиите и гущерите изпълзяват от дупките. За да бъдат прогонени злите сили, на много места в дворовете палят огньове и слагат естествена тор край оградата.", "date": "2018.03.25", "title": "Благовещение е"}
{"url": "https://offnews.bg/sviat/frantcia-shte-otdade-natcionalna-pochit-na-politcaia-kojto-se-razmeni-677393.html", "text": "Франция ще отдаде национална почит на жандармериста, който се размени за заложник при нападението в Треб. За да заблуди похитителя, който взе заложници в супермаркет, жандармеристът Арно Белтрам влезе невъоръжен в магазина, като убеди нападателя в замяна да пусне жена. Той беше тежко ранен и по-късно почина от раните си.Не е уточнена датата, на която ще бъде извършена церемонията. Изявлението беше направено в края на заседание за отбраната в Елисейския дворец, съобщи Франс прес, цитирана от БТА.Френският президент обяви, че жандармеристът е загинал като герой. Освен това той поиска от префектите, представляващи държавата в департаментите, да свикат тази седмица представители на службите, отговарящи за следенето на радикализираните лица. Според министерството на вътрешните работи заседанието ще има за цел да припомни инструкциите за бдителност след атентата.25-годишният извършител на атентата в петък Редуан Лакдим се е обявил за \"войник\" на Ислямска държава, която пое отговорност за нападението.Министърът на вътрешните работи Жерар Колон съобщи, че той е бил следен от разузнавателните служби, но е било сметнато, че не се е радикализирал.", "date": "2018.03.25", "title": "Франция ще отдаде национална почит на полицая, който се размени за заложник"}
