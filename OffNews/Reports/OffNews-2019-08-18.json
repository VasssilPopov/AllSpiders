{"url": "https://offnews.bg/futbol/edison-jordanov-sas-silen-mach-v-beligia-709555.html", "text": "Българският футболист Едисон Йорданов вдъхнови отбора на Екселсиор Виртон за първата му победа през сезона в белгийската втора дивизия. В третия кръг от първенството тимът на Виртон гостува на Ломел и го победи с 3:0, като Йорданов вкара първото попадение и участва в изработването на другите две. Така с първите си три точки Екселсиор Виртон се придвижи от осмо на шесто място в класирането, а лидерът Вестерло има 9.В последната минута на първата част чудесна атака на Кутюрие намери включилия се български десен бек Йорданов, който със силен шут по диагонала откри резултата. В 67-ата минута Мохамед Сумаре удвои. Едисон Йорданов проби по дясното крило и центрира към Хаджи, който отклони топката за Сумаре и крилото с мощен изстрел удвои.Три минути преди края падна и третият гол, дело на люксембургския национал Давид Тюрпел. Бившият юношески национал на България отново проби и подаде към миналия и през Септември (Симитли) Франк Коре, който обаче се сблъска с вратаря на домакините. Притичалият Тюрпел нямаше проблем да прати топката за трети път в мрежата на вратаря Томас Шведаускас.", "date": "2019.08.18", "title": "Едисон Йорданов със силен мач в Белигя"}
{"url": "https://offnews.bg/sviat/zheliaznata-tcarkva-v-istanbul-ustoia-na-poroia-niama-shteti-709557.html", "text": "Няма поражения по българския храм „Свети Стефан“ в Истанбул след пороите, които буквално потопиха мегаполиса.Водата е проникнала през камбанарията на Желязната църква, стигнала е до преддверието й, но няма нанесени щети, съобщават от българското Външно министерство, като се позовават на информация от генералното ни консулство в Истанбул.Вътрешността на храма и олтарът не са засегнати. Взети са мерки за почистване и отводняване, а утре строителна фирма ще отиде на място, за да направи оценка на щетите.Проливният дъжд е наводнил много от сградите в квартала около Желязната църква „Св. Стефан“.", "date": "2019.08.18", "title": "Желязната църква в Истанбул устоя на пороя – няма щети"}
{"url": "https://offnews.bg/gimnastika/malko-ne-stigna-na-boriana-kalejn-za-medal-v-minsk-709559.html", "text": "Българската Боряна Калейн остана на 4-о място във финала на топка на Световната купа по художествена гимнастика в Минск.Нейният резултат е 22.550 и четвърто място в крайното класиране във финала на топка Златният медал е за рускинята Дина Аверина с 23.600. На второ място и със сребърния медал остана сестра й Aрина Аверина с 23.200 точки. Бронзовият медал е за Линой Ашрам (Израел) с 22.900.Шампионка на обръч стана същата тази Линой Ашрам с 23.500 точки. Рускините Арина и Аверини взеха среброто и бронза съответно с 23,450 точки и 23.100. Останалите финали са по-късно днес, както и този при ансамблите.", "date": "2019.08.18", "title": "Малко не стигна на Боряна Калейн за медал в Минск"}
{"url": "https://offnews.bg/sviat/tajms-velikobritania-se-gotvi-za-defitcit-na-lekarstva-i-hrani-pri-tv-709553.html", "text": "Ако напусне ЕС без сделка, Великобритания ще се сблъска с недостига на горива, хранителни продукти, медикаменти, а и с проблеми в работата на пристанищата и вълненията на границата с Ирландия.До тези изводи е стигнало правителството на Обединеното кралство, отбелязани в документ от заседанието, до който се добра The Sunday Times. Той е съставен от канцеларията на министерския съвет през този месец и представлява план за действия на правителството в случай на излизане от ЕС без сделка.Както пише британското издание, в документа под кодовото название Yellowhammer са посочени необходимите мерки за предотвратяването на „катастрофалния колапс в националната инфраструктура“. Самият колапс е описан подробно в документа.Така например, достъпът до пресните хранителни продукти ще се свие, което ще доведе до увеличаване на стойността им, митата от вноса на бензин ще доведат до закриването на две нефтопреработващи компании и, следователно, ще лишат 2 000 души от работа. Прогнозата е, че тежките проблеми в работата на пристанищата могат да се проточат до 3 месеца.Тези и други реални последствия от твърдия Брекзит могат да провокират протести в цяла Великобритания, което, от своя страна, „ще наложи мобилизация на целия полицейски ресурс“.За излизането на Великобритания от ЕС на 31 октомври т.г., дори при липса на сделка, настоява избраният преди месец нов премиер Борис Джонсън. Неговата предшественичка Тереза Мей обяви оставката си през пролетта. Една от причините за напускането й бе невъзможността да постигне споразумение за изхода на страната от ЕС.", "date": "2019.08.18", "title": "Таймс: Великобритания се готви за дефицит на лекарства и храни при твърд Брекзит"}
{"url": "https://offnews.bg/futbol/levski-otkazal-1-milion-evro-za-tiam-709554.html", "text": "В офисите на Левски е поучена оферта за правата на халфа Кали Тиам. На този етап обаче шефовете на клуба и треньорският щаб са категорични, че нямат никакво намерение да се разделят със сенегалския полузащитник, пише \"Тема спорт\".Предложението е било в размер на около 1 милион евро, но на този етап не е разглеждано сериозно. В момента Кали Тиам се лекува от контузия. Той получи травмата още в първата минута на реванша с АЕК Ларнака от втория квалификационен кръг на Лига Европа. Лекарският щаб полага усилия Тиам да бъде възстановен за сблъсъка с ЦСКА на 1 септември. Ако не е напълно готов обаче, Кали няма да бъде рискуван, за да не бъде усложнено състоянието му.Тиам дойде на \"Герена\" в началото на 2018 година по настояване на италианския треньор Делио Роси. Оттогава досега той е изиграл точно 50 мача, в които е вкарал 3 гола. След старта на сезона Левски вече продаде един от основните си играчи. \"Сините\" трансферираха швейцареца Давиде Мариани в дубайския Шабаб ал Ахли. За правата на халфа в касата на \"сините\" ще влязат 1,417 милиона евро.", "date": "2019.08.18", "title": "Левски отказал 1 милион евро за Тиам"}
{"url": "https://offnews.bg/sviat/isliamska-darzhava-poe-otgovornost-za-atentata-v-kabul-709563.html", "text": "Терористичната организация ИДИЛ пое отговорността за нападението в афганистанската столица, при което бяха убити 63 души, а 182 са ранените, сред загиналите и ранените има жени и деца, съобщи Би Би Си.Групировката е разпространила изявлението си в един от своите сайтове. Гражданин на Пакистан, включил се в редиците на ИДИЛ, е самоубиецът-шахид, който се е самовзривил по време на сватба. Избухнал е и зареден с експлозиви автомобил, паркиран до сватбената зала, се посочва в съобщението.Нападението стана в 22,40 ч. местно време в западен район на кабул, населен предимно с шиити. Премиерът на Афганистан Ешреф Гани осъди остро кървавия атентат и обвини талибаните в партньорство с терористите.Талибаните обаче също заклеймиха нападението. Говорителят им Зебихуллах Муджахид изпрати изявление до медиите, в което подчертава, че „не може да има извинение за бруталната атака, мишена на която бяха жени и деца“.Само преди 10 дни при бомбен атентат пред полицейски участък в Кабул загинаха най-малко 14 души, близо 150 бяха ранени. Отговорността бе поета от талибаните.", "date": "2019.08.18", "title": "Ислямска държава пое отговорност за атентата в Кабул"}
{"url": "https://offnews.bg/sviat/turski-kmetove-ne-triabva-da-dopusnem-folksvagen-da-izbere-balgaria-709556.html", "text": "Кметицата на голямата община Айдън в Югозападна Турция Йозлем Черчиоглу се обърна с призив към депутатите от управляващата Партия на справедливостта и развитието да предприемат мерки и да се борят активно, за да не бъде избрана България за новия завод на Фолксваген.Черчиоглу е кмет от главната опозиционна Републиканска народна партия. Тя настоява на всяка цена заводът да бъде изграден на територията на общината, управлявана от нея. „Окончателният резултат още не е известен и е рано да се ядосваме. Трябва да се борим докрай и ще се преборим Германия да предпочете нас“, казва кметицата, цитирана от агенция IHA.Тя отбелязва и изявленията на българския премиер Бойко Борисов и на президента Росен Плевнелиев, според които София ще предостави много по-добра оферта. „Ние защо да мълчим? Нашата община е в състояние да предостави далеч по-добри условия. Имаме чудесна инфраструктура за изграждането на новия завод и близо 4 000 готови работници“, твърди Черчиоглу.Към призива на главната кметица се присъедини и кметът на община Герменджик от провинция Айдън Фуат Йондеш. Според него общината му е „географски, стратегически и логистично най-подходяща за завода на Фолксваген, и в никакъв случай Турция не следва да изгуби проекта, за да отиде той в България“.„Готови сме да мобилизираме всички наши усилия и съоръжения за придобиването на този толкова голям проект, важен от икономическа гледна точка. Районът ние има всички условия за изграждането на завода и е най-големият и подходящ кандидат“, твърди той.Йондеш посочва, че общината е готова да дари земята в промишлената зона, създадена специално за подобна инвестиция. Той подчертава важността на логистиката и стратегическото разположение на района си. „Най-важното условие за изграждането на завода е мястото, на което се намираме, което е на ключов маршрут за транспортиране. Ние сме разположени на кръстопътя на всички пътища – тук минават всички железници, до нас са две летища и морето. Това ни дава огромно предимство по отношение на логистиката“, коментира той.Освен това, общината му е взела решение за изграждането на нова жп линия към специалната индустриална зона, която да улесни компанията да доставя части и продукти от и до пристанищата.Преди дни шефът на президентската дирекция за инвестициите Арда Ермут посочи предимствата на Турция пред България в състезанието за спечелването на завода. В интервю пред германския FAZ той заяви, че за страната му изграждането на новия завод не е само инвестиция, а носи и огромен символичен заряд.Фолксваген е най-предпочитаната в Турция автомобилна марка, годишно там се закупуват около 67 000 коли, посочи той. Вероятно през ноември т.г. автомобилната компания ще вземе окончателното си решение за избора на мястото за проекта.", "date": "2019.08.18", "title": "Турски кметове: Не трябва да допуснем Фолксваген да избере България"}
{"url": "https://offnews.bg/futbol/brazilski-napadatel-stava-natcional-na-kitaj-po-futbol-709558.html", "text": "Роденият в Бразилия нападател Елкесон стана първият футболист без китайски произход, който ще играе за националния отбор по футбол на Китай, след като властите потвърдиха паспорта му. Така 30-годишният Елкесон влиза в селекцията на италианския треньор Марчело Липи за предстоящия квалификационен турнир за Купата на Азия следващия месец.Новината е потвърдена и на страницата на Азиатската футболна конфедерация, което означава, че Елкесон може да помогне на новите си сънародници и по пътя към Световното първенство през 2022 година.Роденият в Англия полузащитник Нико Йенарис, на когото майка му е китайка, стана първият футболист, който не е 100-процентов китаец и играе за националния отбор. Това се случи по време на мача с Филипините през юни, като Йенарис остана на терена 55 минути и беше записан с името Ли Ке. Но при Елкесон ситуацията е различна, тъй като той няма никакви китайски връзки във фамилията си и се възползва от правилото на ФИФА, че може да играе за нова страна, ако е живял поне 5 години там и не е играл за историческата си родина.Нападателят пристигна през 2013 година в най-многолюдната държава на планетата и подписа с Гуанджоу Евъргранд, като с головете си помогна много да бъде спечелена Азиатската шампионска лига през същата 2013 и през 2105 година, както и три поредни титли в страната. През 2013 и през 2014 година Елкесон стана и голмайстор на местното първенство. През 2016 година беше продаден на Шанхай СИПГ и още същата година този отбор вдигна шампионската титла.Сега с неговото включване в отбора, Марчело Липи се надява на китайците да им бъде далеч по-лесно в квалификациите срещу отборите на Сирия, Филипините, Малдивските острови и остров Гуам в група А на кампанията. Първата среща е на 10 септември в малдивската столица Мале.", "date": "2019.08.18", "title": "Бразилски нападател става национал на Китай по футбол"}
{"url": "https://offnews.bg/gimnastika/balgarskiat-ansambal-sas-zlaten-medal-v-minsk-709561.html", "text": "Българският ансамбъл спечели титлата на три обръча и два чифта бухалки на турнира от веригата \"World Challenge Cup\" по художествена гимнастика в Минск Беларус.Симона Дянкова, Мадлен Радуканова, Лаура Траатс, Стефани Кирякова и Ерика Зафирова изиграха отлично съчетанието си и получиха най-високата оценка от 28.600. На второ място завърши Беларус с 28.450, а трети се нареди Украйна с 28.100.Момичетата на треньорския тандем Весела Димитрова и Михаела Маевска взеха и бронз във финала на пет топки с 29.450. Толкова получи и ансамбълът на Русия, но той заслужи сребърното отличие заради по-високата си оценка за изпълнение от 8.75 срещу 8.65 на българките. Шампион стана Италия с 29.800.", "date": "2019.08.18", "title": "Българският ансамбъл със златен медал в Минск"}
{"url": "https://offnews.bg/sviat/ispania-shte-prieme-koraba-s-migrantite-nezhelani-ot-italia-709566.html", "text": "Испанският премиер Педро Санчес разпореди корабът на неправителствената организация Open Arms с над 100 мигранти на борда да бъде приет на пристанище Алхесирас, съобщиха Евронюз и Би Би Си.Плавателният съд със 147 мигранти се намира в района на италианския остров Лампедуза. „Премиерът взе това решение заради извънредната ситуация на борда, породена след две седмици плаване. Необяснимото решение на италианските власти и, в частност, на министъра на вътрешните работи Матео Салвини, да затвори всичките свои пристанища, както и трудностите, с които се сблъскват другите страни от Централното Средиземноморие, принудиха Испания отново да поеме лидерството в тази кризисна ситуация“, се посочва в съобщението в правителствения сайт.Отбелязва се също, че испанските пристанища нито са най-близките, нито са най-безопасните за кораба, но „сега Испания е единствената страна, която е готова да го приеме“.Освен това, испанското правителство настоява да бъде намерено европейско решение за проблема с миграцията. „Ситуацията с кораба на Open Arms трябва да послужи като стимул за европейското семейство, ако то иска да продължи да се придържа към ценностите на прогреса и хуманизма, които са базисни за създаването му и укрепиха неговото лидерство в света“, е подчертано в съобщението.В продължение на две седмици корабът на испанската неправителствена организация се намира недалеч от италианския остров Лампедуза. Заради забраната на италианските власти стъпването на 147-те мигранти на брега се оказа невъзможно.Миналия петък Ванеса Мок заяви, че ЕК приветства съгласието на 6 страни от ЕС – Франция, Люксембург, Германия, Португалия, Румъния и Испания, да приемат мигрантите, намиращи се на борда на Open Arms, но предстои още да се реши въпросът за тяхното слизане.„Ние молим страните членки да се договорят за временен прием. А ЕК е готова да окаже логистична и финансова подкрепа през съответните европейски агенции“, посочи говорителката.Тове Ернст, също представител на ЕК, обясни, че „не е в компетенциите на комисията да разреши слизането, а това, което се прави, е да се осигури сътрудничеството с държавите членки, за да се намери решение за разпределението на мигрантите след стъпването им на брега“.", "date": "2019.08.18", "title": "Испания ще приеме кораба с мигрантите, нежелани от Италия"}
{"url": "https://offnews.bg/futbol/tcska-se-spravi-s-arda-ali-sou-spria-golovata-susha-709570.html", "text": "ЦСКА се върна на победния път в efbet Лига. \"Червените\" победиха с 3:2 Арда в домакинството си от 6-ия кръг. Тони Уот откри резултата в 16-ата минута, а Радослав Василев изравни в 19-ата. След това обаче Евандро в 63-ата и Али Соу в 89-ата вкараха нови два гола за домакините. Това бе първо попадение за гамбиеца, който преди това имаше повече от 400 минути голова суша. В края на мача Иван Коконов оформи крайното 3:2.Интересното е, че Люпко Петрович бе предпочел да остави Али Соу на пейката и той се появи едва през второто полувреме. Стамен Белчев пък реши да заложи на новото попълнение Спас Делев от първата минута на \"Българска армия\"ЦСКА откри резултата в 16-ата минута. Тогава домакините организираха контраатака, Тиаго подаде към Тони Уот, който с красив удар от воле прати кълбото в мрежата за 1:0. Гостите претендираха за нарушение в началото на атаката, когато Жанио Бикел изблъска в гръб Деян Лозев, но съдията подмина ситуацията.Играчите на Арда обаче не се стреснаха и в 19-ата минута възстановиха равенството. Лозев центрира към Радослав Василев, който протегна крак и засече топката във вратата за 1:1.В 37-ата минута ЦСКА бе близо до нов гол като Уот спечели една топка та фланга и подаде към непокрития Евандро в наказателното поле, но ударът на бразилеца бе спасен с блестяща намеса на Иван Караджов. Вратарят на Арда направи още едно спасяване само минута по-късно след далечен удар на Кристиан Малинов.Второто полувреме започна със спорна ситуация. В 52-ата минута Тони Уот бе спънат в наказателното поле от Емил Мартинов, но съдията не отсъди дузпа.В 63-ата минута обаче ЦСКА излезе напред в резултата. Уот свали с глава за Евандро, който надбяга двама бранители и отбеляза за 2:1.Три минути по-късно Арда можеше да се върне в мача като едно коварно центриране изненада Черниаускас, който обаче успя да се намеси в последния момент.В 78-ата минута домакините отново поискаха дузпа за изблъскване в гръб на Али Соу, но отново такава не бе отсъдена.В 89-ата минута ЦСКА вкара нов гол. Али Соу получи центриране отдясно и с глава порази вратата за 3:1.В добавеното време пък Арда направи загубата си по-почетна. Гостите организираха хубава контраатака и Иван Коконов прати кълбото в мрежата за крайното 3:2.В крайна сметка ЦСКА заслужено спечели мача и с актив от 11 точки излезе на 4-ото място във временното класиране в първенството. Арда пък допусна втора поредна загуба и падна до 8-ата позиция с 8 точки.", "date": "2019.08.18", "title": "ЦСКА се справи с Арда, Али Соу спря головата суша"}
{"url": "https://offnews.bg/112/choveshkite-ostanki-kraj-negovan-sa-na-dvama-dushi-razsledva-se-dvojn-709569.html", "text": "Полицията в София разследва двойно убийство на мъж и жена, след като телата им бяха открити близо до водоема в софийското село Негован. Работи се по всички версии, съобщи БНР.За момента няма яснота кога точно е извършено престъплението. И по двете тела има следи от насилие, обясниха пред БНР източници от МВР.Вероятно двойното убийство е извършено преди няколко месеца. Мъжът е бил застрелян, а жената убита по друг начин, след което е направен опит телата на двете жертви да бъдат укрити в бидони близо до водоема в Негован.През целия ден на мястото, на което са открити телата, имаше засилено полицейско присъствие. Извършваха се огледи и експертизи.Към момента не е ясна самоличността на убитите. Полицията извършва справка във всички системи за безследно изчезнали хора.Предстои извършването на съдебно-медицинска експертиза, която да помогне за установяването на причините за смъртта и снемането на ДНК от жертвите.До момента няма сигнали по случая, които да дават яснота за самоличността на убитите. По случая е образувано досъдебно производство.Вчера около 18 ч. рибар е подал сигнал на спешния телефон 112, че е намерил череп в района на водоема в Негован. Пристигналите на място екипи на СДВР установили, че черепът е човешки и се заели да търсят останалата част от тялото. Така попаднали на частите от разфасования труп, които били завити в найлони и натъпкани в бидони, уточнява Трафик нюз.По-късно разследващите са намерили и второто тяло на метри от първото. Най-вероятно жертвите са убити другаде и телата са им били докарани и изхвърлени край Негован.", "date": "2019.08.18", "title": "Човешките останки край Негован са на двама души, разследва се двойно убийство"}
{"url": "https://offnews.bg/futbol/barsa-bez-mesi-plashi-fenovete-709529.html", "text": "За зависимостта на Барселона от мегазвездата Лионел Меси са изписани хиляди думи. Макар в Барселона да отричат, че имат проблем, когато Меси не е на терена, статистиката говори друго.Загубата с 0:1 от Атлетик в Билбао на старта на сезона в Примера е четвърта за каталунците от началото на 2019 година без Меси в състава.Преди това те отстъпиха от Леванте и Севиля в турнира за Купата на краля, както и от Селта в първенството. Те записаха и едно реми 0:0 с непретенциозния Уеска в Примера.Треньорът Ернесто Валверде призна за проблем при отсъствието на Меси на терена.\"Трябва да се справяме и без него. Имали сме и добри мачове, но той просто винаги успява да ни измъкне и от най-големи затруднения\", каза Валверде.Аржентинецът пропусна мача в Билбао поради контузия, получена на тренировка. Лео изпрати изтощително лято, тъй като участва на Копа Америка. Проблемите пред Барселона тепърва ще се задълбочават, ако от Барселона продължават да градят всичко около Меси.", "date": "2019.08.18", "title": "Барса без Меси плаши феновете"}
{"url": "https://offnews.bg/obshtestvo/promeni-v-dvizhenieto-i-po-linii-na-gradskia-transport-v-sofia-709536.html", "text": "От днес до 14 септември се забранява влизането на пътни превозни средства в участък от южното пътно платно на ул. „Искърско шосе\". Движението ще се извършва двупосочно по северното пътно платно.Изместват се спирките на автобусни линии № 10, 14 и 88.От днес до 24 часа на 23 август се забранява влизането на пътни превозни средства първо по южното пътно платно на ул. „Любляна“ на кръстовището ѝ с бул. „Овча купел“. Движението ще се извършва двупосочно по северното пътно платно на улицата в същия участък.Разкрива се временна автобусна линия по линията на трамвай номер 11. Скъсява се маршрутът на трамвайната от „Илиянци“ до депо „Красна поляна\".", "date": "2019.08.18", "title": "Промени в движението и по линии на градския транспорт в София"}
{"url": "https://offnews.bg/dw/deniat-v-kojto-iztochnogermantcite-razbiha-vratata-709562.html", "text": "Предвидено било да има наденички и бира - на моравата точно край унгарско-австрийската граница. Символичният празник в онзи ден отваря възможност - умишлено или не - за първото масово бягство на граждани от ГДР на Запад.Големите исторически събития понякога започват съвсем незабележимо. Както става на 19 август 1989-а. Небето над Шопрон не обещава нищо добро - тъмни облаци са надвиснали над унгарското градче, разположено непосредствено до границата с Австрия. Предвидено е да се проведе пикник, но по-специален - хората се събират под мотото \"Европа без бариери\". Пикникът е политически.Никой летописец не би отбелязал това събитие, ако на въпросния 19 август рядката комбинация от възможност, случайност и решителност не бе накарала хората вместо да похапнат наденички, да направят нещо съвсем друго. В края на този ден близо 700 граждани на ГДР минават \"оттатък\". Източногерманските туристи, които са на посещение в Унгария, щурмуват дървената порта и се втурват към свободата - към Австрия. Това е увертюрата към падането на Берлинската стена три месеца по-късно.Героите и техните оръжияВ центъра на събитието са \"Ханзи\" и \"Арпи\". Главният инспектор Йохан Гьолтл и подполковник Арпад Бела се познават от години. Единият служи от западната страна на границата, другият отвъд Желязната завеса. \"Имахме пистолети \"Глок\", спомня си 25 години по-късно \"Ханзи\" Гьолтл. \"Девет милиметрови! \"Глок\"-ът е пълна катастрофа, няма традиционен предпазител и носи голям риск. А трябваше да носим оръжията заредени\". И \"Арпи\" Бела имал \"Глок\" в кобура - унгарско копие на оригинала.Двамата и до днес не могат да се начудят на онова, което ги връхлита като ураган малко преди 15 часа. В този момент \"Ханзи\" и \"Арпи\" са на самата граница в очакване на участниците в пикника. Зелената полоса от унгарска страна е трудно обозрима - един хълм препречва погледа. Изведнъж стотици мъже, жени и деца се втурват от хълма надолу, ускоряват, преминават с бяг покрай \"Арпи\" и още няколко други граничари, разбиват вратата на оградата и секунди по-късно вече са в друг свят - на Запад.Надалеч от ГДРСледват ги хиляди, тъй като през лятото на 1989-а ГДР се срива. В икономически план ситуацията е много тежка, хората са изпълнени с гняв, докато Ерих Хонекер и неговото правителство разпространяват възторжени съобщения по случай 40-та годишнина от създаването на държавата на работниците и селяните. Сигналите от страна на народа остават нечути. И източногерманците се спасяват, като напускат страната.В Унгария, най-западната от източноевропейските държави, към онзи момент на Балатон се намират десетки хиляди туристи от ГДР. Първите слухове за пропускливата граница към Унгария не закъсняват да се разпространят. Още през май външните министри на двете държави - Алоис Мок и Гюла Хорн, символично разрязват граничната ограда.Възможността изглежда добра - дотолкова, че мнозина остават в Унгария, просрочвайки визите си. Бягството се подготвя в пълна тайна. Местните жители оказват съдействие. Средната наблюдателна кула в пустата обикновено била празна, затова било най-добре да се мине край каменоломната към гората, след което да се тръгне към кулата. Идеята за паневропейския пикник била на Ото фон Хабсбург, тогавашен председател на Паневропейския съюз и син на последния кайзер на Австро-Унгария, и тя се оказала идеална възможност за републиканско бягство.Кой подпомага бежанците?Унгария по онова време вече е доста напреднала в смекчаването на държавната социалистическа доктрина. Година преди историческия пикник правителството в Будапеща дава на гражданите си свободата да пътуват. Същата година държавният министър Имре Пожгай определя Желязната завеса като \"морално и политически остаряла\". И унгарците отказват повече да бъдат \"надзорници\" на десетките хиляди източногермански туристи на Балатон.Въпросът кой е основният организатор на събитията от 19-и август, остава и днес, 30 години по-късно, без недвусмислено ясен отговор. Дали има намеса на новосформираната унгарска опозиция, дали на отсъстващия син на кайзера (Ото фон Хабсбург е представляван от дъщеря си Валбурга) или на тайните служби? Или може би са замесени всички заедно?Валбурга фон Хабсбург нарича баща си идеолог на политическия пикник, който е трябвало изрично да бъде разрешен от тогавашното унгарско правителство. И до днес обаче съществува теорията, че новият опозиционен съюз - \"Унгарският демократичен форум\", е организирал печенето на наденички, за да тества процеса на демократизация в Унгария.Особено тайнствено изглежда следното: не някой друг, а тогавашният държавен министър Имре Пожгай, един от патроните на пикника, влиза няколко дни преди това във връзка с Малтийския орден в страната. Именно представители на Ордена се грижели за тези източногермански туристи, дошли не да плуват в Балатон, а да бягат на Запад. Посланието на министъра гласяло, че границата ще бъде отворена за няколко часа и туристите от ГДР \"биха могли да намерят пътя дотам, ако случайно пожелаят да са наблизо\".Чудодейните позивиЛюбопитно е, че унгарските опозиционери и Паневропейският съюз са единодушни в едно: и до днес се изумяват от динамиката, с която се развиват събитията този следобед. Все пак някой трябва да е направлявал нещата - дискретно, но ефективно. Ласло Наги, бивш активист на \"Унгарския демократичен форум\", не спира да се удивява, че в навечерието на пикника шофьор на посолството на ГФР в Будапеща разнасял цели чували позиви край Балатон - \"покани\" за пикника - на немски и на унгарски. Невидимото съдействие на федералното разузнаване и на други тайни служби междувременно е публична тайна.Арпад Бела и неговите колеги са изправени в онзи момент пред опасна дилема. Тяхна задача е да спрат бежанците, ако се наложи - и с оръжие, ако не го направят, биха извършили нарушение на служебните си задължения. Решението на Бела е наистина соломоново: унгарците обръщат гръб на устремилите се на Запад 700 души и вместо това да ги спрат, започват да контролират паспортите на пристигащите от Австрия гости за пикника. Геройство?В никакъв случай! \"Ханзи\" Гьолтл, колегата на \"Арпи\" преживява щурма на оградата от другата страна. Години по-късно той разказва за случилото се на бившия германски канцлер Хелмут Кол, както и това, че впоследствие Бела получил дисциплинарно наказание. \"Този идиот\", бил казал Кол по адрес на шефа на Бела - \"че нали всичко беше договорено\".", "date": "2019.08.18", "title": "Денят, в който източногерманците разбиха вратата"}
{"url": "https://offnews.bg/ikonomika/obeshtano-vaglishtnite-tcentrali-shte-zapaziat-strategicheskoto-si-mi-709560.html", "text": " „Български енергиен холдинг“ ЕАД сключи договор с международна консултантска компания, която трябва да изготви оценка на адекватността на електроенергийната система и разработване на механизъм за капацитет.Това каза министърът на енергетиката Теменужка Петкова по време на националното честване на Деня на миньора. Тя поясни, че анализът на адекватността на производството при различни сценарии на развитие на пазара е необходимо условие, за да бъде обоснована нуждата от въвеждането на механизъм за капацитет.След изготвянето на оценката, консултантът ще разработи и предложи механизъм за предоставяне на капацитетни услуги в съответствие с изискванията на променения Регламент за вътрешния пазар на електроенергия, който ще влезе в сила от началото на 2020 г.Според нея това изглежда оптимален вариант за България, в който мощностите, участващи в механизма за капацитет, ще могат да предоставят своите услуги на пазара за по-дълъг период. Механизмът за капацитет е признат от ЕК легитимен метод, чрез който държавите членки могат да гарантират сигурност на доставките. Това е една от разглежданите дългосрочни мерки за стабилизиране финансовото състояние на ТЕЦ „Марица-изток 2“.Министър Петкова отбеляза, че секторът се развива стабилно, като през миналата година са добити близо 31 млн. тона въглища, повече от 34 млн. тона метални полезни изкопаеми и около 13 млн. тона индустриални минерали и солна маса. Под формата на концесионни възнаграждения фирмите от отрасъла са внесли в бюджета близо 90 млн. лв.Енергийният министър акцентира и върху ползотворното сътрудничество между държавата и професионалната общност, което е ключово условие за конкурентното развитие на сектора. Инкриминирането на незаконния добив на подземни богатства, както и защитата на въглищните ТЕЦ в контекста на новите европейски екологични изисквания са само част от примерите за това.„Отново в тясна взаимовръзка с представителите на сектора се подготвя и законодателна промяна, която да осигури възможност за продължаване на концесионните договори до 50 години“, допълни министър Петкова. Тя увери, че това ще увеличи интереса на инвеститорите и ще подпомогне устойчивото развитие на бранша.", "date": "2019.08.18", "title": "Обещано: въглищните централи ще запазят стратегическото си място в енергетиката"}
{"url": "https://offnews.bg/futbol/frozinone-pravi-posleden-opit-za-stanislav-kostov-709564.html", "text": "Италианският втородивизионен Фрозиноне ще направи последен опит да привлече топреализатора на Левски за миналия сезон Станислав Костов. В понеделник в офисите на \"Герена\" ще пристигне последната оферта за подписа на нападателя, твърди \"Гонг\".Не е ясно обаче дали тя ще е на стойността, която \"сините\" изискват за звездата си. Ръководството държи да получи минимум 750 хил. евро за футболиста, който миналия сезон наниза 24 попадения за шампионата.В началото на август италианците дадоха първото си предложение за Костов. То беше на стойност 250 хил. евро, но в крайна сметка столичани веднага го отхвърлиха. По всичко изглеждаше, че Фрозиноне ще се откаже от Костов, но след като не успя да се договори за следващата си цел в списъка Диего Фалчинели, сега пак ще се пробва за българина.На \"Герена\" разполагат с достатъчно нападатели към този момент. Освен Костов, който все още лекува контузия, наставникът Петър Хубчев разполага с австриеца Дени Алар и новоизлюпения национал на Кюрасао Найджъл Робърта.", "date": "2019.08.18", "title": "Фрозиноне прави последен опит за Станислав Костов"}
{"url": "https://offnews.bg/futbol/podnoviavat-stroitelnite-raboti-po-stadion-hristo-botev-vav-vtornik-709567.html", "text": "Само няколко дни остават до рестарта на строежа на стадион \"Христо Ботев\" в Пловдив. Във вторник, 20 август, Ботев ще подпише договора с фирма \"Главболгарстрой\", която ще извърши по-голямата част от строителните дейности, пише \"Тема спорт\".Фирма \"Запрянови\" пък ще бъдат като подизпълнители, като се очаква още на 22 август, четвъртък, първите работници да започнат дейности по \"Колежа\". Собственикът Георги Самуилов вече обяви, че до 1 септември строежът ще стартира. Очаква се съоръжението да е готово до март 2021, макар че срокът бе март 2020-а.Ръководството на Ботев (Пловдив) пък ще намали от финансите, предвидени за ДЮШ, след като разходите за първия отбор са нараснали значително. След летните трансфери месечният бюджет на \"канарчетата\" се е вдигнал с цели 40%, като разликата идва най-вече от високите заплати на чужденците.", "date": "2019.08.18", "title": "Подновяват строителните работи по стадион \"Христо Ботев\" във вторник"}
{"url": "https://offnews.bg/bojni/stipe-miochich-e-noviat-shampion-na-ufc-v-tezhka-kategoria-709539.html", "text": "Стипе Миочич се върна на трона на UFC в тежка категория на смесените бойни изкуства, след като победи Даниел Кормие. Така завърши страхотната гала UFC 239 в Анахайм, Калифорния. Навярно най-доброто ММА събитие за годината. Така Стипе взе реванш за загубата от лятото на миналата година.Боецът с хърватски корени нокаутира \"DC\" в четвъртия рунд на зрелищната главна битка, която бе на косъм да загуби. Първите три части отидоха на сметката на вече бившия шампион.Кормие получи подкрепата на най-добрия български ММА боец – Благой Иванов. Багата качи \"стори\" в официалния си профил в социалната мрежа Инстаграм, което гласи: \"И все още (световен шампион)\" с тяхна обща снимка.Иначе в първия рунд Кормиер беше малко по-добър в стойка, направи тейкдаун и дълго време контролираше Миочич в партер. Във втората част двамата започнаха да си разменят удари в стойка. Основно с ръце. Кормие отново нанесе повече удари, но в третия рунд Миочич изравни двубоя.В четвъртата част Стипе нанесе тежък удар в черния дроб и този удар промени хода на битката. Той продължи да атакува тялото на Кормие и беше очевидно, че тези атаки причиняват значителни проблеми на шампиона.Даниел постоянно отпускаше ръцете си, но започна да получава все повече удари в главата и след поредния получен удар се оказа на платнището, Миочич направи няколко добиващи удара, и реферът се намеси, за да спре двубоя.", "date": "2019.08.18", "title": "Стипе Миочич е новият шампион на UFC в тежка категория"}
{"url": "https://offnews.bg/futbol/ivajlo-petkov-shte-nabliudava-igrachi-v-rumania-i-harvatia-709538.html", "text": "Спортният директор на Левски Ивайло Петков вече работи върху зимната селекция, пише \"Тема Спорт\". Скаутите на \"сините\" са набелязали футболисти, които да бъдат наблюдавани на живо и след това евентуално да бъдат привлечени през зимата.Петков ще наблюдава играчи в Румъния и Хърватия. В момента 26-кратните шампиони се опитват да удоволетворят желанието на старши треньора Петър Хубчев за още нови попълнения.Бившият национален селекционер настоява за ляв бек, централен защитник и халф. От \"Герена\" имаха сериозен интерес към националите на Ботев Тодор Неделев и Кристиан Димитров.Те дори бяха постигнали принципно разбирателство с ръководството на жълто-черните за привличането им, но играчите не желаят да облекат синята фланелка.До момента Левски взе осем нови - черногорския вратар Милан Миятович, гръцкия защитник Янис Каргас, аржентинския халф франко Мазурек, ганайското крило Насиру Мохамед, холандския нападател Найджъл Роберта, австрийския таран Дени Алар, както и дошлите от Септември Асен Чандъров и Здравко Димитров.", "date": "2019.08.18", "title": "Ивайло Петков ще наблюдава играчи в Румъния и Хърватия"}
{"url": "https://offnews.bg/sviat/zemetresenie-sas-sila-5-4-po-rihter-v-kazahstan-709540.html", "text": "Земетресение с магнитуд 5,4 по скалата на Рихтер беше регистрирано в югоизточната част Казахстан. Епицентърът на земетресението е бил на 145 км североизточно от бившата столица Алма Ата.Трусът е бил на дълбочина 5 км.За момента няма данни за пострадали и нанесени материални щети.", "date": "2019.08.18", "title": "Земетресение със сила 5,4 по Рихтер в Казахстан"}
{"url": "https://offnews.bg/futbol/stamen-belchev-shte-bade-spetcialno-otnovo-da-izliaza-na-armiata-709541.html", "text": "Треньорът на Арда Стамен Белчев призна, че за него ще бъде нещо специално отново да бъде на стадион \"Българска армия\". Специалистът говори пред \"Тема Спорт\" преди двубоя от шестия кръг на Ефбет Лига с ЦСКА днес.Белчев напусна армейците на 1 май 2018 г. след година и половина начело, а на 6 март пое тима от Кърджали. Спецът е бил за кратко помощник на Люпко Петрович в Литекс в края на 2015 година.\"Разбира се, ще бъде специално отново да изляза на \"Армията\". Винаги е удоволствие да си на този стадион. Но в крайна сметка аз съм професионалист и това няма да влияе по време на самия мач.Забравяме за загубата от Локо Пловдив в миналия кръг (2:5). Не мислим за този мач, макар че трябва да сме си извлекли необходимите поуки. Нужно е да подобрим представянето си.С ЦСКА ни чака тежък мач, излизаме срещу много добър отбор, с треньор, който не се нуждае от коментар. Искам да покажем по-добро лице, отколкото в последния мач\", каза Белчев.", "date": "2019.08.18", "title": "Стамен Белчев: Ще бъде специално отново да изляза на 'Армията'"}
{"url": "https://offnews.bg/tenis/medvedev-obarna-i-otstrani-dzhokovich-ot-sinsinati-709535.html", "text": "Световният номер 1 в мъжкия тенис Новак Джокович няма да защитава трофея си от турнира от сериите Мастърс в Синсинати. Сърбинът отстъпи в полуфинала на надпреварата на Данийл Медведев с 6:3, 3:6, 3:6.Руснакът достига до втори пореден Мастърс финал и общо трети в тура в рамките на три седмици, след като игра за титлата и във Вашингтон и Монреал.Медведев изоставаше с 3:6, 2:3 и 30:40, когато спаси критична точка за пробив, а след това се добра до една от най-големите победи в своята кариера.Сръбската суперзвезда пък губи полуфинал в Мастърс, след като е спечелил първия сет, за първи път от 2013-та година в Индиън Уелс срещу Дел Потро.Иначе тази вечер ще се играт финалите в Синсинати, а програмата за последния ден от турнира вече е ясна. Ето каква е тя:Централен корт не преди 21:00 часа: Светлана Кузнецова - Мадисън Кийс, не преди 23:00 часа: Данил Медведев - Давид ГофенКорт Грандстенд не преди 19:15: Кабал/Фара - Додиг/Полашек", "date": "2019.08.18", "title": "Медведев обърна и отстрани Джокович от Синсинати"}
{"url": "https://offnews.bg/sviat/naj-malko-63-zaginali-pri-atentat-na-svatba-v-kabul-709534.html", "text": "Най-малко 63-ма души загинаха, а над 180 бяха ранени, след като атентатор самоубиец се взриви на сватба в Кабул.Информацията беше съобщена от говорител на афганистанското вътрешно министерство, цитиран от световните агенции и БТА.Сред жертвите има жени и деца, каза говорителят Насрат Рахими.Нападението е извършено в сватбена зала в западната част на афганистанската столица, в шиитски квартал. Залата е била пълна с хора.Талибаните отрекоха отговорност за взрива и осъдиха нападението.", "date": "2019.08.18", "title": "Най-малко 63 загинали при атентат на сватба в Кабул"}
{"url": "https://offnews.bg/sviat/ruskite-zdravni-vlasti-iskat-rabotodatelite-da-proveriavat-za-alkohol-709573.html", "text": "Министерството на здравеопазването в Русия препоръчва на работодателите да проверяват служителите си за употреба на алкохол, за да се намали броят на трудовите злополуки в производството, съобщава „Коммерсантъ“.Инициативата на ведомството е публикувана в документа „Укрепване на общественото здраве“. В него се препоръчва работодателите да въведат глоби за пушенето на цигари по време на работа.Посочва се, че целта на алкохолните тестове е да станат известни служителите, които злоупотребяват със спиртните напитки, както и да се предотвратят нещастните случаи. Тези проверки могат да бъдат както планови, така и без предупреждение. В случай на отказ от теста, резултатът ще се счита за положителен.В началото на годината здравното министерство представи законопроект за забрана на продажбата на алкохол на лицата до 21 г. Ако проектът бъде приет, новите правила ще влязат в сила през януари 2020 г. Позициите спрямо идеите на ведомството обаче се разделиха.Министерството на икономиката категорично не подкрепи законопроекта и се аргументира, че няма научни обосновки за установяване на прага до 21 г. Финансовото министерство и особено департамента за данъчната и митническата политика също отказаха да подкрепят здравната идея.През юли т.г. президентът Владимир Путин одобри стратегията за развитието на здравеопазването до 2025 г., според която потреблението на алкохол следва да се намали до 9, 1 литра за година.", "date": "2019.08.18", "title": "Руските здравни власти искат работодателите да проверяват за алкохол"}
{"url": "https://offnews.bg/obshtestvo/slantce-i-oblatci-s-temperaturi-do-32-gradusa-dnes-709532.html", "text": "Днес ще бъде слънчево, след обяд ще има временни увеличения на облачността, но ще е почти без валежи, сочи прогнозата на Националния институт по метеорология и хидрология.Ще духа слаб, след обяд в Източна България - до умерен вятър от север-североизток. Максималните температури ще са предимно между 27° и 32°.Атмосферното налягане слабо ще се повиши и ще е по-високо от средното за месеца.Над планините ще е слънчево. След обяд ще има временни увеличения на облачността, но ще е без валежи. Ще духа умерен, по високите и открити части - до силен вятър от северната четвърт. Максималната температура на височина 1200 метра ще е около 19°, на 2000 метра - 13°.По Черноморието ще е слънчево. Ще духа слаб, в следобедните часове - до умерен вятър от север-североизток. Максималните температури ще са 24 - 26°. Вълнението на морето ще е 1 - 2 бала. Температурата на водата е 26 - 27°.", "date": "2019.08.18", "title": "Слънце и облаци с температури до 32 градуса днес"}
{"url": "https://offnews.bg/112/kola-pregazi-peshehodetc-na-magistrala-trakia-709537.html", "text": "Пешеходец е загинал, след като е блъснат от автомобил на автомагистрала „Тракия“. Инцидентът е станал на км 247 в посока Бургас снощи, съобщи \"Фокус\".Жена, управляваща лек автомобил „Мерцедес“, е блъснала пешеходеца на магистралата.Загиналият е на 43 години от Нова Загора. Той е починал на място.Участъкът е бил затворен в продължение на 2 часа.", "date": "2019.08.18", "title": "Кола прегази пешеходец на магистрала Тракия"}
{"url": "https://offnews.bg/bojni/kobrata-prognozira-pobeda-na-ruis-nad-dzhoshua-v-revansha-709543.html", "text": "Звездата ни в профибокса Кубрат Пулев продължава да се готви и чака своя нов шанс за световната титла в тежката категория. Българинът и щабът му следят с интерес какво ще се случи с реванша между Анди Руис младши и Антъни Джошуа. Сайтът \"fightnews\", цитиран от \"Тема Спорт\", намери Кобрата на лагера му в Лас Вегас, където той тренира от няколко месеца. Пулев поясни каква е позицията на неговия екип. \"Не бях много изненадан, че Световната боксова федерация (IBF) по изключение придвижи напред реванша. Искаме някои условия да бъдат уточнени. Трябва да сме сигурни, че победителят ще се бие първо с мен след това. Чакам го от 3 години, ще остана концентриран и ще почакам още малко - победителят от боя на Руис и Джошуа трябва да се бие с мен! Колкото до техния мач, очаквам да е с равни възможности за двамата - 50 на 50. Но и Руис да спечели отново, това е моята прогноза. Аз продължавам да се готвя във Вегас и усещам, че се задават големи неща\", каза Пулев.Припомняме, че преди няколко дни промоутърът на Джошуа - Еди Хърн тържествено заяви, че и двамата боксьори са се споразумяли за реванш на 7 декември в Саудитска Арабия.Въпреки това от страна на Руис нямаше официално излявление, с което да потвърдят за срещата, която е наречена \"Битката на дюните\".", "date": "2019.08.18", "title": "Кобрата прогнозира победа на Руис над Джошуа в реванша"}
{"url": "https://offnews.bg/drugi/za-silata-na-priatelstvoto-i-strastta-kam-tenisa-na-masa-709531.html", "text": "Турнирът по тенис на маса в Панагюрище е от световно ниво и това се доказва с всеки отминаващ ден. Светлината на прожекторите е насочена към епицентъра на събитията в \"Арена Асарел\".Но само на метър встрани, в затъмнената зона около масата, на която се водят интригуващите битки между световните звезди, с ярък пламък грее увеличаващата се любов към спорта на Александър.Страстта, с която той следи полета на топчето от едната страна на мрежата към другата сякаш всеки момент ще го накара да стане от стола, към който е прикован. Церебралната парализа може и да ограничава двигателните функции, но няма как да му попречи да изпитва истинска наслада от играта.Александър и родителите му често пътуват из България, за да може да подкрепят на живо една от добрите му приятелки – Теодора Филчева, която е сред младите български таланти в спорта.Тя е причината той да се влюби в тениса на маса и през тази година за пръв път да бъде в Панагюрище, за да може да гледа на живо елитната надпревара.\"Той ми е сред най-близките приятели. Заедно разхождаме моето куче, Лара. Можем да кажем, че той е моят талисман по време на състезания”, споделя Теодора.Любимият играч на Александър е бившият номер 1 в света и трикратен олимпийски шампион Ма Лонг. Сашо беше изненадан от организаторите на турнира, които му поднесоха специален подарък – фланелка с лика на легендарния китаец.", "date": "2019.08.18", "title": "За силата на приятелството и страстта към тениса на маса"}
{"url": "https://offnews.bg/tenis/dzhokovich-vtoriat-servis-na-medvedev-e-ubijstven-niamashe-kakvo-da-709546.html", "text": "Световният номер 1 в мъжкия тенис Новак Джокович отдаде заслуженото на Данийл Медведев, от когото допусна поражение на полуфиналите на турнира от сериите Мастърс в Синсинати с 6:3, 3:6, 3:6.Това бе трети сблъсък между двамата тази година - при Откритото първенство на Австралия сърбинът стигна до победата. След това обаче загуби на два пъти, като освен в Синсинати беше победен и в Монте Карло.\"Мисля, че изиграх наистина добър мач. Може би в третия сет, когато бях пробит при 1:1, можех да се справя по-добре, но когато някой сервира със 128 мили при втори сервис и не прави почти никакви двойни грешки, бори се всяка топка.В края на втория сет той заигра изключителен тенис. Нямаше много какво да сторя. Опитвах се да връщам неговия сервис и когато ракетата ми попадаше пред топката, я връщах, но няма как да предвидиш или да се подгодвиш за някой, който сервира толкова мощно от втори сервис толкова постоянно.Определено не му липсва увереност. Когато си толкова уверен, си даваш шанс за такива удари. Поздравявам го. Той заслужаваше да спечели този мач. Той работи за своето място в Топ 5. Определено е един от най-добрите играчи в света. Много се подобри от Мелбърн насам. Форхендът му е по-добър. Движенията му са по-добри. Сервисът му винаги е бил такъв.Не съм се сблъсквал с това много пъти в кариерата си - някой да удря толкова силно втория сервис. Практически се сблъскваш с два първи сервиса в рамките на няколко секунди. Той се движи в правилна посока и затова се представя толкова добре.Просто загубих от играч, който беше невероятен, така че ще приема това и ще продължа към Ню Йорк, предстои ми тренировъчна седмица, след това турнира US Open.Обичам да играя на онзи централен корт. Ще се боря за титлата, както и всеки друг, като считам шансовете си за добри. Чувствам се добре и нямам търпение\", каза Джокович.", "date": "2019.08.18", "title": "Джокович: Вторият сервис на Медведев е убийствен, нямаше какво да направя"}
{"url": "https://offnews.bg/112/otkriha-choveshki-ostanki-kraj-s-negovan-obnovena-709544.html", "text": "Откриха човешки останки в района на водоема край село Негован, съобщиха от МВР.Местен жител е подал сигнал за открит череп около 18 часа вчера. Веднага са организирани и към мястото са изпратени екипи от криминалисти и експерти на СДВР.При извършения първоначален оглед е установено, че намереният череп е човешки, открити са и останки от тяло.По първоначални данни останките са на жена. Според източници на БНР в полицията става дума за убийство.СДВР ще прегледа профилите на безследно изчезналите хора в последните години, за да установи дали откритото тяло не съвпада с някой от тях.  Процесуално-следствените действия продължават и в момента. Предстоят съдебно-медицински експертизи. Ще бъдат разпитвани и живеещи в района хора. По случая е образувано досъдебно производство.", "date": "2019.08.18", "title": "Откриха човешки останки край с. Негован (обновена)"}
{"url": "https://offnews.bg/sviat/nedovolen-klient-zastrelia-servitior-vav-frantcia-709547.html", "text": "Недоволен клиент застреля сервитьор в ресторант в парижко предградие.Според местни медии мъжът се разсърдил, защото сандвичът, който си поръчал, не бил приготвен достатъчно бързо. Инцидентът станал в петък в заведение за пица и сандвичи. Извиканите на мястото спешни медици опитали да спасят 28-годишния сервитьор, но не успели. Стрелецът избягал и до момента не е открит. Според жители на предградието заведението е открито съвсем скоро и досега не е имало подобни проблеми, макар че по думите им престъпността в района се увеличила. ", "date": "2019.08.18", "title": "Недоволен клиент застреля сервитьор във Франция"}
{"url": "https://offnews.bg/112/izdirvat-izgubil-se-v-pirin-mazh-709545.html", "text": "Планински спасители търсят изгубил се човек, съобщиха от регионалната база на Планинската спасителна служба към Българския червен кръст за района на Банско, цитирани от \"Фокус\".Човекът се е изгубил в района на хижа „Малина“.Към момента са излезли две групи планински спасители на разузнаване от Банско и от Сандански.Заедно с групата от Банско има и три кучета. ", "date": "2019.08.18", "title": "Издирват изгубил се в Пирин мъж"}
{"url": "https://offnews.bg/112/vatman-postrada-pri-intcident-na-bul-tcar-boris-iii-v-stolitcata-709550.html", "text": "Ватман пострада при инцидент на бул. „Цар Борис III“ в района на кв. „Бъкстон“ в посока кв. „Княжево“, съобщи \"Фокус\".Сигналът за инцидента е подаден в 9.00 часа тази сутрин.Заради авария на трамвайна мотриса по линия номер 5 се е наложило да бъдат прикачени два трамвая. По време на закачането на двете мотриси ватманът е бил ударен от метална щанга. Ватманът е откаран в болница \"Пирогов\" в тежко състояние. Той е настанен в реанимацията на болницата. Направени са му подробни прегледи и изследвания, обясняват от лечебното заведение. ", "date": "2019.08.18", "title": "Ватман пострада при инцидент на бул. Цар Борис III в столицата"}
{"url": "https://offnews.bg/futbol/levski-se-varna-kam-pobedite-sled-razgrom-nad-vitosha-bistritca-video-709530.html", "text": "Левски\" се върна към победите след успех с 4:0 над Витоша (Бистрица). За успеха се разписаха на два пъти Паулиньо (22', 51'), Фелипе Нашименто (80') и Найджъл Робърта (89').С трите точки \"сините\" излязоха начело в класирането след шестия кръг, събирайки 13 точки. Втори е Берое с 12, а третият Лудогорец е с мач по-малко и 11 пункта в актива си.Срещата започна с по-ниско темпо и първата по-сериозна ситуация дойде чак в 15-ата минута. Тогава Нашименто центрира от корнер за Дени Алар, а последният стреля, но неточно.7 минути по-късно \"сините\" стигнаха и до гол. Паулиньо получи пас от Нашименто и с фамозен шут матира Християн Василев за 1:0.В следващите минути момчета на Петър Хубчев овладяха ситуацията на терена и продължиха да търсят гола, но такъв до полувремето не падна.Втората част започна брилянтно за \"сините\", които вкараха второто попадение в 51-ата минута. Янис Каргас свали с глава центриране от корнер за Паулиньо, който отбеляза на задна греда отблизо.След втория гол \"Левски\" започна да натиска съперника все повече. По-добрата игра доведе до гол в 81-ата минута на Филипе Нашименто.В 83-ата минута голямото завръщане на Холмар Ейолфсон стана факт. Исландецът, който не бе играл от октомври 2018 година замени Янис Каргас.Към края на мача гол на Робърта направи резултата 4:0.", "date": "2019.08.18", "title": "Левски се върна към победите след разгром над Витоша Бистрица (видео)"}
{"url": "https://offnews.bg/izvan-terena/volejbolist-kam-figuristka-zamalchi-chuchelo-709565.html", "text": "Скандалният руски волейболист Алексей Спиридонов, който е бил ваден от \"сборная\" за лошо поведение, отново показа лютия си нрав. Той се възмути от коментар на фигуристката Елисавета Туктамишева след мача между футболните Зенит и Ахмат Грозни (0:0).Световната шампионка от 2015 година предложи съдията на мача занапред да свири само на Тосно, Амкар и Динамо Санкт Петербург. Общото между трите клуба е, че вече не съществуват.\"Казват, че фигурното пързаляне е съдийски спорт, но такова ниво като в мача Зенит - Ахмат никой не е постигал\", написа още фигуристката.\"Замълчи, чучело\", гласеше лаконичният контракоментар на Спиридонов, който явно не харесва фигуристката и го е показвал вече и в други задочни спорове с нея.", "date": "2019.08.18", "title": "Волейболист към фигуристка: Замълчи, чучело!"}
{"url": "https://offnews.bg/futbol/trima-dushi-sa-zaginali-sled-boj-na-fenove-v-honduras-709552.html", "text": "Трима души са загинали, а други седем са с контузии и по-сериозни травми след сблъсъци извън Националния стадион на Хондурас в столицата Тегусигалпа, предават местните медии. Сблъсъците стартираха след като беше отменено местното дерби между Олимпия Депортиво и ФК Мотагуа. Причината е, че автобусът на ФК Мотагуа е бил атакуван с камъни от фенове на противника точно преди влизането в стадиона, предава вестник Ел Хералдо.“Седем души са изведени от мястото на събитието с различна степен на наранявания, в това число и три малки деца. Други трима вече намериха смъртта си”, коментира говорителката на болница Ескуела- Лаура Шьонеер пред Радио Америка ХН.Телевизиите в малката и бедна южноамериканска страна показват кадри с хаос и насилие, както и тичащи по терена фенове, след като мачът е отменен. Трима футболисти на Мотагуа пък са получили медицинска помощ след атаката на рейса им с камъни.Двата отбора са от столицата Тегусигалпа и са най-популярните в града, като мачът между тях е известен като Ел Суперкласико. След първите четири кръга двата тима са съответно на 2-о (Олимпия) и 5-о място (Мотагуа).", "date": "2019.08.18", "title": "Трима души са загинали след бой на фенове в Хондурас"}
{"url": "https://offnews.bg/politika/simeonov-predstoiat-seriozni-promeni-v-otnosheniata-ni-s-gerb-709551.html", "text": "Лидерът на НФСБ Валери Симеонов обяви, че предстоят доста сериозни промени в отношенията им с ГЕРБ, като не изключи възможността да се стигне до раздяла още през септември.„Зависи от тяхното поведение. Това е голямата партия, която дирижира политиката в България… Икономическите интереси не трябва да бъдат жертвани, за да се напълнят гушите на определени лобита. Това трябва да се спре и забележете кога почна това нещо - започна тази година\", каза Симеонов в местността Петрова нива.\"Има един ренесанс на погрешната политика на ГЕРБ от предните управления. Не казвам, че това е свързано с отсъствието ми от властта, но може би е имало някакво дисциплиниращо въздействие върху останалите, докато съм бил\", коментира той.ВМРО и НФСБ изключиха \"Атака\" от коалицията \"Обединени патриоти\" в края на юли. Като причина за решението си Патриотите изтъкнаха системно неучастие на партията в коалиционните съвети, както и заради постоянна кампания за оклеветяване.Симеонов подчерта, че през последните месеци България е получила много тежки удари, основно икономически.\"Това са тежкото състояние на българската енергетика, която е оставала винаги някъде \"зад завесата\". Все още не е решен тежкия проблем със случаите с изключително високата цена на тока в резултат на борсовите спекулации\", допълни Симеонов, цитиран от Нова телевизия.\"Няма да ви говоря и за тежкия удар върху българското животновъдство, което нанесе африканската чума. Трети удар върху икономиката на България е съсипаният туризъм. В момента плажовете ни са един оглозган от мутрите кочан варена царевица\", продължи той.", "date": "2019.08.18", "title": "Симеонов: Предстоят сериозни промени в отношенията ни с ГЕРБ"}
{"url": "https://offnews.bg/sviat/donald-tramp-vidia-novo-dano-v-istoriata-na-zhurnalistikata-709575.html", "text": "Президентът на САЩ Доналд Тръмп подложи на критика в. New York Times и посочи, че историята на американската журналистика е стигнала до „ново дъно“. Това той написа в своя профил в Туитър.„Това не е нищо друго, освен дяволска пропагандна машина, работеща за Демократическата партия“, написа той.Така той отреагира на срещата на главния редактор на изданието Дийн Бакет с работещите в редакцията, състояла се на 15 август. След нея Бакет заяви, че след доклада на специалния прокурор Робърт Мълър вестникът е длъжен да измести акцента от отношенията на Тръмп с Русия и се фокусира с вероятния расизъм на американския президент.След това Тръмп обвини изданието в „лов на вещици“ и определи New York Times като един от най-разрушителните примери за лоша журналистика в историята. „От своята фалшива версия за руския сговор те преминават към расизма и лова на вещици“, написа той.В началото на юни Тръмп критикува медиите, разпространили информацията за това, че бил нарекъл херцогинята на Съсекс Мегън Маркъл „противна“. Според него тази история е станала пореден продукт на фейк-новините.На 18 април т.г. спецпрокурорът Робърт Мълър публикува доклада си за намесата на Русия в президентските избори в САЩ от 2016 г., които Тръмп спечели. В него се посочва, че Москва действително се е намесвала в американския изборен процес, но подозренията за връзките на руската страна и Тръмп не бяха подкрепени с доказателства.", "date": "2019.08.18", "title": "Доналд Тръмп видя ново дъно в историята на журналистиката"}
{"url": "https://offnews.bg/sviat/sarbia-ne-se-natiska-za-chlenstvo-v-nato-709574.html", "text": "Сърбия не се стреми да стане член на НАТО, ние сме неутрална държава във военния смисъл и такава ще си останем, заяви министърът на отбраната Александър Вулин, цитиран от Интерфакс.Докато на върха на страната е президентът Вучич, Сърбия няма да бъде член на НАТО, сама ще си избира приятелите и ще взема решенията си сама, допълни той по време на срещата с руския си колега Сергей Шойгу.Освен, че отправи покана на Шойгу да посети Белград, Вулин настоя колегата му лично да се увери как армията на Сърбия е „отишла напред и е станала много по-боеспособна, благодарение на вашето лично участие“. Колкото е по-силна и боеспособна сръбската армия, толкова повече мир ще има на Балканите , подчерта сръбският министър.През юли президентът Александър Вучич съобщи, че до края на годината в страната трябва да пристигнат 4 бойни хеликоптера Ми-35, 3 транспортни Ми-17, 10 танка Т-72 и 20 бойни разузнавателни патрулни машини. Само част от това оборудване ще бъде заплатено от Белград, останалото е подарък от Москва.Също през юли стана известно, че Румъния забранява транспортирането на военни товари от Русия в Сърбия през територията си. Според някои съобщения, ставало е дума за доставката на 30 танка Т-72Б3 и 30 бронирани машини.През лятото на миналата година медиите съобщиха, че Белград е изпратил официална заявка за покупката на зенитно-ракетните системи С-300.", "date": "2019.08.18", "title": "Сърбия не се натиска за членство в НАТО"}
{"url": "https://offnews.bg/obshtestvo/dnes-e-uspenie-na-sv-joan-rilski-zakrilnikat-na-balgarite-709533.html", "text": "Църквата отбелязва днес Успение на свети Йоан Рилски - най-великият български светец, закрилник на народа ни. Той е починал на 18 август 946 година. Три пъти в годината - на 19 октомври, 1 юли и 18 август, християните отдават почит на светеца, роден около 876 година.Родното му място е село Скрино, разположено в Осоговска планина край река Струма. Родителите му отрано му вдъхнали вяра и любов към Бога. Когато починали, той раздал на бедни и болни хора своята част от наследеното от тях имущество и постъпил като послушник в близкия манастир. След известно време станал монах, после напуснал светата обител и си направил колиба в планината, където се хранел само с диви растения и прекарвал времето си в пост и молитва.През една нощ обаче разбойници го нападнали, набили го и го изгонили оттам. След скитане из планината намерил дълбока пещера и се заселил в нея.Един ден неговият племенник Лука, без да каже на баща си, тръгнал да търси любимия си чичо из планината. След големи трудности го намерил. Като видял отдалече момчето, св. Йоан помислил, че сънува. Толкова му се видяло чудно, че може сред това пусто място да стъпи човешки крак. С любов той приел племенника си. Много се зарадвал, като чул от него, че желае също да се подвизава.Намерило се място в пещерата и за Лука. Двамата почнали да се подвизават в труд и молитва.Разтревожен за сина си, бащата тръгнал из планината да го търси. Намерил го в пещерата като същински отшелник. Разгневил се и се озлобил срещу брата си Йоан, че е допуснал това. Преподобният мълчал. Бащата хванал сина си и го повел със себе си. Св. Йоан коленичил и със сълзи се молел Господ да устрои нужното за вечното спасение на момчето. След това седнал в пещерата и се отдал на размисли за опасностите на светския живот.Като вървели по пътя към родното село, змия ухапала младия Лука и той умрял. Бащата, дълбоко нажален от станалото, се почувствал виновен за тъй неочакваната смърт на момчето. Той взел мъртвото тяло и го понесъл обратно към пещерата на св. Йоан. Пустинникът поискал от него да погребат момчето близо до пещерата.Когато бащата си отишъл, св. Йоан започнал редовно да ходи при гроба. Сядал до него и се отдавал на мисли за суетността на тукашния живот. Това било любимото му място. Тук той си почивал от усилните подвизи. А подвизите му били големи - срещу съблазните и изкушенията от злите духове, а също и срещу немощите на плътта. В тая пещера св. Йоан прекарал 12 години. От пещерата той минал във великата Рилска пустиня. Поселил се в хралупата на едно грамадно дърво. Постел, молел се и плачел. Хранел се само с треви. Не виждал никъде човешко лице. Живеел със зверовете, които се оказали добри към него.След известно време го открили овчари и вестта за него бързо се разнесла. Много хора от различни места идвали при хралупата, за да видят и чуят тоя пустинник. Някои от тях водели със себе си болни. Със силните си молитви преподобният измолвал от Бога за всички здраве.Но и тук великият отшелник не останал скрит от човеците. Слухът за неговите удивителни подвизи стигнал и до благочестивия цар Петър. Царят искал да го види и да разговаря с него. Пратил му в дар злато и плодове. Св. Йоан приел с благодарност плодовете, но златото върнал, защото не му било нужно. Скромен и смирен, той отклонил срещата с царя, но му написал в писмо какво е нужното за него и за държавата.Мнозина надошли около Божия угодник и пожелали да се отдадат на подвизи като него. Построили манастир, пръв игумен на който станал сам преподобният Йоан. Преди смъртта си св. Йоан оставил писмен завет на своите ученици и следовници, в който отправя съвет: \"Новопокръстените люде от единокръвния свой народ утвърждавайте във вярата и ги наставлявайте да изоставят непристойните езически обичаи и злите нрави...\"Първоначално храмът бил устроен в пещерата, гдето по-рано живеел свети Йоан.На седемдесетгодишна възраст преподобният блажено починал. Бил погребан в самата пещера от братята монаси.След няколко десетки години Божият угодник се явил на учениците си и поискал от тях да пренесат мощите му в град Средец (София). Като отворили гроба му, те видели нетленно и благоуханно неговото тяло. Прославяйки Бога, с почести го пренесли в София. Това станало на 19 октомври. Оттогава на този ден тържествено се чества неговата памет.Светите мощи били положени най-напред в църквата \"Св. великомъченик Георги Победоносец\". После били пренесени в църквата \"Св. апостол и евангелист Лука\".В дванадесети век един благочестив и богат българин построил в чест на св. Йоан Рилски хубава каменна църква, в която били пренесени мощите му и при която се образувал манастир. Страдалци от всякакъв род тук получавали здраве, утеха и подкрепа.През 1195 г. българският цар Асен І тържествено пренесъл мощите от София във Велико Търново - тогавашната столица на България. Сега мощите на св. Йоан Рилски Чудотворец почиват наново в неговата света Рилска обител.", "date": "2019.08.18", "title": "Днес е Успение на св. Йоан Рилски, закрилникът на българите"}
{"url": "https://offnews.bg/sviat/psihichno-bolen-napadna-patcienti-v-klinika-v-rumania-chetirima-sa-za-709549.html", "text": "Четирима души са загинали, а други девет са ранени след нападение от пациент в психиатрична клиника в Румъния.Нападението е извършено от 38-годишен мъж, който е бил приет в клиниката в малък град, северно от Бузъу. Мъжът е влязъл в стая за терапия и е нападнал други пациенти с метална трансфузионна стойка, съобщава AFP, цитирана от \"Фокус\".Трима от пациентите са убити на място, а четвърти е починал по-късно в следствие на травмите си.Двама от пострадалите са в кома.Директорът на клиниката Виорика Михаласку обяснява, че всичко се е случило за по-малко от минута. По думите ѝ нападателят е приет при нормални обстоятелства и не е било необходимо повишено ниво на наблюдение.", "date": "2019.08.18", "title": "Психично болен нападна пациенти в клиника в Румъния, четирима са загинали"}
{"url": "https://offnews.bg/112/otkriha-izgubilia-se-v-pirin-mazh-709548.html", "text": "Изгубилият се в Пирин мъж е открит, съобщиха от Планинската спасителна служба, цитирани от \"Фокус\".Той е открит в 10.30 часа в добро състояние.Мъжът е бил говедар и е излязъл в планината с изключен телефон. Той се е изгубил в района на хижа „Малина“.Мъжът беше издирван от две групи планински спасители от Банско и от Сандански.", "date": "2019.08.18", "title": "Откриха изгубилия се в Пирин мъж"}
{"url": "https://offnews.bg/politika/vmro-predlaga-himicheska-kastratcia-kato-nakazanie-za-iznasilvane-i-pe-709542.html", "text": "ВМРО предлага да се въведе химическа кастрация като наказание при изнасилване и педофилия.Това се казва в позиция на партия след случая с изнасилено и убито дете в Сотиря.Случаят с жестокото изнасилване и последвало убийство на 7-годишната Кристин в село Сотиря не бива да остане просто поредният абзац от дългата сводка с престъпления извършени от маргинални субекти. Това е симптом за сериозността на проблема, за който ние от ВМРО говорим от години, посочват от партията.Преди Кристин има много дълъг списък с придобилите публичност подобни нечовешки зверства, допълват оттам и изреждат: - Вероника Здравкова във В. Търново, убита от рецидивист, който беше излязъл от затвора няколко дни преди това – съден по бързото производство за убийство със споразумение с прокуратурата и пуснат преждевременно;- Виктория Маринова в Русе, изнасилена и убита от циганин, който сключи споразумение с прокуратурата;- 23-годишната жена изнасилена и ограбена от алжирец до Конната база в София;- Изнасиленото и пребито непълнолетно момиче от с. Хайредин, община Козлодуй;- Бившият учител по музика в Казанлъшко училище, който системно изнасилвал 13 годишната си дъщеря и т.н и т.н.\"Да не пропускаме десетките известни случаи на възрастни жени, с които неведнъж са се гаврили подобни изверги, както и изнасилванията на момчета, последното от които беше в квартал „Секирово” на Раковски. Там непълнолетни цигани се гавриха, блудстваха и изнасилиха 12-годишно момче. Нечовешки акт, ненормално и подчертаващо сериозността и мащабите на проблема деяние, свързано с несоциализираните маси от обществото. А всъщност това съвсем не са всички безчинства, побоища, размирици и убийства, които скандализираха България последните месеци\", допълват от ВМРО.Оттам настояват да отпадне съкратеното съдебно следствие, с което се намаляват присъдите с до 1/3, особено при подобни тежки престъпления, защото \"това само води до регресия при престъпниците, които след 10 години се озовават на улицата и изнасилват и убиват пак\".\"Категорични сме, че институтът на неизбежната отбрана също трябва да бъде разширен и внедрен в наказателната юриспруденция максимално бързо и отваряме за дебат въвеждането на химическата кастрация при изнасилвания, блудства и други сексуални посегателства - практика, която отдавна се прилага в други държави\", посочват още от ВМРО. От партията искат още да се повдигне отново въпросът за правомощията на органите на реда, защото според тях полицаите и военнослужещите трябва да имат самочувствието, че са защитени от държавата и гражданите при изпълнението на служебните си задължения.\"С риск да бъдем отново охулени от пролибералните среди и защитниците на човешките права от средите на НПО-сектора, ние няма да отстъпим от исканията си, които отстояваме от години и за които днес сме категорични, че българското общество е узряло и ги подкрепя. Тук идва и мястото на Концепцията на заместник министър-председателя по обществен ред и сигурност и лидер на ВМРО Красимир Каракачанов за справяне с несоциализираните маси. Маргинализацията няма етнос, раса и цвят на кожата. Нейният език е универсален – отричане на всякакви ценности, порядки и морал, съпровождани с необяснима жестокост и насилие. Няма място за повече политиканстване и „тупане на топката“ по тези въпроси. Ние от ВМРО ще отстояваме докрай своите позиции\", се казва още в позицията.", "date": "2019.08.18", "title": "ВМРО предлага химическа кастрация като наказание за изнасилване и педофилия"}
