{"url": "https://offnews.bg/sviat/rusia-deportirala-iaponski-zhurnalist-zaradi-opit-za-shpionazh-720379.html", "text": "Гражданин на Япония, който е пристигнал в Русия с журналистическа виза, е задържан във Владивосток при опит да получи секретни материали за руския военен потенциал.Руските информационни агенции цитират прессъобщение от външното министерство от днес, в което се уточнява, че инцидентът е от 25 декември миналата година.На японеца е било връчено официално предупреждение за недопустимостта на действията му, „създаващи условия за извършване на престъпление по чл.276 от НК /шпионаж/“. Определени му били 72 часа, в рамките на които той да напусне страната. На следващия ден след ареста той вече е отпътувал към родината си.Руското Външно е привикало съветника на японския посланик в Москва, връчена му е протестна нота във връзка със задържането на журналиста-шпионин.Припомняме, че на 25 януари в Япония беше задържан бившият служител от телекомуникационната компания Softbank по подозрение, че е предал секретни данни. Разследващите полицаи предположили, че той ги е продал на служител в търговското представителство на Русия в Япония.Посолството на Русия подчерта, че това противоречи на съгласуваната от Москва и Токио линия за създаване на позитивна атмосфера в двустранното сътрудничество и определи претенциите на Япония като спекулации по „модната на Запад изтъркана тема за шпиономанията“.А от Softbank посочиха, че въпросните данни са били с ниско ниво на конфиденциалност.", "date": "2020.01.27", "title": "Русия депортирала  японски журналист заради опит за шпионаж"}
{"url": "https://offnews.bg/futbol/tcska-privleche-futbolist-ot-iuventus-720384.html", "text": "ЦСКА финализира трансфера на офанзивния халф Стефано Белтраме от Ювентус. Ръководството на армейците се разбра с бианконерите да откупи състезателните права на плеймейкъра, който през есента бе част от „Б“ отбора на торинския гранд.Футболистът премина успешно медицински прегледи и подписа своя личен договор с клуба. Във вторник той ще се присъедини към подготовката на новите си съотборници в Марбея, информира официалният сайт на \"червените\".Стефано Белтраме е юноша на Новара, роден на 8 февруари 1993г. През 2011 година е привлечен в Академията на Ювентус, където помага на младежката формация да спечели титлата и няколко други трофея.Потенциалът и изявите му са забелязани от наставника на мъжете Антонио Конте, който го взима в представителния отбор. Белтраме става част от звезден тим, в който личат имената на Буфон, Пирло, Погба и Анелка и много други известни футболисти.През сезон 2012/13 той успява да дебютира в Серия А и да спечели титлата в Италия. В този период записва 20 срещи и 7 попадения за юношеските и младежки формации на родината си. След това Ювентус го преотстъпва последователно на Бари, Модена, Про Верчели и Проденоне. Следват силно представяне на холандска земя с екипите на Ден Бош и Го Ахед Ийгълс, където за три години изиграва близо 100 мача, записвайки 22 гола и 17 асистенции.", "date": "2020.01.27", "title": "ЦСКА привлече футболист от Ювентус"}
{"url": "https://offnews.bg/politika/trajte-pernichani-udalzhiha-bedstvenoto-polozhenie-720387.html", "text": "Неразрешимата водна криза в Перник принуди областния кризисен щаб да вземе решение за удължаване на срока на обявеното бедствено положение.Това официално е обявил областният управител Емил Костадинов, цитиран от местния сайт За Перник. Решението е взето след внесеното искане на кметската управа за същото.„Предстоят ни много мерки, които трябва да бъдат изпълнени през следващите седмици и месеци. Особено важно за Перник е изграждането на съоръжението, което ще ни свърже с водопреносната мрежа на Столична община“, заяви общинският кмет Станислав Владимиров след заседанието на щаба.Той добави, че това е единственият изход, с който може да бъде осигурена вода за питейно-битовите нужди на перничани. Владимиров коментира, че вече тече подготовка по изграждането на това съоръжение, има решение на пернишкия Общински съвет, а утре предстои такова да бъде взето и в София. Той допълни, че са приключили подготвителните работи за подмяна на водопреносната мрежа в града.“Изпратихме запитвания към камарата на инженерите, оттам ни бяха подадени фирми, които биха могли в бърз порядък да се справят с подмяната на по-голяма част от водопреносната мрежа, за да не губим вода“, обяви Станислав Владимиров, цитиран от регионалното издание Перник Нюз.„И днес имах разговори с ръководството на ВиК-дружеството. Това, че се очакват няколко дъждовни дни ще увеличи срока, в който ще вземаме вода от водовземната кула, а не от основния изпускател на язовир „Студена“. Дори и да не завали, според разчетите на ВиК вода ще има до месец април. Перничани трябва да бъдат спокойни, че няма да има период, в който ще останем без вода за питейно-битови нужди“, подчерта кметът на Перник.След обявяването на бедственото положение са почистени всички водохващания, които осигуряват приток към язовир „Студена“, направени са проучвания за сондажи и вземане на вода от пещерите в карстовия район. „Извървяха се и процедурните стъпки за ремонта на пречиствателната станция и за подмяна на водопреносната ни мрежа. Не можем обаче все още да достигнем изравняване на притока и разхода на вода в язовир „Студена“, уточни Владимиров.", "date": "2020.01.27", "title": "Трайте, перничани: удължиха бедственото положение"}
{"url": "https://offnews.bg/sviat/kato-niama-selsko-uchilishte-dajte-detcata-si-v-internat-720380.html", "text": "Щом нямате училище в селото, дайте децата си в интернат. Просто си спомнете добрите съветски времена - такъв съвет е дала на местните жители депутатката от Думата на Полевския градски окръг Людмила Баронина.Полевският градски окръг се намира в Свердловска област в Русия. Жителите на селото Красная горка са се оплакали на Баронина, че от няколко месеца децата им всеки ден вървят пеша по магистралата, за да стигнат до градското училище.В селото живеят около 500 души, а единственото училище там е закрито. Родителите са помолили депутатката да съдейства за безплатен автобус, който да вози децата, тъй като и междуселската автобусна линия хич не била редовна.В отговор Людмила Баронина предложила \"да си припомним добрите съветски времена\" и родителите, които нямат коли, да пратят децата си в интернат \"от понеделник до събота\".Баронина е член на партията на Путин \"Единна Русия\". Тя е и местният координатор на мащабния партиен проект \"Силно семейство\", който има за цел да пропагандира и отстоява \"традиционните семейни ценности\" в голямата страна.От партийния щаб на \"Единна Русия\" в Свердловска област се опитаха да покрият гафа й с коментар, че \"тя не е дала най-удачното предложение\", но се радват, че техните депутати \"са ангажирани с решаването на проблема\".", "date": "2020.01.27", "title": "Като няма селско училище, дайте децата си в интернат"}
{"url": "https://offnews.bg/medii/shouto-na-nikolaos-tcitiridis-stil-i-kachestven-humor-v-televizionn-720388.html", "text": "Интелигентен, естествен, свеж и забавен. Това са първите зрителски коментари за новия водещ на bTV Николаос Цитиридис. Премиерата на неговото шоу беше тази вечер и се радва на изключителен интерес. Качествен хумор и високо ниво поддържаха зрителския интерес през цялото време и бяха аплодирани от реакциите в социалните мрежи.Наред с магнетичния стендъп комедиант и бивш репортер на OFFNews Николаос-Теодорос Цитиридис, обаятелната ководеща Славена Вътова добави чаровен хумор в шоуто. За позицията Славена се явява на кастинг. Николаос ѝ дава три задачи - да покаже блясък, любопитство и талант. Тя се проваля и в трите. И е наета.Изборът за първи гост се оказа съвършеното завършващо парче от пъзела на доброто шоу. Юлиан Вергов и Николаос си партнират в такъв синхрон, като че през последните десет години са били заедно на всички театрални и кино сцени.Намигването към сериала \"Тя и той\" със Стефания Колева внесе приятна шега, а срещата с дъщерята на Вергов доказа, че талантът не прескача поколения. Пък и многозначителното \"Кой, кой, Кой?\" в първата минута на шоуто сякаш беше отпратка към най-острия въпрос напоследък.\"Разгеле, най-накрая\", казваш си - ами като си гледал 20 години всяка делнична вечер един вечно навъсен водещ, който доста трудно можеше да действа смехотворно, пък и френетизмите на публиката си бяха чиста режисура /това го твърдят хора от някогашното диванче в едно студио/. Българският зрител може да въздъхне облекчено - телевизионният ефир вече има стил. И да, шоуто трябва да продължи.", "date": "2020.01.27", "title": "'Шоуто на Николаос Цитиридис': стил и качествен хумор в телевизионния ефир"}
{"url": "https://offnews.bg/ikonomika/parvite-1-mlrd-kubika-gaz-po-turski-potok-sa-veche-fakt-720383.html", "text": "Руският газов холдинг Газпром съобщи, че е доставил първия 1 млрд. кубически метра газ по тръбата на Турски поток.Около 54% от този обем са доставени на турския газов пазар, около 46% - на турско-българската граница, е посочено в съобщението, цитирано от ТАСС.Търговските доставки по газопровода започнаха на 1 януари 2020 г. На 8 януари президентите на Русия и Турция тържествено откриха Турски поток, там бе и премиерът Бойко Борисов.Капацитетът на дългия 930 километра газопровод е 31,5 млрд.кубика годишно. Първата линия с мощност 15,75 млрд.куб.метра за година е предназначена за потребителите в Турция, а втората – за страните от Южна и Югоизточна Европа.Газопроводът минава по дъното на Черно море от територията на русия до брега на Турция. По-нататък следва сухопътна транзитна линия до границите на съседните държави, откъдето сега газ се транспортира в Гърция, България, Северна Македония. След завършване на строителството на цялата инфраструктура газът ще тръгне и за Сърбия и Унгария.САЩ обаче са против изграждането на втората тръба на Турски поток, предназначена за доставките в Югоизточна Европа през България. Това заяви по БНР заместникът на държавния секретар на САЩ по политическите въпроси Дейвид Хейл, припомня ТАСС. Според него Москва използва енергоизточниците като политически инструмент, с който се опитва да раздели Европа.", "date": "2020.01.27", "title": "Първите 1 млрд.кубика газ по Турски поток са вече факт"}
{"url": "https://offnews.bg/temida/prokuraturata-se-zadvizhi-dvama-arestuvani-sled-protesta-720370.html", "text": "Софийската районна прокуратура е започнала разследването по досъдебно производство, образувано по повод ескалиралото напрежение по време на организиран протест на граждани пред Министерството на регионалното развитие и благоустройството, при което са пострадали полицейски служители, охраняващи обществения ред, съобщиха от СРП.Производството е за умишлено причиняване на лека телесна повреда на полицейски орган, при изпълнение на службата му.Задържани са двама от протестиращите, които са проявили агресия към полицаите, докато са се опитвали да избягат.Разпитани са полицаи и очевидци и продължава събирането на доказателства. Предстои материалите по делото да се докладват в СРП, която да им определи мярка за неотклонение.В близост до мястото на инцидента са задържани още двама, които са хвърляли камъни по служители на реда.Прокуратурата и органите на МВР ще предприемат всички възможни мерки и действия за защита на правата на гражданите, недопускане на подобни прояви на агресия и нарушаване на обществения ред при провеждането на подобни масови мероприятия и за ангажиране на наказателната отговорност на виновните лица, се казва в съобщението.", "date": "2020.01.27", "title": "Прокуратурата се задвижи. Двама арестувани след протеста"}
{"url": "https://offnews.bg/dw/chetiri-istorii-koito-porazhdat-trevozhni-misli-za-natcionalnata-sigu-720382.html", "text": "Това е история за новичок, вода, газ и хазарт. И за националната сигурност на България, която изглежда под сериозна заплаха - заради стремежа на частни субекти да пожертват националния интерес в името на своя собствен.Скандалите с излишъка на руски шпиони и лотарийни билетчета навсякъде в България и с недостига на питейна вода в Перник и на други места имат нещо общо: всички те са симптом на сериозен проблем със защитата на националната ни сигурност. Проблем, който произлиза от желанието на частни субекти да пожертват националните интереси, за да наложат своите собствени - било то икономически или партийни.Изчезналата водаОсвен ключова придобивка още от римско време, течащата питейна вода е и важен елемент на националната сигурност на всяка страна. Целият проблем с казуса “Перник” е, че недостигът на вода в този град беше недогледан и дори умишлено крит месеци наред, най-вече от управляващите страната и града. Опозицията и медиите също имат вина, но основната е на управляващите, които би трябвало да имат представа за пълната картина.Криенето на драмата се случи поради две причини. Първо, партийните интереси на управляващите партии диктуваха разкриването на проблема да стане след местните избори през 2019. Второ, водата на Перник и на други градове се е използвала за частни цели от заводи, ВЕЦ-ове и т.н. За правителствата техните интереси очевидно са с приоритет пред интересите на гражданите, които в резултат от тази политика сега трябва да стоят на воден режим.Накратко: става дума за сериозно сгрешена политика на национално ниво, а основните отговорни лица са в правителството и парламентарното му мнозинство.НовичокВодата изчезна, но за сметка на това се появи новичок. Или нещо подобно, което е било внесено в страната от същата секретна част на руските служби, отговорна и за отравянето на Скрипал във Великобритания. В България покушението е извършено преди аферата “Скрипал”, но без нея и без опитите на британците да стигнат до истината ние дори нямаше да разберем за химическите експерименти на братска Русия на наша територия.Куриозното беше, че по казуса “Скрипал” България защити Русия и официално подкрепи нейната (несъстоятелна) гледна точка. А именно, че няма достатъчно доказателства за умишлено отравяне.Как може страна-членка на НАТО и ЕС да изпадне в такава комична ситуация? Първо, да не знае за дейността на чужди служби или да крие казуса години наред. Второ, да си направи оглушки, когато много сходен казус се случва на територията на съюзник от НАТО и ЕС. И трето, официално да подкрепи позицията на Русия, а не тази на съюзника си.Историята има и продължение. Четири години след отравянето на наша територия вече имаме три заподозрени руски лица. Странно е обаче, че макар Гебрев многократно да намеква за български помагачи или дори поръчители на покушението срещу него, нашите служби и разследващи органи категорично отхвърлят тази теза и не е ясно дали изобщо са свършили нещо по нея.Ако не бяха чужди посолства и служби, историята с отравянето на Гебрев и досега щеше да се бистри само през призмата на борбите за собствеността върху “Дунарит” и вторичното усвояване на наследството на КТБ. По тези въпроси политическото разделение не е между ляво и дясно, а между тези, които ги защитава адвокат, и тези, които ги защитава прокурор. Гебрев към момента е от първите и оттам изглежда идват много от проблемите му.Но изводът, който се налага, е тревожен. Службите и държавните органи са толкова ангажирани да се месят в спорове между бизнеси, че или “проспиват” тежки пробиви на националната сигурност (което е много лошо), или пък жертват националната сигурност, за да защитават определени частни интереси (което е още по-лошо). Тук отговорността отново е системна и касае висшето ръководство на държавата.Цената на газа. И \"Белене\".Без да е взето окончателно политическо решение за строеж на АЕЦ “Белене”, вече имаме купени два реактора. Как и защо се е случило - не знаем. И това ако не е пробив в националната сигурност…Тази история вече е забравена и заметена. Поуки не са извадени. А когато няма поуки, нещата се повтарят. Повторението може да се случи под формата не на атом, а на газ. Кой какво е обещавал на Русия - отново не е ясно, но вече се съгласихме да построим паралелен на съществуващия газопровод, с който Русия да избира дали да пуска газ през Украйна или през Турция. Може и да сме на загуба, но сме на газовата карта на Европа.Това добре, но сметката ни може да излезе доста крива. Ако САЩ наложат санкции на „Турски поток\" и не забележат разликата между него и нашия “Балкански поток”, ние можем да се окажем в странна ситуация. От една страна, ако изпълним строежа, ще влезем в санкционен режим с тежки последици. А ако не го завършим, ще трябва да плащаме неустойки на Русия. И в двата случая ще сме назад с един-два милиарда.Голям е натискът тези проекти да се случат. Натиск от страна на енергийни лобита и частни интереси. Тези лобита ще спечелят много и от нов АЕЦ, и от полагането на тръби. Но когато държавата поставя такива частни интереси винаги на най-първо място, страда и общественият интерес, и националната сигурност.Лотарийните билетчетаБорбата срещу бедността е основна задача на всяка модерна държава. Това е въпрос и на национална сигурност, защото бедността води до социални напрежения и трудна управляемост.От последните скандали в хазарта научихме, че българите дават над 1 милиард лева годишно за лотарии и други подобни. От социална гледна точка това е преразпределение на около 1% от БВП основно от по-бедните към по-богатите. Прав е Валери Симеонов да повдигне въпроса за целесъобразността на тази политика. От нея печелят определени бизнеси и медии, а част от парите отиват в бюджета. Но така или иначе става дума за взимане на ресурс от най-нуждаещите се в полза на други групи.Обикновено с данъчна политика държавата би трябвало да обезкуражава такъв тип бизнес “инициативи”. Въпреки разгорелия се скандал обаче, министърът на финансите Горанов успя да предложи (за кратко) облекчаване на данъка/таксата за хазарта. След това се стигна и до идеята да се въведе държавен монопол върху лотариите.Проблемът с всичко това е, че въпросът започна да се разнищва едва когато стана ясно, че между основните частни играчи в този сектор има сериозен конфликт. В бизнеса с лотариите основният разход на организаторите е за медийна реклама. Вероятно собствениците на медии са решили да затворят бизнес кръга: имат лотария, рекламират си я в собствената телевизия и отчитат разхода пред Горанов, който им вади този разход от данъка. Хубава идея, както се казва. Пък и осъществима. Особено ако те представлява не адвокат, а прокурор. Макар че ако опонентът ти е известен с антропоморфни прякори, може да се окаже, че казусът отива към извънсъдебно решение.И докато полицията ловеше въоръжени грузинци в ролсройси, държавата реши да се задейства за хазарта. И тук обаче не е съвсем ясно какъв е водещият мотив: общественият интерес, националната сигурност или подкрепата за един бизнесмен срещу друг.ПоукитеНационалната сигурност не е (само) самолетите, корабите и многобройните ни служби. Това е на първо място способността ясно да формулираш обществен интерес и, второ, но не по-маловажно, да го отстояваш грамотно и ефективно срещу агресивни частни интереси.", "date": "2020.01.27", "title": "Четири истории, които пораждат тревожни мисли за националната сигурност на България"}
{"url": "https://offnews.bg/obshtestvo/tri-komisii-podkrepiha-proekta-za-voda-po-trabite-na-sofia-za-pernik-720367.html", "text": "Три комисии в Столичния общински съвет подкрепиха единодушно възможността София да помогне за водната криза в Перник, като предостави ВиК мрежата си от яз. Бели Искър до Мало Бучино и оттам до областния град.  Проведохме тестове по цялото трасе от Бели Искър до Мало Бучино, като пуснахме вода с дебит около 400 л/сек, проверката бе успешна, увери съветниците шефът на \"Софийска вода\" Васил Тренев. Той допълни, че е наредил инспекция на цялото трасе, която още не е приключила. Арх. Борислав Игнатов от ДБ показа сниман от него клип на шахта по трасето между Мало Бучино и Горна Баня, където има сериозен теч, както и нерагламентирано ползване вода.Благодаря за сигнала, който подавате като гражданин, отговори Тренев. Той увери, че този теч е спрян още днес, а през миналата година е имало по 38 аварии на ден, както и 900 нерегламентирани ползвания на вода. Водопроводната мрежа на София е 4000 км - от София до Виена и обратно, уточни той. Яз. Бели Искър от 10 години е за ремонт, яз. Студена няма да се напълни скоро, а къде е яз. Пчелина в цялата схема, заяви Грети Стефанова от ДБ. Водата от Рила ще се използва от \"Стомана\" или предприятието ще се закрие, попита тя. Няма да е чудно, ако през юни има воден режим в някои квартали на София, а може да се стигне и до режим на тока, предположи Стефанова. Тя обяви още, че яз. Огняново, от който ще се гради резервна връзка към столицата, има радиоактивна вода, а стената му няма акт 16. Може да има и торнадо по трасето, репликира Прошко Прошков, който е един от вносителите на доклада за помощта на София за Перник. Той призова да не се плашат излишно хората. \"Знам, че някои искат правителството, общинарите, кметът Фандъкова... да подадем оставки и да седнем на дъното на яз. Студена, за да ни залеете с вода, но няма смисъл да се плашат хората, каза още Прошков. Тома Белев подчерта, че договорите на \"Софийска вода\" не минават през СОС и дружеството може да си сключи договор с ВиК Перник и без да се допитва до съветниците. КЕВР ще определи цената на водата, стана ясно още на съвместното заседание на трите комисии. На него дойде и лидерът на Изправи се.БГ Мая Манолова. Тя попита представителите на \"Софийска вода\" какво ще се случи със съоръженията от Мало Бучино до Перник, след като се нормализира водоподаването на областния град, и кой ще плаща разходите за експлоатация и поддръжка. Разходите ще са за сметка на концесионера - в участъка на \"Софийска вода\" и на ВиК Перник съответно, отговори Тренев. Утре на извънредно заседание СОС ще гласува окончателно помощта за водната криза в Перник. ", "date": "2020.01.27", "title": "Три  комисии подкрепиха проекта за вода по тръбите на София за Перник"}
{"url": "https://offnews.bg/medii/sled-vtoroto-predavane-doni-spira-shouto-si-v-bnt-v-tozi-vid-i-se-izv-720372.html", "text": "\"Събота вечер с Дони\" - новото предаване на БНТ стартира на 18 януари, след седмица закъснение. Концепцията на шоуто, водено от музиканта Добрин Векилов - Дони, включваше изява на гости под съпровод на симфоничен оркестър и ководещ - роботът Питагор.След второто предаване в събота обаче десетки зрители определиха поведението на Дони като хомофобско.В резултат певецът се извини публично в профила си във Фейсбук и заяви, че спира предаването в този му вид. Новата концепция на Дони ще е изцяло музикална.Ето пълния текст на съобщението:", "date": "2020.01.27", "title": "След второто предаване: Дони спира шоуто си в БНТ в този вид и се извинява"}
{"url": "https://offnews.bg/zimni/balgarskata-vrazka-zad-vazhoda-na-mikaela-shifrin-720224.html", "text": "Американската скиорка Микаела Шифрин постигна две победи от три старта в Банско. В неделя тя записа успех в супергигантския слалом, а в петък победи и в спускането.Шифрин не спира да печели и това ѝ донесе международно признание. От известно време специалисти в ските твърдят, че тя ще задмине по успехи наскоро отказалата се суперзвезда Линдзи Вон.В продължение на години Вон властваше в женските ски. Американката караше забележително и даваше много силна заявка, че най-накрая ще се намери кой да подобри рекорда на легендата Ингемар Стенмарк от 86 победи за Световната купа.Това обаче така и не се случи. Вон приключи на кота 82. Това дойде в следствие единствено на тежките контузии, от които страдаше в последните сезони, а не поради липса на талант или глад за успехи. Линдзи ще бъде запомнена като една от най-великите в историята, но Микаела Шифрин има шанс за званието най-великата.Кой първи обаче се е осмелил да предвиди подобен развой? Датата е 24 октомври 2011. Тогава след първия старт за Световната купа в Зьолден австриецът с български паспорт Килиан Албрехт споделя, че е открил новата Линдзи Вон. Според неговите думи, това момиче съвсем скоро ще бъде номер 1.По това време името Микаела Шифрин не говори нищо на никого. За нея се знае само, че е направила дебюта си за Световната купа преди няколко месеца - на 11 март (два дни преди да навърши 16 години) и е известна с родното си място - Вейл, Колорадо, и то защото там живее самата Линдзи Вон.Фактически Килиан я забелязва на 14 декември 2010 година на Сверноамериканската купа в курорта Панорама, Британска Колумбия. Микаела тогава е на крехките 15 години - минималната позволена възраст за участие в старт под егидата на Световната федерация по ски, но знаково печели суперкомбинацията. Пътят ѝ тръгва стремглаво към върха, точно както Албрехт предрича.През 2013 Шифрин, чийто мениджър далновидно вече е станал Килиан, записва дебютната си победа за Световната купа - в слалома, в който са 43 от досегашните ѝ 64 триумфа. Следващата година е паметна за 170-сантиметровата блондинка. В Сочи тя влиза в историята като най-младата олимпийска шампионка в алпийските ски, качвайки се на стълбичката на 18 години и 345 дни, и подобрявайки постижението на италианката Паолета Магони Сфорца, която се окичва със златото в Сараево през 1984 на 19 години и 156 дни.Към днешна дата 24-годишната американка има общо 8 Световни купи в 3 дисциплини и е актуалната притежателка на Големия кристален глобус, който е неин трети поред.", "date": "2020.01.27", "title": "Българската връзка зад възхода на Микаела Шифрин"}
{"url": "https://offnews.bg/ikonomika/trupame-novi-dalgove-za-da-pogasiavame-stari-borchove-nazad-sme-s-40-720386.html", "text": "Новият дълг на държавата от началото на годината до днес достигна 400 милиона лева, в бюджета на страната е записано, че новото задлъжняване за 2020 г. може да достигне 2 милиарда и 200 милиона лева.На проведения днес аукцион на вътрешния пазар бяха пласирани 10.5-годишни държавни ценни книжа на стойност 200 млн. лв., съобщава Българска народна банка /БНБ/, цитирана от Economic.bg. Постигнатата среднопретеглена доходност падна до 0.13%, което е рекорд на първичния пазар за този матуритетен сегмент.Движението на кривата на доходността следва низходящата тенденция от последните години. Така например в аукцион през януари 2012 г. /най-далечната година, за която МФ дава данни/ беше постигната среднопретеглена доходност над 5% за облигация с 10.5-годишен матуритет и то при взимането на 4 пъти по-малка сума от сегашната. В следващите години разходите на правителството намаляват постоянно (приблизително с по 1 пр. пункт всяка година, с изключение на турбулентната 2014 г.), за да се стигне до днешните резултати.Последната емисия 10.5-годишни ДЦК беше пусната на 29 юли 2019 г., като тогава беше постигната среднопретеглена доходност от 0.32%. Тогава от вътрешния пазар бяха взети също 200 млн. лв., като тогава парите бяха необходими заради извънрения разход по плащането на самолетите F-16. Сега правителството се възползва от добрите пазарни условия и ще използва средствата за погасяване на падежиращи през тази година стари дългове.На първия за тази година аукцион - на 13 януари, от вътрешния пазар бяха изтеглени още 200 млн. лв. при пласирането на 5-годишни държавни облигации.Общият размер на подадените поръчки на днешния аукцион е достигнал 463.15 млн. лв., което съответства на коефициент на покритие от 2.32. Лихвеният процент по облигацията е 0.50% годишно. Датата на плащане на одобреното количество е 29 януари 2020 г.В закона за бюджета за 2020 г. е записано, че правителството може да вземе вътрешен заем на обща стойност 2.2 млрд. лв. За разлика от миналата година, през тази парламентът разреши на правителството отново да излезе на международните дългови пазари.", "date": "2020.01.27", "title": "Трупаме нови дългове, за да погасяваме стари борчове: назад сме с 400 млн. лева"}
{"url": "https://offnews.bg/obshtestvo/aushvitc-75-godini-po-kasno-deniat-na-holokosta-e-preduprezhdenie-za-720385.html", "text": "Оцелелите от Холокоста и световните лидери почетоха жертвите на нацистите в бившия лагер на смъртта Аушвиц, и това може би е последната годишнина, на която присъстват живи свидетели и пострадали от изтреблението.За церемонията в лагера пристигнаха над 200 оцелели, много от тях носеха синьо-бели шалове, символизиращи затворническите униформи на райета, каквито жертвите са носели до смъртта си в газовите камери. Делегациите от различните държави бяха многобройни, около 30 от тях са водени от президенти, министър-председатели и монарси.Президентите на Израел и Полша - Рувен Ривлин и Анджей Дуда заедно положиха венци в лагера Аушвиц-Биркенау, където са избити около 1,1 млн. души, предимно евреи, предаде Би Би Си. Ривлин предупреди за надигащи се гласове, които заплашват демокрацията и призова за борба с антисемитизма, расизма и фашизма, като подчерта, че това е дълг на всички.В окупираната от нацистите Полша Аушвиц-Биркенау е бил най-големият лагерен комплекс за масови убийства. Там загиват хиляди поляци, съветски военнопленници, цигани и други преследвани групи.Нацистка Германия изби около 6 млн. евреи в зловещата си кампания, насочена да доминира други раси и нации.В Париж френският президент Еманюел Макрон говори на церемония по повод 75-годишнината пред стената в памет на 77 000 евреи, депортирани до концентрационни лагери във Франция. Мемориалът Шоа е реновиран, дописани са още 175 имена и 1498 дати на раждане след проучване в архивите на Холокоста.\"Завръщането на антисемитизма не е просто проблем за евреите. Това е проблем за всички ни. Това е проблем на републиката\", заяви президентът Макрон.Ядвига Уакулска, сега на 75 г., е била родена в лагера няколко месеца преди обождението. \"Майка ми ме държала в ръцете си, била съм бебе на 4 месеца, докато стояла на опашката до газовата камера... Приближавали сме се все по-близо до газовия блок и един от германците ме видял. Той ме погледнал и тъй като била русо бебе със сини очи, ме взел настрана и казал, че ще оцелея. Благодарение на това оцеляхме. Майка ми казва, че благодарение на скандинавския ми вид, аз спасих нея и себе си“, разказва тя.На 27 януари светът отбеляза 75 г. от освобождението на концентрационния лагер Освиенцим. Комплексът от лагерите, включващ Аушвиц 1, Аушвиц 2 /Биркенау/ и Аушвиц 3, е съществувал в периода 1940-1945 г. По различни данни за това време там са унищожени 1,1 млн.-2 млн. души, в това число не по-малко от 1 млн.евреи, 60 000 поляци, около 14 000 съветски военнопленници.Освиенцим е освободен на 27 януари 1945 г. от бойците на Първи украински фронт на Червената армия На территорията на лагера през 1947 г. е създаден музей, включен в списъка на Световното наследство на ЮНЕСКО. От 2006 г. денят на освобождението на Освиенцим с решение на ООН се отбелязва като Международен ден в памет на жертвите на Холокоста.", "date": "2020.01.27", "title": "Аушвиц 75 години по-късно: Денят на Холокоста е предупреждение за антисемитизма"}
{"url": "https://offnews.bg/zimni/balgarka-stana-svetovna-vitceshampionka-za-devojki-v-biatlona-720375.html", "text": "Надеждата ни в биатлона Милена Тодорова спечели сребърния медал на 12,5 км на световното първенство за младежи и девойки в Ленцерхайде (Швейцария).22-годишната Тодорова направи три грешки в четирите си стрелби и завърши на 1:07,9 минути след шампионката Анастасия Халиулина от Русия, който стреля без грешка.Състезателката от Троян, която е приятелка на спортист №1 у нас за 2019 година Владимир Илиев, изпревари с 8,1 секунди третата Еми Басерга от Швейцария.От другите българки Мария Здравкова се нареди 24-а с два пропуска на огневия рубеж. Любомира Пехливанска пък не завърши състезанието.При младежите в индивидуалната дисциплина на 15 км световен шампион стана Макс Бархевитц (Германия). Той преодоля трасето за 40:15.8 минути и повали всичките 20 мишени.Българите Петър Велчев и Николай Тодоров са съответно 90-и и 96-и в класирането.", "date": "2020.01.27", "title": "Българка стана световна вицешампионка за девойки в биатлона"}
{"url": "https://offnews.bg/sviat/zagadachna-aviokatastrofa-nad-rajon-kontroliran-ot-talibanite-v-afgan-720363.html", "text": "Самолет се разби в провинция Газни, Източен Афганистан - в планински район, контролиран от талибаните.Първоначалните съобщения бяха, че самолетът принадлежи на авиокомпанията \"Ариана Афган Еърлайнс\", но по-късно информацията беше отречена от авиопревозвача. Местните власти уточниха, че машината е пътувала от Херат за Кабул.Ареф Нури, говорителят на губернатора на Газни, съобщи, че самолетът е в пламъци и местни селяни се опитват да го изгасят.\"Все още не знаем дали е военен или пътнически самолет\", добавя Нури.Афганистанската администрация отрече граждански самолет да се е разбил на територията на страната.Военните в Кабул нямат данни за свален или паднал самолет на САЩ или НАТО в района.Американските ВВС коментираха пред \"Милитъри таймс\", че случаят се разследва, но към този момент не може да се потвърди, че машината е на САЩ. Същевременно талибаните твърдят, че те са свалили американски военен самолет в провинция Газни, при което е загинал целият персонал, намиращ се на борда, съобщи Ройтерс.\"Самолетът, който имаше разузнавателна мисия, беше свален от нас в района на Садо Хел в областта Дех Як в провинция Газни\", се посочва в изявление на лидера на талибаните Забихула Муджахид.Той твърди, че всички на борда са убити, включително и високопоставени американски офицери, които са били служители на Централно разузнавателно управление (ЦРУ).", "date": "2020.01.27", "title": "Загадъчна авиокатастрофа над район, контролиран от талибаните в Афганистан"}
{"url": "https://offnews.bg/tehnologii/wordpress-klonirane-na-sajt-720377.html", "text": "В новата версия на SPanel идва функционалност, която ще позволи на използващите WordPress да клонират съществуващ сайт на нов адрес с един клик.Вижте кратко видео как става това.Освен тази функционалност в новата версия ще имате възможност да добавите имейл пощенска кутия за контакти, която да получава известия от SPanel. В тези известия ще има важна информация за функционирането на акаунта, като например.Третата новост, която сме подготвили в новата версия, е възможност да избирате какво се случва с имейл съобщенията изпратени до несъществуващи имейл адреси. Имате възможност да посочите адрес, в който да се доставят въпросните съобщения или те да бъдат връщани на изпращача със съобщение, че такава пощенска кутия не съществува.", "date": "2020.01.27", "title": "WordPress – клониране на сайт"}
{"url": "https://offnews.bg/zimni/vlado-iliev-pozdravi-liubimata-si-za-srebroto-ot-svetovnoto-v-lentcerh-720389.html", "text": "Спортист №1 на България за 2019 година Владимир Илиев поздрави приятелката си Милена Тодорова за спечеления сребърен медал от световното първенство по биатлон за девойки и младежи в Ленцерхайде.\"Браво, ти си моята гордост! Продължавай все така!\", написа Илиев.В швейцарския зимен център 22-годишната българка спечели сребърен медал в индивидуалния старт на 12,5 км.Така Милена повтори това, което направи Владо през март миналата година, когато спечели първи в историята на българския биатлон медал от световно по биатлон при мъжете.\"Да, вече имам точки за световната купа, но медалът е по-ценен, защото на две първенства бях близо до отличията и най-накрая успях да стигна до тях.Чувствах се много добре на трасето. Надявам се същото да се случи и в спринта. На стрелбището тук наистина е много трудно. Надявам се следващия път да се справя по-добре\", заяви щастливата Милена след състезанието.", "date": "2020.01.27", "title": "Владо Илиев поздрави любимата си за среброто от световното в Ленцерхайде"}
{"url": "https://offnews.bg/112/mazh-se-samoubi-sas-samodelno-orazhie-v-sgradata-na-dans-dopalnena-720355.html", "text": "55-годишен мъж се самоуби в сградата на Държавна агенция \"Национална сигурност\", съобщи бТВ.Самоубийството е станало малко преди 14 ч.По първоначална информация мъжът е използвал самоделно оръжие. Към момента е ясно, че самоубилият се е от Перник. Най-вероятно е влязъл в сградата като посетител. По информация на БНР мъжът се е прострелял с химикалка, в която има сачма. Смята се, че 55-годишният е член на партия \"Български национален съюз\". Той е бил извикан в ДАНС за разпит във връзка с разпоредената проверка от главния прокурор на БНС и на \"Луковмарш\", в който съюзът активно участва.  \"При извършена стандартна проверка на личните му вещи, преди влизане в сграда на ДАНС, призованият гражданин е извадил от дрехите си незаконно притежавано самоделно огнестрелно оръжие и се е самопрострелял\", уточняват от държавното обвинение. Проверява се версията за опит за нападение над служители от ДАНС. ", "date": "2020.01.27", "title": "Мъж се самоуби със самоделно оръжие в сградата на ДАНС (допълнена)"}
{"url": "https://offnews.bg/zimni/zvezden-targ-v-bansko-sabra-nad-65-000-leva-za-blagotvoritelnost-720371.html", "text": "Елегантна вечеря, организирана по случай Световната купа за жени в Банско, подкрепи деца и младежи в риск. Благотворителното събитие се състоя на 25 януари в перлата на курорта - хотел „Кемпински Гранд Арена Банско” и събра над 90 гости от страната и чужбина. С присъствието си на бляскавото събитие, както и участвайки в звезден търг и томбола, всички гости подкрепиха инициативата за даряване на средства.Общата сума, която набраха в най-добрия зимен курорт у нас, възлезе на 65 517 лв. Чекът за дарението беше връчен на Българската спортна федерация за деца и младежи в риск лично от Главния изпълнителен директор на Fibank г-н Неделчо Неделчев. Организатор на церемонията беше Fibank (Първа инвестиционна банка) в партньорство с Mastercard и Diners Club International.Благотворителната вечеря LadieSKIngdom (“Женско кралство”) отбеляза състезанията за жени в Банско в рамките на Световната купа по ски. Домакинът ресторант „Коме Прима” в „Кемпински Гранд Арена Банско” бе преобразен в снежен стил, феерия от бели лалета и красиви свещи допълваха приказната атмосфера. Водещи на церемонията бяха Орлин Горанов и оперната прима Еделина Кънева, които зарадваха гостите както със самостоятелни изпълнения, така и в няколко дуета, сред които “Con te partiro” на италианския тенор Андреа Бочели и тяхната „Наздравица” от „Травиата”. Вечният хит на джаза “My way” прозвуча благодарение на невероятния Васил Петров, чиито изпълнения бяха в унисон с изисканото събитие. Гала вечерята започна с благотворителен търг с девет специални предмета, за които гостите можеха да наддават при стъпка от 100 лв.Непосредствено след като отвя конкуренцията на 24 януари на първия старт в Банско, носителката на Кристалния глобус Микаела Шифрин (САЩ), дари каската си с автограф за предмет от търга. В благотворителния търг участваха и ски обувките на италианската алпийка Надя Делаго, също подписани минути след спускането й в Пирин, както и лична каска на петкратния носител на Световната купа по ски Марк Жирардели.Картина на българския майстор Кольо Карамфилов, дарена от Diners Club International, също стана обект на сериозно наддаване в аукциона. Разигран бе и смарт часовник Garmin 6 Solar, дарен от фирма „Геотрейд Иванов”, който скорострелно започна да работи за новата си притежателка. Дамата, която наддава за него, плати новото си притежание веднага, използвайки самия Garmin за целта. Сред останалите артикули, разиграни на търг бяха ВИП пакет „Брънч в Царския влак”, дарен от Mastercard, както и колекция „Музи” сребърни монети, дарени от Fibank. За феновете на футбола предметите в аукциона бяха пристигнали от ФК „Барселона”. Футболна топка с личните автографи на асовете Лионел Меси, Антоан Гризман, Лиус Суарес, Жерар Пике допринесе с цели 11 000 лв. за благотворителната цел. На голям интерес се зарадва и лична тениска с автограф от аржентинския гений Лионел Меси, която стана обект на сериозно наддаване. По време на събитието стана ясно, че футболистът искрено се зарадвал на инициативата, в която се включи и миналата година със своя обувка с автограф.След наддаването програмата премина в томбола, за която гостите предварително бяха закупили талони, отново част от благотворителната инициатива. Така 12 късметлии се сдобиха с уникални артикули, осигурени със съдействието на Fibank. Сред тях бяха личното яке на Александра Жекова, част от официалната униформа на България за световното по сноуборд през 2015 г., когато тя драматично достигна до 4-то място, заедно с неин автограф; личната каска на Радослав Янков от миналия сезон, с която стигна до 7-мо място на световното първенство в Солт Лейк Сити, САЩ, с подпис от него; личният биб на Алберт Попов с автограф; личният спортен гащеризон от Мария Киркова от Олимпийските игри в Пьонг Чанг, Корея, 2018 г. с автограф. Освен тях, гостите имаха възможност да изтеглят вещи, чиито притежатели са поп звездата Любо Киров, председателят на Съюза на българските артисти Христо Мутафчиев, Братя Чучкови, Ути Бъчваров, както и да спечелят уикенд за двама в Кемпински Хотел Гранд Арена Банско..", "date": "2020.01.27", "title": "Звезден търг в Банско събра над 65 000 лева за благотворителност"}
{"url": "https://offnews.bg/tenis/grigor-dimitrov-za-kobi-brajant-vdahnovi-milioni-detca-i-az-biah-edn-720376.html", "text": "Най-добрият ни тенисист Григор Димитров се включи в списъка със знаменитостите, които се сбогуваха емоционално с баскетболната легенда Коби Брайънт, който загина в авиокатастрофа край Лос Анджелис.Българинът качи в социалните мрежи своя снимка от мач с акцент върху специалните маратонки, с които тогава е излязъл на корта.На маратонките му е изписано 4.13.16. Дешифрирано това е 13 април 2016 година - датата, на която Коби се сбогува с баскетбола.\"Един от моите идоли си отиде твърде рано. Ти вдъхнови милиони деца по света и аз съм щастлив, че бях едно от тези деца. Страстта ти към твоя спорт беше заразяваща. Почивай в мир, Мамба!\", написа Григор Димитров.", "date": "2020.01.27", "title": "Григор Димитров за Коби Брайънт: Вдъхнови милиони деца, и аз бях едно от тях"}
{"url": "https://offnews.bg/112/hvanaha-zapodozrian-za-ubijstvoto-na-ukrainska-aktivistka-720358.html", "text": "В България е хванат ключов заподозрян, обвинен в организирането на нападение със сярна киселина срещу активистка от Херсон през юли 2018 г. Той е обвинен за убийството на Катерина Хандзюк, съобщи БНТ.Преди година заподозреният Олексий Москаленко (Левин) успя да избяга от ареста.Той е свързан с мащабна операция в Херсонска област, във връзка с която са повдигнати и обвинения на друг заподозрян - Игор Павловски.Левин е бил хванат миналия петък по време на операция с участието на полицията в България и представители както на украинската Главна прокуратура, така и на СБУ (Службата за сигурност на Украйна). Сега се иска екстрадицията на Левин в Украйна.Хандзюк беше помощник на кмета на Херсон и гражданска активистка, известна с безпощадната си критикасрещу корупцията, особено сред полицията в Херсон. Тя беше нападната пред входа на жилищния си блок на 31 юли 2018 г., като нападателят хвърли литър киселина, използвана в автомобилни акумулатори.Хандзюк получи изгаряния на 40% от тялото си и трябваше да бъде транспортирана в болница в Киев, където претърпя 11 операции. Тя почина на 4 ноември, само на 33 години.Петима мъже бяха осъдени и хвърлени в затвора за участие в нападението, но според Виктор Хандзюк,баща на Катерина, всичките присъди са прекалено малки за извършеното деяние. Дълго се говореше и как Левин е успял да избяга в чужбина, след като вече е бил определен като заподозрян. Изминаха и няколко месеца преди той дори да бъде обявен за издирване.", "date": "2020.01.27", "title": "Хванаха заподозрян за убийството на украинска активистка"}
{"url": "https://offnews.bg/zimni/stefka-kostadinova-pozdravi-kmeta-na-bansko-720378.html", "text": "Председателят на Българския олимпийски комитет Стефка Костадинова направи работно посещение в Община Банско днес. Великата ни лекоатлетка беше посрещната от кмета Иван Кадев и зам.-кмета Стойчо Баненски.\"За мен беше чест да присъствам на Световната купа по ски Банско 2020. Господин Кадев, поздравявам ви за перфектната работа. Аз съм изключително впечатлена от организацията на състезанията и от това как изглежда Банско – чисто, подредено и красиво.За мен беше удоволствие да гледам толкова много усмихнати лица и в планината, по време на състезанията, но и на площада и по улиците на Банско”, не спести комплиментите си Стефка Костадинова и се зарече в бъдеще никога да не пропуска спортни форуми, които се организират в Банско.Тя подчерта важността на успешното и безупречно провеждане на състезания от подобен ранг, защото това е най-добрата реклама за града - домакин и за България.\"Над 500 млн. зрители от цял свят са видели най-доброто от Банско и България през изминалите три дни. Това е огромна реклама, ефектът от която ще се отрази положително върху спорта и туризма”, каза още именитата спортистка и шеф на БОК.Стефка Костадинова прояви особен интерес към организирания и масовия спорт в община Банско. Беше приятно изненадана да чуе, че с общински средства се финансира работата на всички регистрирани в общината спортни клубове, а също, че в Банско активно спортуват от най-малките деца до ветераните.Председателят на БОК проведе още една, непредвидена в програмата и́ работна среща в Община Банско - с ръководителите на клубовете за зимни спортове. Те споделиха с нея каква е дейността им, с какви деца работят и какви са техните цели и получиха искреното „Браво” от голямата дама на българския спорт.Стефка Костадинова е толкова впечатлена от добрата организация на състезанията за световната купа, че дори обмисля да организира в Банско прояви на БОК и домакинствани от България срещи на Международния олимпийски комитет.Председателят на БОК сподели, че сега спортна България е изцяло посветена на подготовката на страната ни за предстоящата олимпиада в Токио, която ще се състои от 24 юли до 9 август.\"В изключително интензивен режим са всички наши спортисти, които се борят за квоти. Вече имаме спечелени 15-16, тепърва предстои покриване на нормативите за още квоти. Аз не се съмнявам, че България ще се представи достойно на Олимпиадата и защо не – да чуем българския химн”, оптимистично заяви Стефка Костадинова.", "date": "2020.01.27", "title": "Стефка Костадинова поздрави кмета на Банско"}
{"url": "https://offnews.bg/obshtestvo/uvolneni-sa-dve-bolnogledachki-ot-doma-za-hora-s-dementcii-v-plovdiv-720360.html", "text": "Две болногледачки от Центъра за настаняване от семеен тип за хора с деменция в Пловдив са били уволнени дисциплинарно.Това е съобщил зам.-кметът по европейските проекти и социалните дейности Анести Тимчев, който бе натоварен от кмета на града под тепетата Здравко Димитров да направи проверка, съобщи Нова тв.На 21 януари районният прокурор на Пловдив  в града и на Регионална дирекция „Социално подпомагане“ да направят проверка на всички домове за настаняване на възрастни и деца с физически и умствени увреждания и заболявания на територията на 13 общини в Пловдивска област. Срокът на проверката е един месец. в дома за възрастни хора с деменция в Пловдив не са от вчера. След разказа на роднини на засегнатите излязоха наяве нови разтърсващи факти, които са достойни за психотрилър.На база вътрешната проверка по категоричен начин е било доказано грубо и недопустимо отношение към настанените в центъра от страна на служителките Надежда С. и Милена К. Заповедите за уволнение вече са им връчени и считано от 25 .01.2020 г. те не са служители на Центъра.Проверката в КСУ „Св. Георги“ продължава, както и атестацията на всички социални услуги, които се извършват от Община Пловдив.", "date": "2020.01.27", "title": "Уволнени са две болногледачки от дома за хора с деменции в Пловдив"}
{"url": "https://offnews.bg/sviat/kak-da-finansirame-studentska-brigada-v-sasht-720366.html", "text": "Най-често младежите се възползват от възможността за , когато решат да заминат на бригада в САЩ.Тогава те започват да проучват опциите за допълнително финансиране. Една от най-популярните са бързите кредити онлайн. Те се отпускат веднага и са идеални за целта. Обикновено цената на цялата програма е около 5 000лв. Най-скъпи обичайно са самолетните билети. Размерът на сумата, която студентът трябва да плати е между 1 200 и 2 000лв. Това не е никак малко.Точно в такива моменти на помощ идват бързи кредити онлайн до 2 000лв. Те са като спасителен пояс и ще са достатъчни при всички положения. В случай, че студентът си е намерил работна оферта по Източното крайбрежие на САЩ, двупосочният самолетен билет ще е значително по-евтин. Бързи кредити без доказване на доход са идеални за всеки, нямащ работа в момента на кандидатстване за онлайн кредитиране. Те решават паричните проблеми и носят спокойствието, нужно на младежите, за да планират това лятно приключение.Първото, за което трябва да се помисли, е цената на самата програма. Тя варира в зависимост от различните агенции, но обичайно е между 500 и 700лв. Напълно възможно е тази сума да е непосилна за изплащане наведнъж. Бързото онлайн кредитирането е сигурен начин за всеки студент да си гарантира няколко месеца в Америка през следващото лято. Все пак колкото по-рано се запише, толкова по-ниска е цената за учащия.Бързите заеми могат да се окажат навременна финансова помощ и по отношение на някои други дребни детайли за заминаването – издаване на виза, купуване на качествени куфар и раница за ръчен багаж и прочие.Със сигурност финансовите услуги, които предлагат небанковите институции не са единственият начин да финансираме бригада в Америка. Те обаче без съмнение са най-бързите и лесни такива. Спестява се цялата дълга процедура по кандидатстване, която няма как да се избегне при банките. Това наистина може да се окаже решаващо в дадени ситуации, защото не винаги има време да се чака одобрение от банката. В такива моменти още по-ясно се виждат плюсовете на бързите заеми.За някои е нужно повече време, за да обмислят това предизвикателство из основи. Понякога финалното решение за заминаване може да се появи към февруари или март. Това означава, че се налага да се плати цялата сума в много кратки срокове.Ежегодно от столицата тръгват най-голям брой учащи. Възможностите за теглене на бърз кредит в София са сравнително повече, отколкото в останалите градове на страната. Голяма част от младите се възползват, като веднага след връщането си от Щатите погасяват вноските. Това е инвестиция, която многократно се отплаща в определен срок.", "date": "2020.01.27", "title": "Как да финансираме студентска бригада в САЩ"}
{"url": "https://offnews.bg/temida/upraviteliat-na-ekoinvest-otnese-globa-ot-100-hil-lv-i-obvinenie-720365.html", "text": "Обвинение за допускане на замърсяване на воден обект и причиняване на смъртта на животни и растения е повдигнато на управителя на „Екоинвест“ ООД – Пловдив Орлин Тасев, съобщи сайтът  като цитира окръжния прокурор на Пазарджик Васил Малинов. Тасев е с гаранция от 20 хил. лв.В Наказателния кодекс за това престъпление се предвижда до 5 г. затвор.Фирмата-замърсител ще бъде глобена със 100 хил. лв., съобщи директорът на РИОСВ – Пазарджик, Костадин Гешев.\"Екоинвест\" е системен замърсител на водите на реките Пишманка и Марица и само за миналата година дружеството е било санкционирано няколко пъти от екоинспекцията.Шефът на ОД МВР - Пазарджик ст. комисар Ивайло Тишев подчерта добрия синхрон, постигнат между институциите за решаването на проблема.Според Костадин Гешев е станало залпово замърсяване с пластмасови частици през нощта в петък срещу събота и взетите проби на сутринта в събота около 11:00 часа на практика са хванали само \"опашката\" на това замърсяване. Именно затова при следващото пробонабиране от водите на реките Пишманка и Марица показателите са се върнали в нормалните си граници.В неделя сутринта е извършено повторно пробонабиране от канализационните колектори и река Пишманка. Резултатите от пробите сочат, че замърсяването е преустановено. ", "date": "2020.01.27", "title": "Управителят на 'Екоинвест' отнесе глоба от 100 хил. лв. и обвинение"}
{"url": "https://offnews.bg/analizi-i-komentari/zashto-se-chudim-che-v-pernik-niamat-voda-chudoto-e-che-drugite-nas-720362.html", "text": "Повсеместно калинковизиране на управлението.Сектор \"Води\" го илюстрира прекрасно.Министърът- хореограф.Зам.-министърът- историк.Директор дирекция \"Води\" в министерството- юрист.Директор \"Напоителни системи\"- фолк-певица.Директори на 4 регионални басейнови дирекции - само един хидроинженер, и той неотдавна смени учител по руски.Директор на Басейнова дирекция- Благоевград - готвач.Директори на 16 дирекции на РИОСВ- нито един хидроинженер.В целия наличен състав на басейновите дирекции на Варна и Благоевград- нито един хидроинженер.Защо се чудим, че в Перник нямат вода? Чудото е, че другите населени места имат.", "date": "2020.01.27", "title": "Защо се чудим, че в Перник нямат вода? Чудото е, че другите населени места имат"}
{"url": "https://offnews.bg/zdrave/dotc-angel-kunchev-v-edna-treta-ot-oblastite-v-stranata-ima-gripna-e-720359.html", "text": "Около 1/3 от областите в момента са изцяло или в отделни общини с грипна епидемия. Това заяви на брифинг в Министерството на здравеопазването главният държавен здравен инспектор доц. д-р Ангел Кунчев.Към населените места, в които е обявена грипна епидемия, се включват и Хасково, останалите общини от Благоевградска област, две общини от Кюстендилска област. В Ямбол са предприети предепидемични мерки. Според доц. Кунчев до 2-3 дни ще се включат и други области. Възможно е да има национална грипна епидемия, но е малко вероятно, защото заради голямата динамика областите, които първи влязоха в епидемия и първи ще излязат, и няма да има седмица, в която всички да са в епидемия. Обявяването на национална грипна епидемия нищо не променя, защото не се предвиждат нови, различни мерки, обясни доц. Кунчев. По думите му при грипа динамиката е голяма и както бързо се вдига, така и бързо пада заболеваемостта. Той прогнозира, че в рамките на две седмици стойностите ще се се нормализират.Главният държавен инспектор обясни, че тази година има паритет между двата грипни щама дълго време, с паралелна циркулация на щамовете Виктория. В последните две седмици преобладават А Н3N2 вирусите. Най-висока е заболеваемостта във възрастта 5-14 години, следвана от възрастта до 5 години и младежката възраст. Обяснението е, че подобен щам е циркулирал и по-рано и много от възрастните хора имат някаква степен на имунитет.\"Вирусът съвпада със състава на ваксините, които бяха приложени, надяваме се, че и това оказва известно влияние за овладяване на заболяемостта\", обобщи д-р Кунчев.", "date": "2020.01.27", "title": "Доц. Ангел Кунчев: В една трета от областите в страната има грипна епидемия"}
{"url": "https://offnews.bg/112/mazh-zagina-v-tezhka-katastrofa-kraj-kresna-obnovena-720352.html", "text": "Мъж загина в тежка катастрофа, която блокира за кратко джижението по Е-79 край Кресна. Инцидентът е станал малко след 12.00 часа днес в участъка след жп гара Яворов. В посока Кресна на дясната крива са се блъснали лек автомобил с полска регистрация и микробус с благоевградска. На място е загинал португалски гражданин, пътувал в леката кола.Пострадали са и двама души, също португалци, които са пътували в колата. Транспортирани в МБАЛ-Благоевград.", "date": "2020.01.27", "title": "Мъж загина в тежка катастрофа край Кресна (обновена)"}
{"url": "https://offnews.bg/futbol/fenove-startirat-kampania-dolu-ratcete-ot-levski-720353.html", "text": "Фенската организация \"Ултрас Левски\" излезе с позиция относно , в която изразяват своята подкрепа към настоящото ръководство на 26-кратните шампиони.Те започват кампания \"Долу ръцете от Левски\", като целта  е да заявят категорична позиция срещу съмнителните схеми и начини, по които поставени лица се спускат в клуба.\"\".", "date": "2020.01.27", "title": "Фенове стартират кампания 'Долу ръцете от Левски'"}
{"url": "https://offnews.bg/sviat/vapreki-makron-merkel-iska-es-da-ne-zatvaria-vratite-si-za-albania-i-m-720344.html", "text": "Германският канцлер Ангела Меркел ще настоява за начало на присъединителни преговори с Албания и Северна Македония на срещата на върха на ЕС през март.Меркел обяви решението си след среща с албанския премиер Еди Рама в Берлин.Ние искаме да се споразумеем на следващия Европейски съвет през март за начало на преговори за присъединяване с Албания и Северна Македония, каза германският канцлер.И двете страни постигнаха много. Ние ще работим усилено, за да постигнем желаните резултати през март, категорична е тя.През октомври 2019 г. френският президент Макрон попречи на започването на преговори за европейското членство на Албания и Северна Македония.Министерската среща на ЕС в Люксембург, която тогава трябваше да даде зелена светлина за започване на преговори, разочарова Скопие и Тирана. Франция беше против започването на преговори за присъединяване на Македония, като се аргументира, че преговорните глави само формално се отварят и затварят, но реформите в името на евроинтеграцията не съответстват на положението на гражданите.", "date": "2020.01.27", "title": "Въпреки Макрон Меркел иска ЕС да не затваря вратите си за Албания и Македония"}
{"url": "https://offnews.bg/analizi-i-komentari/obicham-da-pusha-da-pia-i-da-sam-v-otpusk-720340.html", "text": "Пушите ли, скъпи приятели?Не ми отговаряйте, няма да ни стигне мястото за коментари под статията.Сигурно пушите и сигурно даже пийвате по някоя ракийка, а даже като пийвате, замезвате с нещо нездравословно - осолена сланина, мазен суджук, това - онова...Абе, въобще, да си признаем - живеем нездравословно и това не остана незабелязано от управляващите ни, които са, нали, дясно - консервативно - патриотично ориентирани.Та тия дни дясно-патриотично-консервативните сили решиха да предложат гениална законодателна промяна - ако пушите -  Гениално!След като пафкате - значи бачкате по-малко.А бачкате по-малко, защото пафкате.Просто като управляваща коалиция.Демек - много просто.Сега - в интерес на истината ме сърбят пръстите да напиша един дълъг текст, с който да се позабавлявам на тая величествена идея за промени в законодателството, дадена от моите кумири от ВМРО.Но вместо това ще се опитам да ви обърна внимание на друго.Забелязали ли сте, че в битието ни напоследък е пълно с така наречените теми - димки?Това са теми, които винаги предизвикват полемика, винаги поляризират общественото мнение, винаги водят до ожесточени спорове.И най-вече - те винаги се появяват на бял свят тогава, когато в обществото ни избухне някакъв скандал, свързан с огромен гаф на управляващите.Например - некадърен министър се издънва. И тъкмо да стане грандиозен скандал някой отнякъде вади темата за и против носенето на оръжие.После избухва корупционен скандал. И таман да стане страшно  - появява се темата  и  ходенето в казармата.Мога да ви изброя 10 000 теми, по които веднага ще се скараме яко, а от самите теми няма никакъв смисъл.Темите са обширни - от това дали зли норвежки джендъри са пристигнали тази нощ на Сточна гара в очакване да приберат децата на KLETA MAJKA BALGARIQ до това дали трябва или не трябва да се кърми в МОЛ.Общото между тези абсолютно безсмислени теми е, че те винаги се появяват в пространството тогава, когато в обществото се случва нещо, което не е ОК.Днес ВМРО избухнаха с темата за отпуската на пушачите.Тази тема е най-задимената от всички. Дим от цигари. Дим от несъществуващ дебат. И дим от фалшив огън.Защо ВМРО пускат темата ли?Защото в момента обществото ни се тресе от разнообразни скандали.Перник агонизира без вода. Виновните са много, но един е изкупителна жертва. От квотата на ВМРО.Идва нов министър, който сменя стария. От същата квота. Министър, който няма никаква идея какво се прави в министерството, в което се озова.Перничани вече протестират. Усеща се, че нещо не е наред.И тъкмо обществото да захапе важната тема, а именно - темата за това, че ни управляват не особено кадърни хора - сега ще се скараме за това дали да пафкаме на работа и дали да откажем цигарите, за да почиваме два дни повече.Огледайте се!Всеки път, когато излезе подобна тема, се огледайте внимателно и вижте какво се случва наоколо!Всеки път, когато ви предложат подобна култова идея, знайте, че с нея се опитват да ви измамят.Мамят ви и в момента. И това е повече от ясно.Темите-димки са като контрапротестите - те са тук, за да убият обществената енергия и да отклонят вниманието ни, докато поредният скандал се спихне и забравим за него.Защото ние имаме къса памет.Къса като петте минути, необходими да изпушите една цигара по време на работа.Къса като управленската стратегия на българския управленски политически елит.Къса като...Като управленската ни потентност.А сега запалете по една цигара. Но по-добре да ги откажете тия боклуци, дето хем ви тровят, хем ви намаляват годишния отпуск...", "date": "2020.01.27", "title": "Обичам да пуша, да пия и да съм в отпуск"}
{"url": "https://offnews.bg/izvan-terena/hokeist-obiavi-che-e-gej-720356.html", "text": "Британският хокеист Зак Съливан обяви публично, че е бисексуален и предизвика одобрението на гей обществото на Острова (ЛГБТ).Защитникът на елитния Манчестър Сторм реши да разкрие интимната си тайна в рамките на уикенда в подкрепа на ЛБГТ-общността, организиран от хокейната лига. Всички хокеисти излязоха с екипи с елементи от цветовете на дъгата.\"Правя това разкритие не с цел да получа някаква реклама. Аз винаги съм бил доста затворен, но сега разбирам, че имам уникалната възможност да направя нещо добро.Ако аз бъда откровен по отношение на своята сексуалност, то това ще даде увереност и на другите хокеисти да направят същото\", коментира 27-годишният Съливан. ", "date": "2020.01.27", "title": "Хокеист обяви, че е гей"}
{"url": "https://offnews.bg/protesti/protestat-pred-mrrb-i-ministerskia-savet-v-snimki-720364.html", "text": "Протестът, организиран от движение \"Възраждане\" пред Министерството на регионално развитие и благоустройство с искане на оставките на министрите на регионално развитие и благоустройство Петя Аврамова и зам. министъра Николай Нанков, завърши с опит за нахлуване в сградата на ведомството. В отговор полицията използва лютив спрей. Пострадаха около 40 граждани и двама полицаи.Малко по-късно шествието се отправи към Министерски съвет, където лидерът на движение \"Възраждане\" Костадин Костадинов заяви своите искания.\"Писмото, което искаме да внесем, така или иначе вече е внесено, но най-вероятно няма да получим отговор. Хората, които са в сградата на Министерски съвет, нямат смелост да излязат. Вместо това викат полиция и се ограждат с полицаи. Ние можем да им кажем следното нещо: дали днес, дали утре, дали вдругиден това престъпно правителство си отива. И хората, които са в него, ще носят наказателна отговорност и ще бъдат принудени да отговарят за делата си и за престъпленията си\", заяви Костадин Костадинов.Лидерът на \"Възраждане\" добави, че ще подкрепи и протеста на хотелиерите, ресторантьорите, търговците и представителите на малкия и средния бизнес относно Наредба Н-18 на 29 януари пред Народното събрание. ", "date": "2020.01.27", "title": "Протестът пред МРРБ и Министерския съвет в снимки"}
{"url": "https://offnews.bg/zdrave/reaktivite-koito-dokazvat-nalichie-na-koronavirus-shte-pristignat-do-720369.html", "text": "Реактивите, които могат да докажат наличието на коронавируса, ще бъдат тук до седмици. Това заяви директорът на Националния център по заразни и паразитни болести проф. Тодор Кантарджиев на брифинг за мерките, които се вземат срещу разпространението на коронавируса у нас.Проф. Кантарджиев подчерта, че вирусологично изследване за наличие на мутирал коронавирус може да се докаже само при тежкоболен човек с разгърната клинична картина. Материали за това изследване в Националния център ще бъдат пращани само от лекуващи лекари и от лекари в интензивно отделение, където състоянието на пациента е с презумпция за това заболяване.\"Казвам го, защото днес вече имаме няколко десетки души, които се сетиха, че могат да се изследват за новия коронавирус. Дори лекари пращат такива пациенти в центъра. За нов коронавирус ще може да бъде изследван само материал, който е изпратен по опакован, съхраняван и транспортиран с подписа на лекар. Може би ще въведем допълнително изискване за подпис от инфекционист и епидемиолог\", обясни проф. Кантарджиев.Той уточни, че всички епидемични мерки са същите като за грип - маски, хигиенни кърпички с дезинфекцираща съставка, спирт, който действа като дезинфектант. \"Единственият сигурен начин за лечение при неизвестна инфекция е да се вземе кръв от оздравяващите и преживяващи, изчистват се антителата и с тях се лекуват следващите болни. Това е единственият начин от 100 години. Засега противовирусно лечение за коронавируси няма\", категоричен беше проф. Кантарджиев.Какво знаем за коронавируса до моментаВ момента черпим информация основно от 4 места – СЗО, Европейския център за контрол на заболяванията в Стокхолм, Комитета за здравна сигурност към ЕК в Люксембург и Центъра за контрол на заболяванията в Атланта, САЩ, тъй като е един от най-модерните в тази област, обясни главният държавен здравен инспектор доц. д-р Ангел Кунчев.По думите му за момента, макар че е много малка цифрата и не трябва да се вадят крайни заключения, смъртността от този вирус е 10%. Много вероятно е коронавирусът да се самоограничи, прогнозира специалистът. Рисковото е той да не придобие качества като по-висока патогенност и по-лесно предаване – от човек на човек.Как се предава\"За момента предаването от човек на човек е доказано, но е трудно осъществимо. Няма досега случай някой пътувал в самолет с болен да се е разболял. Няма случай някой, който е работил в офис с болен, да се е разболял. Има случаи на хора, гледали болни вкъщи, в много близък ежедневен интензивен контракт, с допир с човешки течности да се е заразил, както и 16 души медицински работници в Китай. Затова насочваме вниманието си по-скоро към спазването на хигиенните мерки в лечебните заведения, за да не се допусне вътреболнично заразяване\", съобщи д-р Кунчев.МеркитеСъздадена е оперативна работна група към МЗ, която ще се занимава с всички въпроси, свързани с коронавируса. В нея са включени проф. Тодор Кантарджиев, доц. Ангел Кунчев, д-р Пенчев, директор на столичната здравна инспекция, директорът на Инфекциозна болница проф. Червенякова и други представители на различни медицински специалности, МВР, Гранична полиция, ДАНС. Благодарение на мерките, предприети от Китай, възможността за износ на вируса е силно намалена. От 23 януари летището в Ухан не работи. 11-милионният град е тотално блокиран. Общо 46 млн. души са с прекъснат нормален начин на живот. В момента генералният директор на СЗО е там, за да се уеднаквят мерките, съобщи д-р Кунчев.Скринингът с измерване на температурата, независимо дали е с термокамери или контактни термометри, е възможна, осъществима мярка и тя се ползва, но нито е най-важната, нито е основната, обясни той. По никакъв начин, с какъвто и да било скрининг не е спирало разпространението на вирус, но намалява риска и ние ще го използваме.Това е било направено с групата от петричкия ансамбъл и с всички международни полети на летище София, най-вече с внимание към дестинациите, от които най-често пристигат хора от Китай. Те са Москва, Истанбул, Милано. В по-ниска степен Париж и Рим.Как се процедира при съмнение - групата от Петрич\"Отделяме човека в медицинския пункт. Правим епидемиологична анамнеза къде е бил, какви контакти е имал, така както направихме с децата от ансамбъла и установихме, че почти никъде не са ходили, даже не са могли подаръци да си вземат, защото в Пекин всичко е затворено и улиците са празни. На влизане и излизане от хотела са термометрирани. Списъкът с лицата от групата е подаден към РЗИ в Благоевград и към общопрактикуващите лекари в Петрич. 14 дни те ще бъдат термометрирани всеки ден, под медицинско наблюдение. Получили са точни указания. Ако някой от тях развие някакви симптоми, ще има специализиран кабинет в Инфекциозното отделение на болницата в Петрич, където ще бъдат преглеждани и ще се прави първоначалният тест за грип. Веднага ще се вземат проби за допълнителни изследвания за всички възможни вируси.\", каза д-р Кунчев и допълни, че за момента нямаме възможност да доказваме пряко този коронавирус. До 3-4 седмици ще получим тестове. Какво знаят специалиститеТова е третият коронавирус, който се проявява. На всеки 10 години от животинския свят се появява подобен вирус, защото условията в Азия са подходящи. Има огромна концентрация на хора и животни, има многобройни пазари на живи екзотични и диви животни в почти всеки голям град. Това, съчетано с високите температури, с непрекъснатата циркулация на вируси и в двете популации, създава идеална възможност за създаване на нови щамове, генетични комбинации, част от които са жизнеспособни, патогенни и могат да се предават от човек на човек.Какво не знаят\"Не знаем точния механизъм на предаване. Това, че може да се предава от човек на човек е ясно, само че е доста трудно засега, но трябва да знаем дали само това е начинът\", каза д-р Кунчев.Не знаем източника – има съмнения, че е супа от прилепи, отровни змии, какво ли не. Много са неизвестните, но все още оценката на Европейския център по контрол на заболяванията е, че бъдещо разпространение е много вероятно, че заплахата за Европа за внос на коронавирус в Европа е на средно ниво и че засега мерките, които се прилагат са достатъчни.Инфекциозната болница има готовност да реагира в случай на установен коронавирус, потвърди проф. Червенякова, директор на лечебното заведение. В момента преобладават случаи на грип, морбили и варицела. Заболяемостта е висока, хоспитализации на пациенти с грип са зачестили, но няма тежки форми, обясни тя. Ако има рискови, съмнителни пациенти, те могат да бъдат изолирани в специално разкрит поток. Засега няма данни за такива пациенти на територията на страната, каза проф. Червенякова.Д-р Пенчев от столичната РЗИ увери, че инспекцията извършва от години термометричен контрол на територията на летище София. Има рискови дестинации и там се обръща още по-сериозно внимание. \"За момента ситуацията в България е спокойна. Създали сме необходимата организация, вече няколко пъти сме проигравали процедурата как да се процедира при пристигане на такъв пациент\", увери шефът на столичната здравна инспекция.", "date": "2020.01.27", "title": "Реактивите, които доказват наличие на коронавирус, ще пристигнат до седмици"}
{"url": "https://offnews.bg/futbol/tcska-puska-napadatel-bez-pari-720373.html", "text": "Нападателят Тони Уот ще напусне ЦСКА до края на януари, твърди \"Дейли Рекърд\". Изданието пише, че от \"Армията\" са уведомили шотландеца, че може да си търси нов отбор.Уот не е с тима на лагера в Марбейя, което породи редица спекулации. Смяташе се, че нападателят е в родината си по лични причини.От ЦСКА са гарантирали на Тони, че ще го пуснат без финансови претеции, ако си намери нов отбор.За шотландецът вече няма място в тима, след като бе привлечен Ахмед Ахмедов.През есента Уот вкара 3 гола за ЦСКА. Според шотландското издание на \"Сън\" вече два отбора са проявили интерес към услугите на Уот. Това са Сейнт Мирън и Дънфърмлин.", "date": "2020.01.27", "title": "ЦСКА пуска нападател без пари"}
{"url": "https://offnews.bg/tehnologii/otstapki-do-150-lv-na-smartfoni-i-aksesoari-samsung-v-onlajn-magazina-720351.html", "text": "От днес в онлайн магазина на VIVACOM стартира промоция с до 150 лв. отстъпки на избрани устройства и аксесоари Samsung.Промоцията продължава до 02.02.2020 г. включително, а в нея са включени 9 модела смартфони на марката във всички ценови сегменти. И още – в сайта на VIVACOM потребителите могат да намерят часовници, калъфи и протектори на атрактивни цени.Удобни, модерни и функционални са моделите от актуалната Note серия - Galaxy Note 10 и Galaxy Note 10+, с отстъпка до 150 лв. Освен големия дисплей – 6.3“ при Note 10 и 6.8“ при Note 10+, моделите разполагат с 256 GB памет и мощен 7 nm процесор. Селфи камерата е с Dual Pixel AF за по-добър фокус. Моделите предлагат и допълнителни функции на камерата като нощен режим, разпознаване на 30 различни сцени за цветове и ефекти и Instagram режим. Galaxy Note 10 и Note 10+ са оборудвани с функционалната писалка S Pen.В онлайн промоцията се предлагат и моделите Galaxy S10 и S10+, като вторият е в комплект със спортна смарт гривна Samsung Galaxy Fitⓔ с атрактивна остъпка до 150 лв. Samsung Galaxy S10 и S10+ са с отличаващ се безрамков Инфинити-О дисплей и впечатляваща тройна основна камера 12MP + 12MP + 16MP. Селфи камерата на S10 е 10 МР, а на S10+ съответно 10MP + 8MP. Samsung Galaxy Fitⓔ e пригодена за тренировки на открито и е водоустойчива до 50 метра дълбочина.Отстъпка до 50 лв. могат да ползват потребителите, които изберат Galaxy A20е, Galaxy A30s и Galaxy A50.Galaxy A20е разполага с 5,8“ HD+ инфинити-V дисплей. Двойната камера на Galaxy A20e включва 13-MP (F1,9) и 5-MP ултраширока камера. Селфи камерата е 8-MP с интелигентен режим Smart Beauty.Galaxy A30s притежава Super AMOLED 6,4-инчов инфинити HD+ дисплей, разполага с три камери на гърба - 25 МР + 5 MP + 8 МР и 16 МP селфи камера.Galaxy A50 се отличава с три основни камери, подкрепени с изкуствен интелект и 25MP селфи камера. Samsung Galaxy A50 разполага с 4GB RAM и 128GB памет.Обявеният само преди седмица Galaxy A51 се предлага с отстъпка до 20 лв. Моделът има четири основни камери на гърба. Снабден е с режима Super Steady за повече стабилност при заснемане в движение и по-плавни и фокусирани видеоклипове. Селфи камерата е с 32 МP.В актуалната онлайн промоция потребителите могат да се сдобият също с два модела смарт часовници с отстъпка до 30 лв. – Galaxy Watch 42 mm RG и Galaxy Watch 46 mm RG + каишка. И двата смарт часовника са отлични асистенти при организиране на времето и заетостта.", "date": "2020.01.27", "title": "Отстъпки до 150 лв. на смартфони и аксесоари Samsung в онлайн магазина на VIVACOM"}
{"url": "https://offnews.bg/ikonomika/tetc-ej-i-es-galabovo-proizvede-s-blizo-5-5-poveche-elektroenergia-pr-720323.html", "text": "ТЕЦ „ЕЙ И ЕС Гълъбово” произведе над 3,144 млн. MWh електроенергия през 2019 г. Това е с 5,5% повече спрямо 2018 г., показва анализ на производствените резултати на най-модерната въглищна централа в Югоизточна Европа.През 2019 г. с работата си ТЕЦ „ЕЙ И ЕС Гълъбово” е осигурила около 8,3% от електроенергията, потребена на българския пазар. Произведеното количество от двата блока на 690-мегаватовата мощност е в пълен синхрон с нуждите на електроенергийната система на България и подадените диспечерски графици. През миналата година най-високотехнологичната въглищна централа в страната е осигурила и пълния спектър от услуги за балансиране и управление в реално време на статичната и динамичната устойчивост на електроенергийната система на България. Благодарение на технологичната си гъвкавост ТЕЦ „ЕЙ И ЕС Гълъбово” помага на страната ни да покрива изискванията за резерв за първично регулиране на ENTSO-E. Осигурява възможност и за вторично регулиране на системата. Всичко това за пореден път показва ключовото значение, което ТЕЦ „ЕЙ И ЕС Гълъбово” има за енергийната система на България.През 2019 г. централата е използвала близо 5,37 млн. тона лигнитни въглища от Маришкия басейн или с 3,3% повече спрямо 2018 г. С използването на въглища от „Мини Марица изток“, които са местен енергиен ресурс, ТЕЦ „ЕЙ И ЕС Гълъбово“ допринася за енергийната независимост на България и гарантира трудова заетост за хиляди миньори в най-големите държавни мини у нас.В резултат на отговорното отношение към околната среда и внедрените модерни технологии, през миналата година най-екологичната въглищна централа в България постигна средногодишна ефективност на сероочистване от над 97%. За същия период ТЕЦ „ЕЙ И ЕС Гълъбово” е използвала над 421 540 тона варовик, необходим за процеса на сероочистване.ТЕЦ \"ЕЙ И ЕС Гълъбово\" е най-новата и високотехнологична въглищна централа на Балканите и единствената новопостроена през последните 30 години в България. Инвестицията в нея е над 2,4 млрд. лева. Тя осигурява - пряко и косвено, около 4500 работни места.", "date": "2020.01.27", "title": "ТЕЦ ЕЙ И ЕС Гълъбово произведе с близо 5,5% повече електроенергия през 2019 г."}
{"url": "https://offnews.bg/kultura/dva-novi-balgarski-filma-na-24-tia-sofia-film-fest-720325.html", "text": "Силвия Петкова и Юлиян Вергов са в главните роли в режисьорския дебют на Бо Калинов „Пепел върху слънцето“. Филмът е създаден по книгата на д-р Златимир Коларов „Illusio Magna”, базирана на истински случай от преди 50 години. Сценаристи са Златимир Коларов, Александър Калинов, Богомил Калинов, Калин Калинов.Историята проследява д-р Стефанов (Юлиян Вергов), обвинен в лекарска грешка, която води до смъртта на пациент и… до огромен медиен скандал. В същото време здравето на лекаря се влошава и той трябва да бъде хоспитализиран. В хода на журналистическото си разследване, героинята на Силвия Петкова се опитва да сглоби парчетата от живота и професионалната практика на д-р Стефанов. Тя търси истината между двете гледни точки – тази на лекаря и на дъщерята на пациента.„За мен е голямо предизвикателство да вляза в ролята на разследваща репортерка“, - каза пред медиите в началото на снимките на филма Силвия Петкова. „Много се спекулира с тази професия и за съжаление невинаги можеш да се довериш на всеки, който я практикува. Затова за мен е важно да изградя образа далеч от представата за жълтите журналисти.“„Историята е разказана просто и достъпно – на ниво текст е изключително въздействаща”, е коментарът на Юлиан Вергов. В звездния актьорски състав на филма влизат още Анастасия Лютова, Ники Илиев, Ирини Жамбонас, Ники Станоев, Павел Поппандов и др.Бо Калинов има бакалавърска степен по филмова и телевизионна режисура в НБУ и в момента приключва магистърска програма в Университета в Бирмингам, Англия. Той е режисьор на няколко късометражни филма, представени на фестивали като „Златна роза“ 2012, „В двореца“ Балчик 2012 и „Ранно пиле“ 2012. През 2011 година е отличен като „Студент на годината“ в категория „Изкуства“.* * * „Дани. Легенда. Бог“ („Danny. Legend. God.“) e пълнометражният дебют на независимия продуцент, режисьор и сценарист Явор Петков. Главната роля в него изпълнява Димо Алексиев („Откраднат живот“), който влиза в образа на Дани - бизнесмен и общински съветник, съгласил се да участва в епизод от английска документална поредица за пране на пари. Още в първия снимачен ден той обявява журналистическия екип, че реално ще снимат пълнометражен филм, в който той ще бъде главен герой, сценарист, режисьор и продуцент.Димо Алексиев изгражда образа на безцеремонен, безкомпромисен и недосегаем представител на икономическия и политическия елит. Под крилото на неговия герой расте и усвоява маниерите му кръщелника, който един ден ще надмине учителя си. Ежедневният хаос и небрежната агресия на Дани принуждават репортерката да напусне проекта, но операторът убеждава звукаря да останат и да довършат работата. Неочаквани и срамни провали на два фронта мотивират Дани да даде всичко от себе си, за да докаже на света защо е „Дани. Легенда. Бог.“Филмът черпи вдъхновение от култовата белгийска черна комедия „Man Bites Dog“ (C'est arrivé près de chez vous). Сценарист, режисьор и продуцент на своя дебютен филм, Явор Петков е роден в Казанлък през 1987 година в семейство на художници. Завършва в Бремен, Германия, и от 2010 година живее в Лондон, където основава продуцентската компания „Шипка”. „Дани. Легенда. Бог“ е неговият пълнометражен дебют, като преди това той снима два късометражни филма „Amber“ (2014) и „Green Man“ (2014).", "date": "2020.01.27", "title": "Два нови български филма на 24-тия София Филм Фест"}
{"url": "https://offnews.bg/obshtestvo/avaria-ostavi-bez-parno-stolichnia-kvartal-iavorov-720361.html", "text": "Голяма авария остави без парно столичния квартал \"Яворов\", съобщиха от \"Топлофикация\".Засегната е зоната в карето между бул. „Цариградско шосе”, бул. „Евлоги и Христо Георгиеви”, ул. „Хан Омуртаг” и бул. „Михай Еминеску”. Парно няма и в част от кв. Подуяне - на ул. „Земен” № 2, ул. „Черковна” № 81 и 87, ул. „Попова Шапка” № 2, както и в карето между бул. „Евлоги и Христо Георгиеви”, бул. „Мадрид”, бул. „Ситняково”, ул. „Хан Омуртаг”. Част от кв. „Подуяне-Редута\" в карето между бул. „Ситняково”, ул. „Гео Милев”, ул. „Кочани”, ул. „Калиманци”, ул. „Кобилино бранище” също няма топлоподаване.От 26.01.2020 поради авария пък е преустановено топлоподаването и към част от кв. „Гео Милев\" в карето м/у ул. „Г. Галилей”, ул. „Лидице”, ул. „Ал. фон Хумболт” и ул. „Коста Лулчев”.От \"Топлофикация\" уверяват, че работят интензивно за отстраняване на авариите.", "date": "2020.01.27", "title": "Авария остави без парно столичния квартал 'Яворов'"}
{"url": "https://offnews.bg/medii/emo-cholakov-se-vrashta-na-ekran-720331.html", "text": "Доскорошният синоптик на bTV Емо Чолаков става водещ на риалити предаване по Нова.Зрителите ще го видят в края на февруари във формата \"Един за друг\", в който ще участват влюбени двойки.\"10 двойки ще заложат на силната връзка помежду си, за да докажат, че когато са заедно, са непобедими\", обясняват от телевизията.„Винаги съм чакал това приключение. То ще бъде нещо напълно различно както за зрителите, така и за мен, но се чувствам комфортно в тази роля, защото предаването ще бъде много истинско. Нямам търпение да се впусна в това изживяване заедно с участниците, да наблюдавам от първия ред как минават през предизвикателства, които ще ги променят, ще ги правят по-силни - може да науча нещо ново и за себе си“, споделя Емо Чолаков.Риалити форматът „Един за друг“ ще постави пред изпитания участниците - ще провокира техните взаимоотношения, ще разбие клишетата за мъжете и жените, ще постави темите за доверието и любовта и ще провери колко е важно да познаваш добре партньора си.В състезанието всяка двойка ще се бори за наградата, опитвайки се да бъде по-добра от другите. На финала двойката-победител може да спечели от 50 000 до над 100 000 лв.Повече от 2000 души са регистрираните за кастинга на предаването. Възрастовата граница на желаещите да се включат във формата е от 18 до 70 години. Избраните за участие двойки ще съжителстват заедно повече от месец и ежедневно ще подлагат на изпитание чувствата си.", "date": "2020.01.27", "title": "Емо Чолаков се връща на екран"}
{"url": "https://offnews.bg/sviat/raketi-udariha-amerikanskoto-posolstvo-v-bagdad-720341.html", "text": "Най-малко три ракети са ударили посолството на САЩ в иракската столица Багдад в неделя, съобщи Би Би Си.Една от ракетите е ударила кафенето на посолството, а другите две са паднали в близост до него, предаде Франс прес. Най-малко трима души са ранени, пише Ройтерс, като цитира свои сигурни източници. Никоя група не е поела отговорност, но САЩ обвиняват подкрепяните от Иран военни иракски формирoвания.Премиерът на Ирак Адил Абдул-Махди осъди нападението, като заяви, че продължаването на подобни действия може да въвлече Ирак \"да стане поле за битка\". Държавният департамент на САЩ заяви, че призовава правителството на Ирак да изпълни задълженията си за защита на \"нашите дипломатически съоръжения\".Последните атаки бяха насочени към посолството и иракските военни бази, където са разположени американски войски.Ирак беше въвлечен във влошаваните отношения между Иран и САЩ през последните месеци заради убийството на генерал Касем Сюлеймани на 3 януари.Убит беше и Абу Махди ал-Мухандис, който командваше подкрепяната от Иран паравоенна шиитска органицизация Катаиб Хизбула.Иракският шиитски духовник Муктада ал-Садр организира антиамерикански демонстрации с цел напускане на американските войски от Ирак.", "date": "2020.01.27", "title": "Ракети удариха американското посолство в Багдад"}
{"url": "https://offnews.bg/obshtestvo/gripna-vakantcia-i-v-plovdiv-ot-28-ianuari-720329.html", "text": "Грипна ваканция за учениците в Пловдив е обявена от утре, 28 януари.Тя ще продължи до междусрочната ваканция. Учениците ще се върнат в клас на 6-ти февруари.Пловдив е поредният град, обявил грипна епидемия.От днес всички училища в София-град, Кърджали, Хасково и Благоевград са затворени.Извънредните мерки за ограничаване на грипа вече бяха въведени за Бургас, Велико Търново и Монтана.", "date": "2020.01.27", "title": "Грипна ваканция и в Пловдив от 28 януари"}
{"url": "https://offnews.bg/medii/iulian-vergov-shte-e-parviat-gost-v-shouto-na-nikolaos-tcitiridis-720354.html", "text": "\"Шоуто на Николаос Цитиридис\" стартира днес в ефира на БТВ, от 22,30 часа.От екипа на предаването съобщиха, че първият гост в предаването ще бъде актьорът Юлиян Вергов.\"В първото издание на „Шоуто на Николаос Цитиридис“, освен водещия, ще видиш и първия му, по-различен, забавен и съвсем непредсказуем разговор с една от най-обичаните звезди на българското телевизионно кино - Юлиан Вергов! Поканата не е случайна… и има общо със страстта на Николаос към комедията и първата голяма роля на Вергов в ефира на bTV\", съобщиха от телевизията.", "date": "2020.01.27", "title": "Юлиян Вергов ще е първият гост в шоуто на Николаос Цитиридис"}
{"url": "https://offnews.bg/temida/arestuvaha-bivshite-vik-shef-i-zam-kmet-na-pernik-bili-vinovni-no-n-720332.html", "text": "Бившият управител на ВиК Перник Иван Витанов бе задържан днес в 10 часа в следствения отден на Специализираната прокуратура по обвинение за умишлена безстопанственост и сключване на неизгодна сделка за разходомера на водата.Витанов е задържан за 72 часа, а утре се очаква Спецсъдът да определи мярката му за неотклонение.Освен Витанов в следствения отдел е била призована и и.д. зам.-кмет на Перник по образованието по време на изборите Севделина Ковачева. Очаква се и на нея да й бъде повдигнато обвинение.По-късно от спецпрокуратурата потвърдиха новината за задържането на Витанов и Ковачева. От съобщението става ясно, че Севделина Ковачева е повдигнато обвинение за длъжностно престъпление.От управителя на „ВиК“ ООД Перник, че има силно намаляване на дебита на водоизточниците и водния ресурс в яз. \"Студена\", и след като са били предложени действия за въвеждане на режим на водоползване в Перник и други 10 населени места в общината, и.д. кметът не изпълнил служебните си задължения по Закона за местното самоуправление и местната администрация и Наредба №4 от 14 септември 2004 г. (за условията и реда за присъединяване на потребителите и за ползване на водоснабдителните и канализационните системи), не е предприел съответните действия за въвеждане на режим на водоползване в населените места от община Перник, което е довело до значителен недостиг и неправилно разходване на водния ресурс за питейно битови нужди в общината.Иван Витанов в качеството си на длъжностно лице и при условията на продължаващо престъпление, той умишлено не положил достатъчно грижи за управлението, стопанисването и запазването на повереното му имущество – на водопреносната и водоснабдителна мрежа на община Перник и на водата за питейно битови нужди от яз.“Студена“. Въпреки задълженията си, регламентирани в Закона за водите, Наредба №4 от 14.09.2004 г. и тези по Договор от 01.04.2016 г. между „Асоциацията по ВиК“ и „Водоснабдяване и канализация“ ООД Перник за стопанисване, поддържане и експлоатация на ВиК системите и съоръженията, управителят на „ВиК“ Перник умишлено не упражнил достатъчен контрол върху работата на служителите в дружеството, на които възложил да поддържат и ремонтират водопреносната и водоснабдителна мрежа на община Перник.От това му бездействие е последвало разпиляване на имущество – вода за питейно битови нужди, постъпила от яз. “Студена“ във ВиК мрежата на Перник. Щетите от това деяние на обвиняемия са в приблизителен размер на 11 690 000 лв. (стойността на 7 млн. куб.м. вода за питейно битови нужди, които представляват разпилените 75 процента от всичката вода за питейно битови нужди в Перник за инкриминирания период).На управитела на „ВиК“ Перник е повдигнато и обвинение и за сключване на неизгодни сделки на управляваното от него дружество, свързани с купуването и наемането на измервателни уреди на водния ресурс на яз. “Студена“.Събраните до момента доказателства сочат, че от действията на Витанов и Ковачева не са могли да настъпят преки вреди, довели до водната криза в Перник и региона. Тяхната дейност се явява последваща по отношение на загубата на вода за питейно-битови нужди от яз. „Студена“ и сама по себе си (без противоправните действия на обвиняемия Нено Димов) не би причинила значителен недостиг на вода за питейно-битови нужди на над 97 000 души.Арестът идва след разследване на журналиста Валя Ахчиева \"Чудовището в езерото изпи водата на Перник\", в което бяха представени факти, че никой не е мерил водата, която реално се източва от язовир \"Студена, минавала през ВЕЦ \"Студена\", произвеждала е електроенергия и е тръгвала към промишлените предприятия, пак без да се мери.Въпросът към водещия прокурор за водната криза в Перник Ангел Кънев е дали ще бъдат повдигнати обвинения на длъжностни лица от регионалното министерство, в т.ч. и на министър Петя Аврамова, след като принципал на ВиК е лично министърът на регионалното развитие.", "date": "2020.01.27", "title": "Арестуваха бившите ВиК шеф и зам.-кмет на Перник. Били виновни, но не колкото Нено Димов (допълнена)"}
{"url": "https://offnews.bg/ikonomika/maria-gabriel-samo-za-4-godini-malkite-i-sredni-predpriatia-sa-poluch-720317.html", "text": "Само за четири години малките и средни предприятия са получили 30 млн. евро. За 2018 г. над 50% е нараснало участието им в проекти спрямо 2017 г.Това заяви българският еврокомисар и вицепрезидент на Европейската народна партия Мария Габриел на срещата на лидерите на организациите, отговорни за развитието на иновациите и стартъп екосистемите от региона на Западните Балкани, която е организирана от Изпълнителната агенция за насърчаване на малките и средните предприятия (ИАНМСП).Малките и средните предприятия са гръбнакът на икономиката, има нужда от нови механизми, затова днес ще споделя с тях за европейския иновационен съвет, допълни Мария Габриел.Според нея това е едно гише, където малките и средни предприятия ще имат пряк достъп до финансиране.Сега Западните Балкани се справят добре с участието в рамките на програмата „Хоризонт 2020“, която е под мое ръководство, допълни тя.Еврокомисарят добави, че в рамките на европейския информационен съвет има два механизма за финансиране. Единият е така наречения „изследвач“ от идеята до продукта. Вторият е „селиратор“, който ще заяви една ниша на пазара и ще помага да се създаде пазар на бъдещето.Габриел с отчете проблема с изтичане на мозъци и заяви, че имаме нужда от \"нашите млади хора – нашите таланти\". Те трябва да изберат да останат и да работят за региона си и за страната си, смята тя.", "date": "2020.01.27", "title": "Мария Габриел: Само за 4 години малките и средни предприятия са получили 30 млн. евро"}
{"url": "https://offnews.bg/zimni/i-shifrin-veche-ima-svoia-kabinka-v-bansko-720335.html", "text": "Традицията победителите от стартове за Световната купа в Банско да имат брандирана своя кабинка от лифта в ски курорта бе продължена и тази година.Концесионерът на ски зоната \"Юлен\" изненада приятно двойната победителка по спускане и супергигантски слалом от Световната купа в Банско 2020 Микаела Шифрин.Лидерката в класирането за големия Кристален глобус обяви, че е впечатлена от уважението към нея от домакините на Световната купа.Тя позира пред кабинката с нейния лик, а после си направи селфи и видео от церемонията, след което отпътува щастлива от Банско.Следващият уикенд най-добрите алпийки в света ще премерят сили в Сочи, където през 2014 година се проведоха зимните олимпийски игри.", "date": "2020.01.27", "title": "И Шифрин вече има своя кабинка в Банско"}
{"url": "https://offnews.bg/112/otkriha-tialo-na-zhena-v-grebnia-kanal-v-plovdiv-720333.html", "text": "Извадиха тялото на млада жена от Гребния канал в Пловдив, съобщи говорителят на ОДМВР, цитиран от Фокус. Тялото е открито от служители на Общинската охрана, а е извадено от полицията и Гражданска защита. При предварителния оглед не са открити следи от насилие. Смята се, че жената е около 28-годишна. Образувано е досъдебно производство под надзора на прокуратурата. ", "date": "2020.01.27", "title": "Откриха тяло на жена в Гребния канал в Пловдив"}
{"url": "https://offnews.bg/politika/sadat-shte-opredeli-dali-da-se-kasirat-izborite-v-sofia-720301.html", "text": "Днес Апелативният съд София-град ще се произнесе окончателно дали да бъдат касирани изборите за кмет на София. Делото бе заведено от лидера на \"Изправи се.БГ\" Мая Манолова.Преди няколко дни Манолова обяви, че ще обжалва решението на съда да няма ново преброяване на бюлетините, въпреки доказателствата за изборни нарушения.Съдът прие представените от адвокатите на Манолова доказателства, но ги остави без последствия, защото няма възражения от членове на СИК и става дума за аритметическа грешка.\"Тези тежки нарушения опорочават крайния резултат и създават чувство на недоверие у гражданите\", коментира Манолова.", "date": "2020.01.27", "title": "Съдът ще определи дали да се касират изборите в София"}
{"url": "https://offnews.bg/zdrave/bolnitca-osinovena-ot-dariteli-720330.html", "text": "СБАЛДБ \"Проф. Иван Митев\", по-известна като Педиатрията, вече е с ремонтирано Интензивно отделение. Инициативата е на група родители, които се обединяват зад идеята да помогнат на лечебното заведение в труден за него момент - отделението беше затворено, а анестезиолозите и педиатрите подадоха молби за напускане след случая със смъртта на 3-годишно дете в края на миналата година.Зад идеята за възстановяване на отделението се обединяват около 30 души, които работят безвъзмездно денонощно, за да създадат условия, които отговарят на съвременните стандарти за такъв тип отделения в детска болница.В откритата дарителска сметка постъпват около 22 хиляди лв. от страната и чужбина. Дарени са и апаратура, мебели, климатици, хладилници. Общата стойност е около 50 хил. лв.За пръв път детското интензивно отделение има интраосална машина за поставяне на венозен източник - той служи за бързо вливане на лекарства директно в костта, ако медикът не може да постави интравенозна система на детето. Отделението разполага с 12 легла, шест от тях са интензивни. От идната седмица интензивната дейност ще бъде подновена и вече няма да бъдат насочвани деца в Националната кардиологична болница или в \"Пирогов\". Необходимият щат лекари попълнен, увериха от здравното заведение.OFFNews разговаря с Кремена Кунева, майката, която организира първата кампания за ремонт на детското нефрологично отделение в болницата, \"сърцето\" групата Проект #за доброто.- Най-трудното беше нещата да се случат много бързо. Това са отделения, които не могат да не функционират прекалено дълго време. Бързината, с която трябва да се намерят дарителите, да се организира всичко и да започне ремонт се случва в рамките на седмица. За самия ремонт също времето беше около 2-3 седмици. Това е рекордно време.Трябва да се координират страшно много различни групи, които извършват отделните дейности. Понеже аз самата организирах първата ни акция в нефрологичното детско отделение, знам какво означава това. Две седмици буквално не спиш. Ние сме хора, които имат други професии, имаме семейства, деца, и правим това в личното си време.В Интензивното отделение Димитрина Спирова и Надежда Бояджиева поеха организацията. Тези момичета от три седмици не са се прибирали и не са си виждали децата. Това е най-трудното – координацията между всички.Ние всъщност вече имаме едни проекти, които предстоят отново с тази болница, защото това, което виждаме тук, е странно. Това е болница, която за мен е осиновена от дарители. Почти всичко е дарено. Било от Българската Коледа, било от индивидуални дарители или от инициативи като наша. Овен всичко друго самото ръководство е много отворено към тези промени.Ние сме в изключително приятелски отношения, говорим откровено за проблемите, които ние като родители срещаме в тази болница и какво можем да направим заедно, за да решат по-бързо. За такива проблеми няма време, не може да се чака. Има неща, които могат да чакат обществени поръчки, дебати в МС и т.н., но има проблеми, които не могат да чакат.Според мен това е един много, много дълъг процес назад във времето, който е довел дотук. Не искам да се ангажирам с отговори по тези въпроси. Мога да дам лично мнение като родител. Това е може би неглижиране на конкретни проблеми, свързани с детското здравеопазване. Това е единствената национална детска болница в България.Сигурно знаете, че децата са освободени от заплащане на потребителски такси. Само че, освобождавайки нас родителите от тези такси, държавата не ги покрива. С д-р Русинов, директорът на болницата, си говорихме неотдавна и аз попитах дали знаят за миналата година какви пропуснати ползи са това за болницата. Той ми каза, че възлизат на около 400 хил. лв. само от тези такси.Реално финансирането на болницата идва само от клинични пътеки. В разговорите ми с ръководството на болницата чувам, че голяма част от тях все още не са правилно остойностени. Те разчитат единствено на заплащането по тези клинични пътеки.Освен че години наред много проблеми са неглижирани и не са решени, как се очаква само с тези приходи болницата да функционира нормално? Като родител питам МЗ дали е запознато с проблемите в тази болница и какви са плановете му.", "date": "2020.01.27", "title": "Болница осиновена от дарители"}
{"url": "https://offnews.bg/temida/geshev-pita-konstitutcionnia-sad-mozhe-li-da-se-razsledva-prezidentat-720324.html", "text": "Позволява ли законът спрямо президента и вицепрезидента да се образува наказателно производство, ако се установи, че са налице признаци за извършено престъпление. Това пита главният прокурор Иван Гешев в до Конституционния съд. Според конституцията президентът и вицепрезидентът не носят отговорност при изпълнение на своите функции, освен в случаите на държавна измяна и нарушение на основния закон на страната. Точно в тази връзка са и част от въпросите, които Гешев отправя към КС. Според него трябва да бъде тълкувано съдържанието и разкрит смисълът на понятията „държавна измяна“ и „нарушение на Конституцията“, за да се избегне противоречиво прилагане на тази правна уредба, както и настъпването на небглагоприятни за националната правна система последици.В текста главният прокурор посочва, че са налице противоречиви становища относно това дали наказателното производство трябва да бъде спряно или прекратено, когато се установи, че има наличие на данни за съпричастност на президента, респективно вицепрезидента, към извършването на престъпление, което е обект на разследване. В искането за образуване на тълкувателно дело главният прокурор обръща внимание, че тъй като питането не е свързано с конкретно поведение на президента или вицепрезидента, то няма пречка КС да се произнесе.Според становището на самия Гешев може да се извършва проверка на държавния глава и вицепрезидента. Според него идеята на конституционния законодател не е била да се създадат недосегаеми лица.Реакцията от \"Дондуков\" 2\"След като главният прокурор е сезирал Конституционния съд, очакваме развитието по образуваното дело\", коментираха пред БНР от прессекретариата на държавния глава.От \"Дондуков\" 2 подчертават също така в лаконичния си отговор, че \"само Конституционният съд може да тълкува Конституцията\".", "date": "2020.01.27", "title": "Гешев пита Конституционния съд може ли да се разследва президентът при данни за престъпление"}
{"url": "https://offnews.bg/drugi/patuvaneto-s-helikopter-e-bilo-zapazena-marka-na-kobi-brajant-720307.html", "text": "Пътуването с хеликоптер е било запазена марка на Коби Брайънт (1978 - 2020) през голяма част от кариерата му. Още през 2010 година списанието GQ публикува обширен текст за тази страст на лидера на ЛА Лейкърс.Самият Кобе споделя, че за него пътуването с хеликоптер не е каприз, а жизнена необходимост. Заради множеството си контузии и износването на тялото, той не е можел да пътува по два часа със самолет при гостуванията на Лейкърс. Благодарение на хеликоптера той е пристигал от дома си в Ориндж Каунти до залата на Лейкърс \"Стейпъл Сентър\" свеж и готов за игра.Контузиите, които са тормозели Брайънт през години са много - счупени пръсти, проблеми с колената, болки в гърба, хронична умора. Кобе и хеликоптерът са толкова свързани, че дори по-млади звезди като Стеф Къри се заканват, че ще започнат да го копират.След края на кариерата на Кобе се разбира, че той не е собственик на хеликоптера, а го взема под наем. Той има и собствен, но по-малък - червен Robinson R44 Raven, като го сравнява с въздушно Ферари.Справка в сайта Флайтрадар показва, че Кобе е ползвал хеликоптера като такси. В последните два дни преди смъртта му той е извършил осем полета, с продължителност между 8 и 23 минути.Страстта му към летенето била толкова силна, че през 2012 година в Туитър потребител му пише, че най-вероятно ще загине в авиокатастрофа и се оказва пророк.", "date": "2020.01.27", "title": "Пътуването с хеликоптер е било запазена марка на Коби Брайънт"}
{"url": "https://offnews.bg/obshtestvo/gripat-nastapva-vakantcia-v-mnogo-gradove-720305.html", "text": "Грипът настъпва и от днес всички училища в София-град, Кърджали, Хасково и Благоевград, остават затворени.Извънредните мерки за ограничаване на грипа вече бяха въведени за Бургас, Велико Търново и Монтана.Грипната ваканция за столицата ще се слее с междусрочната и учениците ще тръгнат на училище на 6 февруари. Само в София заради грипната епидемия вкъщи ще са около 130 хиляди ученици. В последните дни Столичната регионалната здравна инспекция констатира нарастване броя на заболелите от остри респираторни заболявания и създаването на епидемиологична обстановка.Детските градини и ясли ще продължат да приемат деца при засилен контрол върху здравословното им състояние от медицинските специалисти в детските заведения.До второ нареждане се спират детските и женските консултации, ограничават се плановите операции и свижданията в отделенията.От утре, 28 януари, грипна ваканция е обявена и в Пловдив. Тя ще продължи до 5 февруари включително.", "date": "2020.01.27", "title": "Грипът настъпва, ваканция в много градове"}
{"url": "https://offnews.bg/politika/bivsh-shef-na-dans-mezhdu-sluchaite-s-ruskite-diplomati-skripal-i-ge-720334.html", "text": "„Принципът на контраразузнаването не е веднага да ликвидираш човека, който работи срещу държавата. Въпросът е той да бъде неутрализиран или да му бъде дадена информация, която е в наш интерес. Тоест, ние да дадем дезинформация. Това е една интелектуална игра и изисква висок професионализъм и майсторство”, коментира бившият шеф на ДАНС Владимир Писанчев пред Нова тв по повод шпионския скандал с руските дипломати.Двама руски дипломати у нас са обвинени за изнасяне на държавни тайни, обяви прокуратурата преди няколко дни. Единият е търсил информация за механизмите на изборния процес, а другият събирал данни за енергетиката и енергийната сигурност на България и ги пращал в руска разузнавателна централа. Агентът, натоварен да търси информация за енергетиката на страната, е действал поне година, преди да го хванат, обясни Писанчев.Според него става дума за случаи от последните 6 месеца. Писанчев обаче е категоричен, че екстрадицията на дипломатите, отравянето на бизнесмена Гебрев и разследването \"Скрипал\" са три отделни случая. \"Не могат да се разглеждат под един похлупак\", заяви експертът.Той уточни, че за първи път от 1989 г. имаме досъдебно дело за шпионаж. \"Това означава, че се минава на съвсем друго ниво на работа на прокуратурата и на службите. До този момент се работи с оперативни данни. Ние сме реагирали, гонили сме дипломати. Но когато има досъдебно производство, ние събираме доказателства, които трябва да издържат в съда. Самото разследване изисква правна обосновка на доказателствата. Преди се бягаше от шпионски съдебни процеси и от такъв тип разследване\", разкри Писанчев. Според него в момента се вижда само върхът на айсберга.В обикновения случай на внедряване на агент се постъпва като първо се създава легенда за своите т.нар нелегали. Изпраща се агент в чужда страна. Той няма дипломатически имунитет. Създава си име, професия и започва да работи. Може да е с български документи, може да се от трета страна. Може да е български гражданин, може и да не е. \"Нелегалът работи по съответна посока в зависимост от задачите, които са му поставени. Създава контакти или подготвя средата за други хора, които ще продължат след него. Нелегалите могат да почнат от нула и да се опитат да стигнат до последно ниво. Могат да опитат да се интегрират на определено ниво и да започнат от там. Има нелегали, които са стигали до много високо ниво – заместници, работещи в министерства. У нас няма информация за това\", каза Писанчев. ", "date": "2020.01.27", "title": "Бивш шеф на ДАНС: Между случаите с руските дипломати, Скрипал и Гебрев няма връзка"}
{"url": "https://offnews.bg/temida/povdignaha-obvinenie-na-virtualnia-liubovnik-na-bankerkata-prisvoila-720368.html", "text": "Окръжната прокуратура във Варна е повдигнала обвинение на Сергей М. от Монтана, съобщиха от Апелативната прокуратура. Той е привлечен като втори обвиняем по воденото досъдебно производство срещу банковата служителка Невена Й., която е обвинена за присвояване в особено големи размери. На Сергей М. е повдигнато обвинение за измама в особено големи размери. Наложена му е мярка за неоклонение \"парична гаранция\" в размер на 10 000 лв. 38-годишната Невена Й. е в ареста от ноември миналата година, след като стана ясно, че . от сметки на вложители за периода от 1 януари 2018 г. до 21 ноември 2019 г. Присвоените средства са били превеждани по сметка на Сергей М., с когото служителката се запознала в Интернет. По време на виртуалната връзка Невена Й. изпращала присвоените пари с колети по куриерската фирма „Еконт“. Изпращала и лични средства, включително и изтеглени от нея и нейни роднини кредити. Между двамата не е имало нито една среща. Тя е обяснила на разследващите, че е изпращала парите, защото са били нужни на нейния интернет приятел, за да реши финансови проблеми с лихвари. Разследването по случая е възложено на екип от следователи от Окръжния следствен отдел към Окръжната прокуратура във Варна.", "date": "2020.01.27", "title": "Повдигнаха обвинение на виртуалния любовник на банкерката, присвоила 1 млн. лева"}
{"url": "https://offnews.bg/sviat/trima-balgari-sa-blokirani-v-uhan-720302.html", "text": "Трима българи са в град Ухан и българското посолството в Китай поддържа непрекъснато връзка с тях, съобщиха от българското външно министерство.Кметът на Петрич Димитър Бръчков съобщи за БНР, че с извънреден полет днес сутринта от Пекин се завръща българският ансамбъл \"Пролет\"от Петрич, който бе поканен да участва в китайския новогодишния карнавал. Става дума за 20 души, разказа временно управляващия българското посолство в Пекин Владимир Спасов пред бТВ.Той обясни, че държавата Китай е подпомогнала състава, като е купила бързо билетите за връщане. Спасов бе категоричен, че няма заразени българи или други граждани на Европейския съюз.Броят на жертвите на коронавируса от нов тип, който причинява пневмония, се е увеличил до 80, като заразените вече са около 2700 души, основно в Китай, предава TACC. Руската агенция се позовава на китайските медии и на официалните власти в Пекин.Генералният директор на Световната здравна организация Тедрос Гебрейесус ще бъде в Пекин, за да обсъди с властите и експерти мерките срещу разпространението на опасната зараза, предава в същото време БНР.", "date": "2020.01.27", "title": "Трима българи са блокирани в Ухан"}
{"url": "https://offnews.bg/ikonomika/izgledite-za-zabaviane-na-svetovnia-ikonomicheski-rastezh-veche-se-otr-720198.html", "text": "Банките в България работят в среда, в която нагласите на предприятията и домакинствата се запазват сравнително оптимистични, но върху икономическите условия в страната започват да се отразяват изгледите за забавяне на световния икономически растеж и за по-слабо външно търсене, предупреждава Българската народна банка в анализа си за банките в България за третото тримесечие на 2019 г. (юли-септември), публикуван миналата седмица.Рискът от забавяне на световната търговия идва от повишената геополитическа несигурност и противоречията по повод протекционистични политики. В тази среда продължава провежданата политика на монетарни стимули в еврозоната, което обуславя и запазването на ниските лихвени равнища в България - посочват от Банков надзор.Ниските лихви влияят положжително върху способността на кредитополучателите да обслужват задълженията си, но и създават риск от прекомерно увеличаване на задлъжнялостта - предупреждава централната банка. Ниските лихви и нарастването на доходите стимулира търсенето на кредити, а когато прибавим към това засилената конкуренция между банките и повишеното предлагане на заеми, резултатът е активизиране на кредитната дейност, особено при домакинствата.По-големия обем кредити частично смекчават ефекта от понижаването на лихвите по кредитите и, съответно, на приходите от тях. Но лихвеният марж на банките се свива и те са изправени пред необходимостта да адаптират бизнес моделите си към средата на ниски лихви. Това, което виждаме да правят през последните месеци е че компенсират чрез увеличаване на такси и комисиони. По отношение на платежните услуги обаче промените в европейските регулации ще ограничат това, напомня БНБ.Моментна картинаКак изглежда банковата ни система от юли до септември 2019 г.?Активите ѝ се увеличават с 2.9 млрд. лева (2.7%) до 111.5 млрд. лв. Брутните кредити и аванси нарастват с 2.5 млрд. лв. (2.7%) до 93.0 млрд. лв. Вземанията от кредитни институции се увеличават с 1.2 млрд. лв. (8.2%). Брутният кредитен портфейл нараства с 1.4 млрд. лв. (2.3%) до 64.6 млрд. лв. В структурата му увеличение има при кредитите за домакинства (с 672 млн. лв.) и за нефинансови предприятия (с 580 млн. лв.). Нарастват и кредитите за сектор „държавно управление“ с 26 млн. лв.Тези в лева се увеличават до 58.0%, в евро намаляват до 36.5%, а в други валути са 5.5%.Депозитите също се увеличават - с 2.7 млрд. лв. (3.0%) до 94.5 млрд. лв. При домакинствата увеличението е с 896 млн. лв., 1.6%. Левовите достигат 59.5% от депозитите, евровите намаляват до 32.5%, в други валути е 8.0%.Необслужвани кредити\"Настоящият дял на необслужваните кредити в българската банкова система налага кредитните институции да предприемат по-активни действия за намаляване на техния обем, както и в максимална степен да използват съществуващите условия, за да подсигурят по-доброто им покритие с обезценки - пишат от БНБ. - Изгледите за запазване в средносрочен период на настоящите ниски лихвени нива по инструментите на паричната политика в еврозоната не бива да се разглеждат като фактор, който изключва вероятността от внезапно повишение на прилаганите от банките лихвени проценти. Влошаване на икономическите и пазарните условия може да доведе до рязко нарастване на лихвените равнища по кредитите както заради изостряне на чувствителността на банките към риска и съответно до увеличаване на рисковата надбавка в лихвените проценти по кредитите, така и по линия на евентуално повишение на цената на привлечените средства, пред което могат да бъдат изправени кредитните институции.\"Увеличението на обема на необслужваните кредити е с 0.4 млрд. лв. и достига 6.9 млрд. лв. В края на септември делът на брутните необслужвани кредити и аванси е 7.4% (при 7.2% в края на юни).ПечалбаЗа първите 9 месеца на 2019 г. печалбата на банковата система е 1.3 млрд. лв., с 51 млн. лв. (4.2%) повече от същия период на 2018 г.Към 30 септември 2019 г. общият нетен оперативен доход възлиза на 3.2 млрд. лв., с 93 млн. лева (3.0%) над отчетения към септември 2018-а.Причината за това обаче не е умелото управление на финансови инструменти, а по-скоро повишаването на такси и комисиони. \"Принос за нарастването му имат нетният лихвен доход, нетният доход от такси и комисиони и оперативните и други нетни доходи. Намаляващ ефект оказа нетният доход от финансови инструменти\", се казва в анализа на БНБ.За 1 г. нетният лихвен доход се увеличава с 41 млн. лв. (2.0%) до 2.1 млрд. лв. и делът му в общия нетен оперативен доход е 65.8% към 30.09.2019 г. По-високият темп на нарастване на лихвоносните активи в сравнение с този на нетния лихвен доход допринася за намалението на нетния лихвен марж до 2.95% към края на третото триимесечие. Нетният доход от такси и комисиони нараства спрямо септември 2018 г. с 39 млн. лв. (4.9%) до 826 млн. лв., като делът му в общия нетен оперативен доход достига 26.1%.В края септември съотношението „кредити/депозити“ възлиза на 72.7% (при 73.0% в края на юни).", "date": "2020.01.27", "title": "Изгледите за забавяне на световния икономически растеж вече се отразяват върху България, предупреждава БНБ"}
{"url": "https://offnews.bg/kultura/minuta-malchanie-na-nagradite-grami-v-pamet-na-kobi-brajant-vizhte-720283.html", "text": "Церемонията за наградите \"Грами\" започна с минута мълчание в памет на загиналия Коби Брайънт. 62-ото издание на призовете се проведе в „Стейпълс Сентър“ – залата, където той е играл безброй пъти. \"Тази нощ посвещаваме на Коби\", обяви поп звездата Мелиса Вивиан Джеферсън, известна под псевдонима Лизо, излизайки на сцената, за да открие церемонията.Водеща на наградите, които се присъждат в 84 категории, отново бе Алиша Кийс.Американската тийн поп сензация Били Айлиш спечели наградата „Грами”в категориите - най-добър поп албум за \"When We All Fall Sleep, Where Do We Go\", \"Песен на годината\" за \"Bad Guy\" и \"Най-добър изпълнител\".За наградата „Най-добър изпълнител” претендираха също американските певици Меги Роджърс и Лизо, испанската изпълнителка Росалия и британката Йола, американският рапър Лил Нас Екс, американските групи \"Блек пюмас\" и \"Танк енд дъ Бангас\".Фаворитът на 62-то издание на наградите \"Грами\" Лил Нас Екс получи първия си приз \"Грами\" за видеоклипа на \" \"Old Time Road\".Бившата първа дама на САЩ Мишел Обама получи \"Грами\" за звукозапис за аудиокнигата си, наречена \"Моята история\".Сред изпълнителите на вечерта бяха „Аеросмит“, Били Айлиш, Лизо, Ариана Гранде, „Джонас брадърс“, Камила Кабело и Деми Ловато.Церемонията бе помрачена от скандал, разразил се преди седмица, след отстраняването на Дебора Дуган - президентката на Националната звукозаписна академия, която присъжда наградите „Грами“. Дуган съобщи, че е била жертва на сексуален тормоз и нееднократно заяви, че звукозаписната академия обслужва приятелски интереси, както и че номинациите за наградите „Грами“ са „нагласени“.В отговор от академията окачествиха твърденията на Дебора Дуган като „изопачени, фалшиви и подвеждащи“.", "date": "2020.01.27", "title": "Минута мълчание на наградите 'Грами' в памет на Коби Брайънт. Вижте победителите"}
{"url": "https://offnews.bg/drugi/hiliadi-se-sabraha-v-tcentara-na-los-anzhelis-za-da-pochetat-kobi-bra-720313.html", "text": "Хиляди жители на Лос Анджелис и фенове на баскетболния ЛА Галакси се събраха пред залата на отбора \"Стейпълс Сентър\", за да почетат Коби Брайънт и да го изпратят в последния му път.Брайънт загина в катастрофа с хеликоптер в неделя вечерта. Освен него още осем души загубиха живота си при инцидента, като между тях е и дъщеря му Джиана.Хората се събраха пред залата, като повечето обяха облечени в екипите със \"златно и лилаво\" и скандираха \"Давай, Коби\".Те поставиха свещи, цветя и други предмети свързани с баскетбола и Брайънт пред централния вход на \"Стейпъл Сентър\", където в този момент се провеждаше раздаването на наградите \"Грами\".", "date": "2020.01.27", "title": "Хиляди се събраха в центъра на Лос Анжелис, за да почетат Коби Брайънт (видео)"}
{"url": "https://offnews.bg/protesti/protest-pred-mrrb-za-ostavkata-na-petia-avramova-720304.html", "text": "Перничани организират протест под надслов \"Долу ръцете от водата и въздуха ни! Искаме нормален живот! Оставка на Петя Аврамова\". Той е насрочен за 12:00 ч пред Министерство на регионалното развитие и благоустройството. Протестът се организира от Инициативен комитет \"Спаси Перник\".След съботния  с искане на на министъра на регионалното развитие и благоустройство Петя Аврамова, заместник-министъра на регионалното развитие и благоустройство Николай Нанков, заместник-министъра на околната среда и водите Красимир Живков, директора на Басейнова дирекция-Благоевград Радослав Георгиев, които според протестиращите, настояванията им прераснаха в искане на оставката на цялото правителство. Жителите на Перник обявиха, че днес ще се съберат в центъра на София и ще искат оставката на министъра на регионалното развитие и благоустройството Петя Аврамова.Перничани бяха подкрепени и от жителите на Бобов дол, София, Враца и други градове на страната. Посланието, с което излязоха, беше \"Вода за Перник, вода за България!\", но имаше и искания за спиране на горенето на отпадъци. Преди около месец перничани бяха организирали градско шествие и молебен за вода в град Перник.Близо месец Перник е в бедственото положение, въпреки мерките, които бяха предприети от страна на Министерския съвет за увеличаването на притока към яз. \"Студена\".Режимът на водата в Перник започна на 18 ноември 2019 г., а причината - малкото количество вода в яз. \"Студена\".", "date": "2020.01.27", "title": "Протест пред МРРБ за оставката на Петя Аврамова"}
{"url": "https://offnews.bg/kultura/petrichkiat-ansambal-se-pribira-s-izvanreden-polet-ot-kitaj-zaradi-kor-720312.html", "text": "Фолклорен ансамбъл „ Пролет“ към читалище „ Братя Миладинови“- Петрич, който е единственият български състав, поканен да участва в новогодишния карнавал в Пекин, се прибира с извънреден полет сутринта на 27 януари. Това съобщава пред БНР кметът на Петрич Димитър Бръчков.Всички от групата са добре, а семействата им са били информирани за извънредната ситуация заради конора вируса и отменените мероприятия по посрещането на китайската Нова година.16 танцьори, предимно тийнейджъри, четирима техни ръководители и трима представители на местната власт са в екипа, който трябваше да представи страната ни на Световния карнавал в Пекин.Групата замина на 22 януари, а участието на фолклорния състав беше планирано за 1 февруари. Ръководителят на групата Андон Божанин е потвърдил пред китайските власти желанието на всички да напуснат страната при първия удобен случай.Към момента няма информация дали, след като кацнат на летището, ще им бъдат извършени специални прегледи и изследвания.", "date": "2020.01.27", "title": "Петричкият ансамбъл се прибира с извънреден полет от Китай заради коронавируса"}
{"url": "https://offnews.bg/obshtestvo/preduprezhdavat-plovdivchani-da-ne-kupuvat-sladkovodna-riba-720314.html", "text": "Питейната вода в Пловдив не е замърсена въпреки изплувалото .Превантивно е спряно черпенето на питейна вода от сондажи в близост до реката.\"Нашите сондажи са на 80-90 м дълбочина, през два геоложки хоризонта минават, през глинести слоеве, тъй че няма никаква опасност повърхностна вода да попадне в нашите сондажи и оттам в питейната мрежа“, увери в сутрешния блок на  Антон Гълъбов - главен инженер на ВиК-Пловдив.Междувременно, прокуратурата в Пазарджик образува досъдебно производство. Според РЗИ .РЗИ взима проби от чешмите и водоизточниците, за да се проверява качеството на водата.Общинска охрана дежури край бреговете на реката в Стамболийски и следи да не се вади мъртва риба от водата. Предупреждават се и гражданите да не купуват сладководна риба с неясен произход от магазинната мрежа, тъй като не се знае какви вещества съдържа тя и дали не е потенциално опасна за здравето.", "date": "2020.01.27", "title": "Предупреждават пловдивчани да не купуват сладководна риба"}
{"url": "https://offnews.bg/obshtestvo/tri-komisii-na-sos-se-sabirat-izvanredno-za-vodata-na-pernik-720306.html", "text": "Три комисии на Столичния общински съвет заседават извънредно и съвместно днес заради водната криза в Перник. Събират се комисията по инженерна инфраструктура и енергийно планиране, по икономика и собственост и по финанси и бюджет, на заседанието ще се обсъжда искането на министрите на икономиката, регионалното развитие и околната среда за осигуряване на допълнително водоснабдяване на Перник чрез водоснабдителната система на София.Столичните общинари трябва да позволят ВиК системата на столицата да се използва за отвеждане навода от язовир „Бели Искър“ през \"Мало Бучино нов\" до Перник. Кметът Йорданка Фандъкова пък ще направи днес проверка в пречиствателна станция за питейни води \"Бистрица\". Тя ще провери и информацията в командната зала за потоците водни количества, нивата на водата в язовирите „Бели Искър“ и „Искър“, както и от всички локални резервоари в системата.  Окончателното решение за използване на ВиК мрежата на София за вода за Перник ще вземе утре СОС на извънредно заседание. ", "date": "2020.01.27", "title": "Три комисии на СОС се събират извънредно за водата на Перник"}
{"url": "https://offnews.bg/nashite-avtori/zad-zavesata-720311.html", "text": "Ако животът е пиеса, смъртта е неговата завеса. Когато последните аплодисменти заглъхнат и финалният поклон е направен, завесата се спуска - тежка, достолепна и безкомпромисна. Рано или късно тя застава между публиката и сцената, но това, че вече не виждаме главния герой, не означава, че той е престанал да съществува. Хубавите пиеси продължават да живеят на бис във всеки зрител, излязъл мълчаливо от театъра. Днес целият свят се опитва да осмисли една ужасяваща трагедия. Да открие някаква логика и продължение в безпощадната неумолимост на преждевременно прекъснатия живот. Може би единственият начин да го направим е да надникнем там, зад завесата...Първия път, когато видях Кобе Брайънт на живо, той все още бе тийнейджър. Мисля, че мачът беше срещу Кливланд..., не съм сто процента сигурен. Изглеждаше прекалено слабичък, а главата му бе следвана навсякъде от малък облак ситни черни къдрици. Първото нещо, което забелязах, обаче, бе начинът, по който се движеше. В пружиниращата му походка имаше самоувереност, дори арогантност. Когато топката попаднеше в ръцете му, той сякаш се превръщаше в котка - тялото му се сгъваше ниско до паркета в търсене на най-подходящия момент и място да се разгъне... като чудовищна експлозия. И когато това се случеше, нямаше сила на този свят, която да може да го спре. Беше ясно... Не - беше далеч повече от ясно, че гледам началото на една изумителна кариера.Второто нещо, което забелязах, бе, че Кобе не обичаше да подава топката. И почти не комуникираше със съотборниците си нито на игрището, нито извън него. И не се усмихваше. Да, Кобе бе виртуоз, Кобе бе вълшебник с топката, Кобе бе създаден за баскетбол, но имаше нещо в него, което ме тревожеше. Някакъв мрак. Или терзание. Или болка. Нещо, което не му позволяваше да се довери на нищо извън себе си.В следващите години Кобе превзе лигата. Вкарваше когато и откъдето си поиска. Правеше неща, които не бяхме виждали. Едно от любимите ми негови изпълнения беше срещу отбора на Вашингтон. Гледал съм го поне хиляда пъти. Браянт тръгна с топката от дъгата за три точки, вкамени защитника си със зашеметяващо бърз кръстосан дрибъл, нахлу към коша, където го чакаха двама огромни противници, и излетя... И продължи да лети. И след това... продължи да лети. Високо, високо над двата отбора, над простосмъртните, над логиката, над очакванията, над земята и нейната пренебрегната гравитация. Беше цяло чудо, че не си счупи главата в бясно пристигащото към лицето му табло. Когато най-после завърши полета си с тротилова забивка, дори съдиите бяха зяпнали вцепенени от възхищение. Наричат НБА лигата на извънземните. Откъде тогава бе пристигнал Кобе?На коя успоредна вселена дължахме тази аномалия? Кобе бе стихия. Сравняваха го с Джордан. Милиони фенове го боготворяха. Но в същото време той играеше без удоволствие, с някакъв гняв, който може би бе рожба на вродения му перфекционизъм и желание да печели на всяка цена. Не се доверяваше на никого. Бе станал отшелник в собствения си отбор. Онази, тъмната част от него, сякаш бе започнала да надделява. Често стреляше през двама, трима защитници, дори когато имаше непокрит съотборник под коша. Мачовете на Лейкърс се превърнаха в безкрайни сола. Имаше страдивариус. Но нямаше симфония. Играчите страняха от него. Треньорите му го наричаха неуправляем. Бе себичен, труден, сприхав, егоистичен. Започнаха да го наричат \"примадона\". Не закъсняха и скандалите извън залата. Съдебното дело в Колорадо. Изневерите. Обвиненията. Конфликтът със собствените му родители. Кобе сякаш потъваше в тресавище, дърпан към дъното от противоречивата същност на собствения си гений. И тогава... баскетболистът направи най-красивото си и неочаквано изпълнение и със зъби и нокти си проправи пътека в джунглата към... себе си. Не е лесно да се преоткриеш на 30 години. Да признаеш грешките си. Да напишеш Метаморфозата на Кафка наобратно. Но, както знаем, Кобе беше враг номер едно на гравитацията, включително своята собствена. Нищо повече нямаше да бъде същото.Промяната му бе драстична и почти светкавична. Първо бе забелязана между двата коша. Топката спря да потъва в ръцете му като в Марианската падина - Кобе подаваше! При това органично и с готовност. Предварително заучените отигравания на отбора вече не бяха прекъсвани наполовина от внезапните му изстрели. Лицето му все по-често се озаряваше от голяма искряща усмивка. Той се движеше по паркета с по-особена лекота. Вече нямаше гняв. Имаше удоволствие. Дори еуфория. Кобе вече не играеше в полза на себе си. Той играеше в полза на самата игра - на нейното стогодишно намерение да открие съвършенството в синхронното усилие на един идеално съчетан квинтет. Кобе винаги е обичал баскетбола до безумие. Но сега вече баскетболът му отвръщаше със същото.Но това не беше всичко. Превъплъщението на Кобе имаше повторение. И то не само едно. Гледахме ги едно след друго на забавен кадър и на игрището, и извън него. Забелязах, че започна да дава пресконференции след мач, държейки двегодишната си сладка като бонбон дъщеричка Джиджи на коляно. Усмивката не слизаше от лицето му. Отговаряше спокойно и приятелски дори на най-неуместните журналистически въпроси. Разтвори широко вратите към себе си и даде възможност на целия свят да открие интелекта, речника и ерудицията му. Оказа се, че характерът на Кобе е далеч от клиширания образ на ограничения спортист. Тъй като бе израснал в Италия, Брайънт имаше особен афинитет към европейската култура и манталитет. Обичаше изкуството, литературата, модата, футбола. Беше полиглот и даваше интервюта на перфектен италиански и испански. Изостави клубовете и съмнителните обожателки и се отдаде изцяло и безпрекoсловно на семейството си.Междувременно печелеше всичко. Шампионски титли, Световни първенства, Олимийски златни медали, трофеи за най-полезен играч на лигата и т.н., и т.н. Сега вече след всеки негов успех съотборниците му го носеха на ръце. Искаха да бъдат в близост до него. Да му помагат и да търсят помощ от него. Дори противниците му го обичаха. Кобе вече не трупаше просто точки и рекорди. Той трупаше митология.Знаеше идеално, че в крайна сметка времето е непобедено и реши, че за да продължи да играе любимита си игра на най-високо ниво, ще трябва да се отнася към тялото си като към храм. Стана педант в тренировките и храненето. Беше любопитен, търсещ, питащ. Подготвяше с часовникарска прецизност всяко свое мускулно влакно. Занимаваше съзнанието си с медитация и тялото си с плиометрика. Четеше и се образоваше непрекъснато за най-новите тенденции във възстановяването. След като контузи коляното си, отиде в Дюселдорф за терапия със стволови клетки. Кобе продължи да се преоткрива. Отново и отново... Все още мачкаше гравитацията, но искаше да запази ставите си за колкото се може по-дълго. И обрече безкрайни месеци на усъвършенстване на стрелбата си. Преди мач идваше в залата два часа по-рано, за да стреля. И стана най-добрият стрелец в лигата. Печелеше мачове в последните секунди от невъзможни положения. Дори след най-откачените му изстрели мрежичката имаше чувството, че я очаква топка. Но това не му беше достатъчно - едно лято, докато останалите играчи сърбаха дайкирита на Хаваите, Кобе нае великия център Хаким Олайджуон, за да го научи как да играе с гръб към коша. Следващия сезон Кобе изпепели лигата с кавалкада от вълшебни финтове, извадени директно от репертоара на Хаким.Когато скъса ахилесовото си сухожилие, Кобе не се отчая. Той знаеше, че просто е дошло време отново да преоткрие себе си. Направи го с неистово усилие, постоянство и интелект. И когато се завърна в игра отново, бе неопазим. В резюмето му има много постижения, но той отказа да гони рекорда на Карийм Абдул Джабар за най-много точки в историята на лигата. Новият Кобе нямаше нужда от това. Той вече бе открил мястото си сред стенописите на баскетболната базилика. Искаше да се откаже от играта преди тя да се е отказала от него. Искаше да се сбогува с достойнство. Кобе изигра последния си мач на 13 април 2016. В сблъсък с Юта Джаз 37-годишният Браянт вкара зашеметяващите 60 точки и донесе победа на своите Лейкърс.За разлика от много бивши звезди Кобе не направи опит да се върне в играта. Бе затворил тази врата завинаги. Бе време отново да преоткрие себе си. През последните пет години Браянт се превърна в успешен бизнесмен, филантроп, инвеститор, медиен магнат, лектор, баскетболен анализатор и всеотдаен баща на дъщерите си. Познанията му във всички тези области могат да бъдат характеризирани като енциклопедични.Такъв бе човекът Кобе Браянт. Този зад завесата. Може би вече не можем да го видим лице в лице, но това не значи, че той не съществува. И когато излизате смълчани от театъра, не забравяйте да вземете със себе си пиесата. Пиесата на един кратък, но изумителен живот. Неговата постановка продължава. В нея има геройства, приключения, разочарования, слава и рекорди, но това, което я прави достойна за бис, е големият урок, който винаги ще носи в себе си. Урокът, че никога не е късно да преоткриеш себе си. Никога! Кобе Брайънт преоткри себе си като играч, като съотборник, като професионалист, като съпруг, като родител и най-вече като човек. И ето че днес именно неговата честа жертва - гравитацията - наивно смята, че най-после го е победила и го е отнела от света завинаги. Но истината е, че той отново е над нея, над голямото хаотично игрище, над логиката, над очакванията и над нас, простосмъртните. Там някъде, много, много високо... с малката Джиджи на коляното.Това трябваше да е последният поклон, но споменът за Кобе ненадейно ме помоли да завърша с неговите собствени думи. Тези, за които бе награден с наградата “Оскар”. Кобе, виждате ли, написа прощално писмо към... баскетбола преди началото на своя последен сезон. Поредното му неочаквано и искрено превъплъщение... този път в автор. Думите му бяха превърнати във филм. Филмът спечели “Оскар”. Днес писмото му към баскетбола звучи като писмо към всички нас - тези, които са избрали да носят в себе си неговата красива пиеса.“Скъпи баскетбол”(От Кобе Браянт)Скъпи Баскетбол,От момента, в който започнах да слагам и развивам нагоре баскетболните чорапи на баща сии да стрелям въображаеми печелещи мачове изстрелив залата Грейт Уестърн Форум,aз знаех, че едно нещо е истина:Бях се влюбил в теб.Това бе любов толкова дълбока, че аз ти дадох всичко, което притежавах - от тялото и съзнанието сидо духа и душата си.Като шестгодишно момче,дълбоко влюбено в теб,аз никога не виждах края на тунела,виждах само себе си, излизащ с тичане от него.Така че продължавах да тичам.Тичах надлъж и нашир по всяко игрище.И гонех всяка неовладяна топка за теб.Ти поиска от мен моя хъс.Аз ти дадох сърцето си.Защото то бе част от нещо много повече.Играех през потта и болкатане защото ме бе повикало предизвикателството,а защото ме бе повикал ТИ.Аз направих всичко за ТЕБ.Защото така се прави,когато някой те накара да се почувстваш толковажив, колкото ти ме накара да се почувствам.Ти връчи на едно шестгодишно момче неговата Лейкърска мечта.И аз винаги ще те обичам заради това.Но аз не мога да те обичам с подобна всеотдайност още твърде дълго.Този сезон е всичко, което ми е останало да ти дам.Сърцето ми е в състояние да понесе ударите.Съзнанието ми е в състояние да се справи с натоварването.Но тялото ми знае, че е време да каже \"сбогом\".И това е Окей.Аз съм готов да те пусна.Искам да го знаеш сега, за да можем и двамата да се насладим на всички моменти, които са ни останали заедно.И на добрите, и на лошите.Ние дадохме един на другвсичко, което имахме.И двамата знаем, че без значение какво ще правя оттук нататък,аз винаги ще бъда онова хлапес развитите нагоре чорапи.Кошче за боклук в ъгъла:05 секунди до края на мача.Топката е в ръцете ми.5...4...3...2...1Любов завинаги,Кобе", "date": "2020.01.27", "title": "Зад завесата"}
{"url": "https://offnews.bg/112/izdirva-se-20-godishen-student-720315.html", "text": "20-годишен студент изчезна, близките му го издирват от няколко дни, съобщи . Момчето е от Пазарджишко, студент е в столицата и живее в Студентски град.Николай е видян за последно в сградата на Софийския университет, където следва география, на 23 януари. Същият ден сутринта го видял и съквартирантът му Иван.„Доколкото знам няма проблеми с никого. Съвсем нормално се държеше”, казва Иван.Според локацията му в социалните мрежи, последно Николай е посетил Казичене. „За последно го чух преди една седмица. Беше изключително спокоен, събудих го от сън. В събота сутринта му се обадих, не ми вдигна. Започнах да се притеснявам. Писах му съобщение, на което не е отговарял, не е и прочетено. В събота вечерта подадох заявление за общодържавно издирване. Последно намерих документи за работа във фирма, в която е работил само 4 дена. Не знам подробности, не знаех, че е напуснал”, казва бащата на Николай.Близките призовават ако някой има информация за момчето да сигнализира в близкото РПУ или на следните телефони: 089 914 0064; 089 916 13 56.", "date": "2020.01.27", "title": "Издирва се 20-годишен студент"}
{"url": "https://offnews.bg/drugi/svetat-na-sporta-skarbi-za-kobi-brajant-720303.html", "text": "Смъртта на бившия американски баскетборист Коби Брайънт разтърси спортния свят. В социалните медии валят съболезнования и окуражителни думи към семейството и близките му.Роденият през 1978 години легендарен играч, срещу чието име стоят много от рекордите в НБА, намери смъртта си в катастрофа с хеликоптер, като при инцидента загина и едва от трите му дъщери. Някой от най-големите звезди от всички спортове, както и различни клубове споделиха тъгата си.Алпийската звезда Микаела Шифрин, която спечели две победи в Банско сподели в Туитър новината за смъртта на Брайънт, придружена с емотикони на разбити сърца.\"Отвъд опустошително... големият ми брат... Не мога, просто не мога да повярвам\", бяха думите на испанския баскетболист Пау Гасол.\"Все още не мога да повярвам\", разтърсен е и легендарният спринтьор Юсейн Болт.\"Сърцето ми се къса от тази новина, ти бе истинска легенда и истински приятел. Почивай в мир Коби Брайънт. Моите мисли са със семейството и децата му\", сподели тъгата си френският баскетболист Тони Паркър.Към молитвите и съболезнованията се включиха и още имена като Лука Дончич, Икер Касияс, Неймар, Линдзи Вон, Том Брейди, Хакан Шукур, клубове като Интер, Милан, Реал Мадрид, Барселона, Олимпик Марсилия, Наполи, Галатасарай, включително и хора извън спорта като американския президент Доналд Тръмп, Пауло Коелю, Фърги, Упи Голдбърг, Фарел Уилямс и много други.", "date": "2020.01.27", "title": "Светът на спорта скърби за Коби Брайънт"}
{"url": "https://offnews.bg/knigi/pogledni-kam-doma-angele-istoria-na-pogrebania-zhivot-ot-tomas-ulf-720294.html", "text": "Издателство „Екрие“ с вълнение приема предизвикателството да запознае отново читателите не просто с едно от произведенията на вселената Томас Улф, а именно с първия му роман, озаглавен „Погледни към дома, ангелe: История на погребания живот“. Обновеното и преработено издание е с ново художествено оформление и корица, както и с нов предговор на великия Максуел Пъркинс. Преводът е дело на един от най-добрите преводачи на англо-американска литература у нас – Иванка Савова, награждавана многократно за своята работа и с дълъг професионален опит.Романът е писан през 1929 г. и се смята за силно автобиографичен американски билдунгс роман. Книга за жаждата за по-възвишен интелектуален живот. \"Погледни към дома, ангеле: История на погребания живот\" въздейства като мощен резонанс на поколения читатели, в това число и на някои от най-значимите съвременни световни автори.Томас Улф (1900-1938) отдавна е признат за едно от най-големите имена в американската литература на ХХ век, редом с Фокнър, Хемингуей, Дос Пасос и Скот Фицджералд - наричат ги „голямата петорка”. Дори сред тях, Томас Улф се откроява с мащабността и дързостта на творческите си амбиции, с езиковата си и интелектуална мощ. Не напразно Фокнър го е провъзгласил за „най-яркият талант на нашето поколение”, а критиците го наричат „Ниагарският водопад на американската литература”. След публикуването на първия му роман „Погледни към дома, ангеле” през 1929 г. Улф става световноизвестен. „Ангелът” и до днес е смятан от критици и читатели за най-значимото му произведение. Улф пресъздава живота на едно семейство в малко градче на американския Юг - семейство Гант, което много прилича на семейството на автора, а Юджийн Гант в значителна степен представлява литературен автопортрет на самия Томас Улф. Семейна приказка, в която главния герой е най-малкият син в многочислена фамилия от шотландско-ирландски произход. Децата, четири момчета и две момичета, изграждат характерите си и се борят за индивидуалност в обстановка, създадена от сливането на „два мощни егоизма” – на бащата и на майката. Градчето Олтамонт в Южна Каролина – летен курорт, местност и климат с лечебен ефект за туберкулозни, е тясно за малкия Юджийн, надарен с голям ум и любознателност.Той става „ученият” в семейството и е обект едновременно на завист и обожание от страна на братята и сестрите си – единствен, успял да се измъкне от убийствената посредственост на инертния провинциален живот. Улф умира само на 38 години от мозъчна туберкулоза.Приживе е успял да издаде две книги: „Погледни към дома, ангеле”/ Look Homeward, Angel (1929) (първо издание на български език през 1995 г.) и „За времето и реката”/ Of Time and the River (1935). От дебелите ръкописи, останали след смъртта му, са били извлечени още два сравнително завършени романа: „Паяжината и скалата” (издаден на български език през 1985 г.) и „Няма да се върнеш у дома”.", "date": "2020.01.27", "title": "'Погледни към дома, ангеле: История на погребания живот' от Томас Улф (откъс)"}
{"url": "https://offnews.bg/drugi/lebron-dzhejms-ne-sdarzha-salzite-si-sled-kato-nauchi-novinata-za-kobi-720319.html", "text": "Отвъд океана предадоха първата реакция на суперзвездата на баскетболния ЛА Лейкърс ЛеБрон Джеймс. Краля остана съкрушен, след като научи за ужасната трагедия с Коби Брайънт и не скри сълзите си на летището.Само преди ден Джеймс изпревари Коби във вечната ранглиста на най-добрите реализатори в НБА, като вече има 33655 точки на сметката си и излезе на 3-ото място. Брайънт остава с 33644 точки на 4-ата позиция.Легендата Майкъл Джордан пък изрази \"шоковото\" си състояние вследствие на трагичната вест.\"Аз съм шокиран от трагичните новини за смъртта на Коби и Джиана. Думите не могат да опишат болката, която аз усещам. Обичах Коби - той беше моят малък брат. Говорихме често и тези разговори ще ми липсват страшно много. Той беше невероятен съперник, един от най-големите в играта с невероятна креативна мощ.Коби също така бе уникален баща, който обичаше семейството си много и беше горд с изявите на своите дъщерички. Съпругата ми Ивет се присъединява с най-искрени съболезнования към Ванеса, организацията Лейкърс и баскетболните фенове по земята\", написа в официално изявление Джордан.Емблематичният съотборник на Коби в ЛА Лейкърс - Шакил О\"Нийл, е съкрушен след новината за смъртта на своя приятел. Двамата играха заедно в \"Стейпълс Сентър\" от 1996-а до 2004-а година, където Шак и Коби успяха да завоюват две титли (2000 и 2002).\"Няма думи, които да опишат болката, която има в мен след трагедията, свързана с невероятната Джиджи и моят брат - Кобе Брайънт. Обичам ви и винаги ще бъдете в моите сърца.Винаги ще ми липсвате. Изразявам искрените си съчувствия към цялата фамилия Брайънт и семействата на другите пасажери в хеликоптера\", написа О\"Нийл в социалните мрежи, прилагайки колаж с кадри на двамата.", "date": "2020.01.27", "title": "ЛеБрон Джеймс не сдържа сълзите си след като научи новината за Коби (видео)"}
{"url": "https://offnews.bg/futbol/aleksandar-tomov-formalnoto-vzimane-na-aktciite-na-levski-ne-reshava-720316.html", "text": "Бившият президент на ЦСКА Александър Томов, излезе със съвет как да бъде спасен Левски, ако се стигне до оттеглянето на Васил Божков. Той смята, че Васил Божков трябва да даде акциите си на феновете на \"сините\" или на група акционери.  \"Не трябва да се допусне фалиране на клуба. Ако г-н Божков се оттегля, да даде акциите на феновете и след това да се търси някакво генерално решение за друго финансиране.Или да се търси група акционери, за да се довърши сезонът. Това е най-важното, формалното взимане на акции не решава нищо, трябват пари.\"Приходите за повечето клубове идват през лятото, а разходите са цялата година. Има достатъчно много заможни левскари, група от 20-25 човека биха могли да се справят с издръжката.При такъв вариант няма да има мажоритарен собственик. Ако се отива на промяна в акционерството, трябва да стане законно и с договори. Да не се отива на предумишлен фалит, да се отива от едно дружество в друго\", каза Томов.", "date": "2020.01.27", "title": "Александър Томов: Формалното взимане на акциите на Левски не решава нищо, трябват пари"}
{"url": "https://offnews.bg/tehnologii/telenor-balgaria-veroiatno-niama-da-se-rebrandirame-720318.html", "text": "„Засега нямаме взето решение, но моето лично мнение е да останем част от марката Telenor, защото се приема много добре на българския пазар. Изградихме добра компания и я развихме. Ако няма друго влияние, бих искал да запазим това име“. Това заяви Джейсън Кинг, главен изпълнителен директор на „Теленор България“, в ексклузивно интервю за технологичното предаване UpDate по Bloomberg TV Bulgaria.Когато в средата на 2018 г. холандската финансово-инвестиционна корпорация PPF Group на милиардера Петър Келнер официално придоби телекомуникационните активи на норвежкия телеком Telenor в Централна и Източна Европа, регионът навлезе в тенденция, позната от останалата част на континента – консолидация и превръщане на телекомите в оператори и създатели на съдържание. Тогава стана ясно, че според договора българският оператор ще има правото да оперира под норвежкия бранд в продължение на 33 месеца след осъществяването на сделката – период, който изтича през 2021 г. От ефира на Bloomberg TV Bulgaria Кинг заяви, че до ребрандиране може би въобще няма да се стигне.В интервюто си за технологичното предаване Кинг разяснява детайли и около бъдещи инвестиции на компанията в сферата на телевизионните услуги - посоката, в която се развива телекомът в последната година.", "date": "2020.01.27", "title": "Теленор България: Вероятно няма да се ребрандираме"}
{"url": "https://offnews.bg/drugi/stoichkov-otide-si-naj-harizmatichniat-sportist-720309.html", "text": "Легендата на българския футбол Христо Стоичков също изрази скръбта си от смъртта на Коби Брайънт.Големият баскетболист намери кончината си в катастрофа с хеликоптер край дома си в Лос Анджелис.Заедно с него е загинала и една от дъщерите му, която също е била обещаваща баскетболистка.\"Той остава най-харизматичният спортист в света – почивай в мир!”, написа носителят на \"Златната топка\" на \"Франс Футбол\", като изписа и числата 8 и 24 - двата номера, които Коби носеше в своята легендарна кариера в САЩ.", "date": "2020.01.27", "title": "Стоичков: Отиде си най-харизматичният спортист"}
{"url": "https://offnews.bg/protesti/40-obgazeni-na-protesta-za-pernik-pred-mrrb-politciata-gi-napraska-s-720308.html", "text": "Около 40 демонстрантите са били обгазени на провеждащия се днес протест на перничани пред Министерството на регионалното развитие, след като опитаха да нахлуят в сградата, а полицията използва лютив спрей.Мобилизирани бяха шест линейки, които да извозят пострадалите до очната клиника на ИСУЛ (УМБАЛ \"Царица Йоанна\"), търсиха се и още медицински екипи.Протестиращите пред Министерство на регионалното развитие и благоустройството поискаха от министъра и зам.-министъра на регионалното развитие и благоустройството Петя Аврамова и Николай Нанков да излязат и да говорят с тях заради кризата с водата в Перник.Събралите се граждани дадоха на двамата министри 15 мин. време да слязат при тях.След като протестиращите се опитаха да влязат в министерството, се стигна и до сблъсък между полицията и протестиращите. По разказа на една от участничките в полицаите са напръскали с лютив спрей протестиращите.Малко след това на мястото дойде жандармерия. Протестиращите скандираха „Искаме ги тук“ и „Оставка със затвор“. Двама се опитаха да влязат в сградата на министерството, но не бяха допуснати от полицаите.На протеста пред МРРБ под лозунга \"Оставка на Петя Аврамова\" се събраха стотици. Те поискаха не само нейната оставка, а и на целия кабинет \"Борисов 3\".Демонстрантите носеха български знамена и голям плакат с надпис „Оставка! Време ни е за Възраждане“.Протестът бе организиран от движение \"Възраждане\" и членовете и привържениците на движението бяха повече от половината, останалите бяха перничани. Около 14 ч от МВР съобщиха, че при опита за влизане в министерството е счупена входната врата, а двама полицаи са пострадали - единият от хвърлен предмет, а другият - от удар с дръжката на знаме. Обяснението за използването на лютив спрей е, че те не са се подчинили на полицейските разпореждания.Установява се самоличността на провокиралите напрежението пред сградата, допълват от пресцентъра на МВР.Малко преди 14 ч демонстрантите се оттеглиха и се отправиха към Министерския съвет.", "date": "2020.01.27", "title": "40 обгазени на протеста за Перник пред МРРБ, полицията ги напръска с лютив спрей (видео)"}
{"url": "https://offnews.bg/drugi/ronaldo-mesi-i-dzhordan-izraziha-saboleznovania-za-brajant-720343.html", "text": "Двете най-големи футболни знаменитости в света Кристиано Роналдо и Лионел Меси изразиха съболезнованията си за смъртта на баскетболната легенда Коби Брайънт.Бившият лидер на ЛА Лейкърс загина в авиокатастрофа, след като хеликоптер с девет души на борда, сред които и една от трите дъщери на Брайънт, се разби в околностите на Лос Анджелис.\"С тъга научих новината за смъртта на Коби и дъщеря му. Той беше истинска легенда и вдъхновения за мнозина. Изказвам своите съболезнования на неговото семейство и приятели, както и на семействата на всички, които са загубили живота си в тази катастрофа. Остани в мир, Легенда\", написа Роналдо.\"Нямам думи...Изразявам цялата си любов към семейството и приятелите на Коби. Беше много приятно да се запозная с тях. Ти беше гений. Един от малкото\", написа на свой ред Меси.Великият баскетболист Майкъл Джордан също сподели мислите си.\"Обичах го като по-малък брат. Често разговаряхме, ще ми бъде тъжно без нашите разговори. Той беше яростен противник, един от най-великите, истински творец. Но той не беше само баскетболист, а и чудесен баща, който обичаше семейството си и се гордееше, че дъщеря му също обича баскетбола\", коментира Джордан.", "date": "2020.01.27", "title": "Роналдо, Меси и Джордан изразиха съболезнования за Брайънт"}
{"url": "https://offnews.bg/kultura/preporachvame-vi-kokoshka-v-teatralna-rabotilnitca-sfumato-720292.html", "text": "Темата за свободния дух на човека е доста срещана в творчеството на Чехов. Така и нашите персонажи – Нина Заречная и Александър Тимофеевич, заминават за столицата, влюбвайки се един в друг и намирайки свободата в изкуството. Там те попадат във водовъртежа на „изкуствените“ среди и фалшивите приятелства.Но какво става, когатo „свободата“ напусне духа на човека и стане причина за пошло поведение, за дързост към тривиалната творческа изява и живеенето, съпътсвано от материализма, от „външното“, от кича и желанието за шумна слава? И всичко това на всяка цена.По този повод Чехов би допълнил: „Много ми е жал за тукашните хора – толкова са нещастни всички, толкова са самотни и тъй ги е покварила всички завистта – цяло нещастие! Родени роби, всички се умилкват, готови да целуват краката и да лижат петите на висшестоящите! Колко това е фалшиво и излишно!“, а Николай Коляда би добавил: „Хората на изкуството - са изкуствени“.Заслужилият си добро име и място в съвременната руска култура – Николай Коляда е наричан и сравняван като Чехов на нашето време. Коляда говори с безкомпромисен език за интригите в театралните среди, за липсата на „култура“ в културата, за представленията „еднодневки“ и за нуждата от критика. А може би днес изкуството има необходимост точно от такава?Номинации АСКЕЕР 2019 Водеща женска роля Василена Винченцо за всичките ѝ роли в “Кокошка”.Награда за най-добър режисьор и награда за най-добро представление на Международния театрален фестивал в Прищина.Награда за режисура от XII - то издание на ИТФ\"Лица без маски\", Скопие, Македония.27 Януари, 21.00 (Зала Underground)07 Февруари, 19.00 (Зала Underground)26 Февруари, 19.00 (Зала Underground)Билети .", "date": "2020.01.27", "title": "Препоръчваме ви: 'Кокошка' в Театрална работилница Сфумато"}
{"url": "https://offnews.bg/leka-atletika/vavrinka-izhvarli-medvedev-ot-melbarn-720342.html", "text": "Стан Вавринка се класира за 1/4-финалите на турнира от Големия шлем - Откритото първенство на Австралия, след като победи Даниил Медведев в ожесточена битка, която в крайна сметка приключи в полза на швейцареца – 6:2, 2:6, 4:6, 7:6(2), 6:2.Двамата спретнаха истински сблъсък, който продължи повече от 3 часа и предложи множество обрати. Все пак Вавринка се оказа с по-здрави нерви и заслужено се поздрави с успеха.Вавринка започна експресно срещата и след два пробива за 3:1 и 6:2 спечели първия сет.През втората част силите се обърнаха и руснакът направи два пробива при 2:1 и 4:1, след което лесно спечели.В третия сет битката бе по-оспорвана, като двамата тенисисти печелиха подаванията си, а Медведев достигна до пробив в ключовия седми гейм, което му помогна да затвори частта и така поведе с 1:2 сета.Четвъртият сет бе още по-оспорван от третия и двамата тенисисти не можаха да се пробият и следователно се стигна до тайбрек, в който Вавринка надделя и интригата двубоя стана пълна, след като швейцарецът изравни сетовете.В заключителната фаза на срещата руснакът намали темпото и Стан проби на нула още в първия гейм. Нов пробив за Вавринка в седмия гейм означавеше, че ще сервира за спечелването на мача.\"Просто търся решение във всяка една ситуация. Във втория и третия сет загубих част от самочувствието си. Но знаех, че всичко е въпрос на психика и че мога да обърна.Това беше невероятен мач в невероятна атмосфера. Беше много сложно да играя срещу Даниил – загубих срещу него на US Open, но в четвъртия и петия сет днес успях да вдигна нивото. Вие, като публика, ми помогнахте много за това\", каза Вавринка минути след успеха си.Така на 1/4-финалите в турнира Стан ще се изправи срещу Александър Зверев, който победи Андрей Любльов с 6:4, 6:4, 6:4. До момента Саша е печелил и двата си мача срещу швейцареца. На финала в Санкт Петербург през 2016 година надделя в три сета, а при същия резултат приключи двубоят им на Мастърса в Маями през 2017.", "date": "2020.01.27", "title": "Вавринка изхвърли Медведев от Мелбърн"}
{"url": "https://offnews.bg/analizi-i-komentari/pernik-bedata-e-po-goliama-otkolkoto-kazva-vlastta-720347.html", "text": "Като перничанин по съдба (макар и живеещ в София по житейски и обществени обстоятелства), аз буквално ежедневно мисля и страдам за Перник, вече повече от 2 месеца коментирам, предлагам, алармирам, апелирам, сигнализирам, анализирам – бедата е по-голяма, отколкото властта казва, мерките са по-различни, отколкото властта си ги представя.В Перник живеят мои близки, роднини, приятели, познати, те се мъчат от несгодите и се измъчват от перспективите.Преди месец написах, че нещастието на перничани \"не е само тяхно, а национално и може да бъде решено с общи, национални усилия и преди всичко с помощта - човешка, институционална, водна, ресурсна, експертна и логистична на прилежащите градове (окръзи) - София, Кюстендил и Дупница, Благоевград.“Нищо не бе направено и най-лошото е, че практически нищо конкретно не се прави. Вземат се хаотични решения, демонстрира се активност, имитира се загриженост, симулира се ангажираност, ръсят се пари - наши, на обикновените данъкоплатци - български и европейски.Ако изречените патетични думи от властта бяха превърнати във водород, а трескавите напъни на властта бяха превърнати в кислород, от този водород и кислород щеше да се произведе толкова вода, че язовирът щеше да прелива, а Струма да излиза от коритото. Няма вода, всичко е гола вОда...Моите близки, роднини, приятели, познати се тревожат, слуховете бродят, нервите са опънати, сърцата са се качили в гръкляните.Перник има нуждата от съчувствие и съпричастност от обществото, Перник не е досадна новина, Перник е настоящо страдание за перничани, но той е спомен от бъдещето за всички българи - това ни чака нас, защото една държава не може да бъде играчка в ръцете на хора, които страдат от най-страшния СПИН - Синдромът на Придобитата Институционална Некомпетентност.Ако бедата, връхлетяла Перник не бъде преодоляна, никоя следваща беда няма да бъде преодоляна.Перник е опитно поле, лаборатория, площадка за изпитания, база за тестване на годността на България да преодолява изпитания.В Обществото на рисковете изпитанията ще са не изключение, а правило, ненормалността, анормалността ще бъде новата нормалност.В Перник се оглежда онова, което е останало от държавата ни.Перник е първият чек за разходите, натрупани от бруталното постпреходно статукво. Преходът не беше направен по най-добрия начин, но това след него се развива по най-лошия начин...Хората имат право да се страхуват, те не могат да не се поддават на паника. Защото Перник им показа и го доказа - техните подозрения за разградеността на държавата се оказаха твърде оптимистични, нещата са много по-зле, реалността е доста по-критична.Ето, днес мой приятел ми прати на лични във Фейсбук следния коментар:„ПРЕСТЪПЛЕНИЯ и Лъжи с водата в Перник.Престъпленията са няколко:Престъпление с източването на язовира.Престъпление за милиони с кражбата на вода.Престъпление с метана във водата.Престъпление е укриването на истината.Мълчанието за истината както за горните, така и за лъжите, които се сервират е необяснимо и непоправимо.Първата Лъжа, след изборите бе, че вода има до април.Втората Лъжа бе, че вода има до април, но с режим.Третата Лъжа бе, че вода има до февруари.Четвъртата Лъжа бе, че до 45 дни ще вържат водопроводите на двата града.Прав е Г. Марков: Кметът Владимиров и ББ са сиамски близнаци. Няма разделяне с хепи енд.Възможни последствия по най-лошия сценарий, ако най-сетне не започне компетентно управление на кризата (crisis management) и контрол на последствията/щетите/пораженията (damage control):Ще се наложи затваряне на детски градини и училища. Ще се затворят бизнеси. Хората ще емигрират в търсене на работа, вода. Мародери ще плъзнат в празния град. След една-две години ще има нови тръби и вода, но няма да има хора, няма да има бизнес.Перник ще се превърне в мъртъв град. Вината за това ще е комплексна - както на конкретни калинки на Партията на властта, на премиера, но така също и на БСП в Перник и на кмета - всички, които с мълчание и дезинформация се превърнаха в съучастници в лъжите и бездействието.“Б. ред. - Мнението на проф. Николай Слатински е от профила му във фейсбук.", "date": "2020.01.27", "title": "Перник: бедата е по-голяма, отколкото казва властта"}
{"url": "https://offnews.bg/obshtestvo/vzemete-chadarite-i-se-razhodete-na-toplo-720300.html", "text": "Днес времето над страната ще бъде облачно и на много места ще вали дъжд, в планините - сняг.В сутрешните часове на места в Западна България ще има условия за поледици. В Източна България ще духа до умерен южен вятър, като до вечерта вятърът в цялата страна ще се ориентира от запад-северозапад.Максималните температури ще са между 5° и 10°, на места в Източна България до 12°-13°. Атмосферното налягане още малко ще се понижи и ще бъде близко до средното за месеца.Над Черноморието ще бъде облачно с превалявания от дъжд. Ще духа до умерен южен вятър. Максимални температури - между 9° и 12°. Температурата на морската вода е 7-8°. Вълнението на морето ще бъде 1-2 бала.", "date": "2020.01.27", "title": "Вземете чадърите и се разходете на топло"}
{"url": "https://offnews.bg/razsledvane/koi-sa-horata-koito-podklazhdat-strahovete-za-barneverne-video-720338.html", "text": "Кой има интерес да експлоатира страхове и вяра в България? Защо? И кои са основните говорители?Това са част от въпросите, на които търси отговор втората част от филма на журналиста Генка Шикерова \"Социалната война\".Продуцент на разследването е .Документална трилогия на Шикерова за норвежката социална служба Барневерне може да се гледа в Youtube. Първата част носи заглавието \"Децата на Норвегия\" и търси отговор на наболялата тема за закрилата на децата и къде свършва истината и започват митовете за практиката в скандинавската държава.1,1 млн. деца под 18 г. живеят в скандинавската държава, от тях изведени от семействата са 11 600, т.е. 1%, обобщава журналистката. Мерки са взети спрямо общо 3% от децата, като броят им през последните години нараства заради притока на мигранти и непридружените деца.Във втората част на разследването фокусът е върху това кои са хората, които подклаждат страховете сред по-нискообразованите и малцинствени общности за това, че децата им ще бъдат отнети, качени на влакове и изнасилвани от педофили в Норвегия. Основният канал за пропаганда е през евангелистките църкви в ромските махали, в които явно хибридни послания на руската пропаганда успяват да постигнат много висока степен на ефективност. В основата са служители на Министерството на отбраната и президенството.Вижте видеото. ", "date": "2020.01.27", "title": "Кои са хората, които подклаждат страховете за Барневерне (видео)"}
{"url": "https://offnews.bg/sviat/peru-ima-parvia-transseksualen-kandidat-deputat-720321.html", "text": "Транссексуален кандидат се явява за пръв път на парламентарните избори в Перу.27-годишната Гаела Кари заявява, че е крайно време да се сложи край на културата на мачизма в политиката.\"В собствената си плът изстрадах последиците на неравенството, дискриминацията, насилието и корупцията\", казва Кари в интервю за агенция Франс прес преди вота в неделя.\"Трябва да спрем превръщането на мъжете в бъдещи мачовци\", добавя кандидатът.Кари се застъпва за защита на правата на животните, еко каузи и защита на студентите. \"Идвам от онези леви, които винаги са се борили\", добавя тя.Кандидатира се лявата партия \"Заедно за Перу\", която иска да спре политическата криза, накарала президента Мартин Визкара да разпусне парламента на 30 септември.На интервюто с Франс прес Кари се явява с традиционна шапка на народите от Андите, яркочервено червило и зелена кърпа на китката си - символ на борбата за легализиране на абортите.", "date": "2020.01.27", "title": "Перу има първия транссексуален кандидат-депутат"}
{"url": "https://offnews.bg/tenis/rafa-nadal-se-spravi-s-nik-kirios-i-izravni-postizhenie-na-dzhimi-kona-720345.html", "text": "Световният номер 1 в мъжкия тенис Рафаел Надал победи Ник Кирьос с и се класира за 1/4-финалите на Откритото първенство на Австралия.Матадора се наложи с 6:3, 3:6, 7:6(6), 7:6(4) и достигна до финалната осмица в турнир от Големия шлем за 41-ви път в кариерата си, изравнявайки се с Джими Конърс и изоставайки единствено от Роджър Федерер и Новак Джокович.Като акцент от срещата остана това, че Ник отдаде почит на легендарния баскетболист Коби Браянт, който . Излизайки на корта за срещата с Матадора, австралиецът бе облечен с екип на ЛА Лейкърс с номера на Браянт. Ник се появи с насълзени очи.В първия сет Надал успя да пробие за 3:1 в първия сет и след това успя да затвори сета след 6:3.През втората част Кириос проби за 1:3, започна да играе все по-добре и не позволи на Матадора да достигне до точка за пробив и така вторият сет отиде в сметката на австралиеца.В третия сет двамата вървяха гейм за гейм и се стигна до тайбрек, в който испанецът триумфира, реализирайки втория си сетбол.По всичко личеше, че Надал безпроблемно ще довърши сета и мача. Матадора сервира за крайния успех при 5:4, но точно в този момент допусна пробив и изравняване – 5:5. Впоследствие се стигна до нов тайбрек, в който победител отново излезе Рафа.В спор за място на полуфиналите испанецът ще се изправи срещу Доминик Тийм, който по-рано днес пробеди Гаел Монфис.", "date": "2020.01.27", "title": "Рафа Надал се справи с Ник Кирьос и изравни постижение на Джими Конърс"}
{"url": "https://offnews.bg/kultura/shvedskata-banda-amon-amarth-oglaviava-hills-of-rock-2020-720350.html", "text": "Шведската метъл банда Amon Amarth ще оглави първия ден на фестивала Hills of Rock 2020-а, съобщиха организаторите на събитието. Форумът ще се проведе за четвърта поредна година на Гребен канал Пловдив от 24-ти до 26-ти юли.Amon Amarth се сформират през 1992-а в Швеция. Групата е сред най-обичаните метъл изпълнителни в световен мащаб. Те имат единадесет албума и хиляди концерти зад гърба си, оглавявали някои от най-големите музикални фестивали по света и имат огромен брой почитатели. Бендът определя стила си като мелодичен дет метъл, а лириките им, основно свързани с викингската митология и история, превръщат всяко парче в истински метъл химн.Скандинавците ще представят разтърсващо шоу на Hills of Rock 2020-а в състав Йохан Хег (вокал), Олави Миконен (китара), Йохан Сьодерберг (китара), Тед Лундстрьом (бас) и Йоке Валгрен (ударни).Най-новият студиен запис на бандата „Berserker“ излезе на пазара през май 2019-а. Албумът получи изключително широко одобрение от публиката и се качва на челните позиции в класациите в Европа, Америка и Австралия.Освен шведската банда, на Hills of Rock 2020 ще звучат и Slipknot за първи път в България. Предстои да бъдат обявени и останалите групи.", "date": "2020.01.27", "title": "Шведската банда Amon Amarth оглавява Hills of Rock 2020"}
{"url": "https://offnews.bg/drugi/gasta-magla-e-prichinila-katastrofata-s-kobi-brajant-720327.html", "text": "Тежка и гъста мъгла е причина за катастрофата с хеликоптер в близост до Лос Анджелис, в която загинаха баскетболистът Коби Брайънт и още осем души. Данните за проследяване на полети показват, че хеликоптерът се е сблъскал с метеорологичните проблеми над зоологическата градина на града. Той е обиколил този район около шест пъти на много ниска надморска височина - 875 фута, като най-вероятно пилотът е чакал мъглата да се разсее.Той се е свързал с контролната кула на летище Бърбанк, където са били наясно, че машината обикаля почти 15 минути. Хеликоптерът се е насочил на север над магистрала 118, преди да завие на запад и да започне да лети над магистралата 101 около Уудланд хилс, Калифорния.Хеликоптерът се е насочил на юг към планински район заради още по-тежката мъгла. Пилотът внезапно и бързо се изкачил от около 1200 фута до 2000 фута. Малко по-късно хеликоптерът катастрофира в хълм и се запалва. Общо девет души са загубили живота си. Освен баскетболната легенда, си е отишла и дъщеря му Джана. Асошиейтед прес съобщи, че освен тях, на борда са били и Джон Алтобели, главен треньор на местния отбор по бейзбол, съпругата му Кери и дъщеря им Алиса, която е играела в един и същи отбор с дъщерята на Браянт. Сред жертвите е и треньорката на калифорнийския баскетболния отбор за момичета Кристина Маузер.Поради лошото време в Лос Анджелис в деня на трагедията, други хеликоптери и машини на полицията не са били във въздуха именно поради неблагоприятните условия.", "date": "2020.01.27", "title": "Гъста мъгла е причинила катастрофата с Коби Брайънт"}
{"url": "https://offnews.bg/sviat/samolet-sas-135-dushi-na-borda-katcna-na-magistrala-v-iran-720349.html", "text": "Ирански пътнически самолет излезе от пистата при приземяването си и кацна на автомагистрала, съобщи иранската държавна телевизия, цитирана от БТА.Инцидентът е станал в Бандар Махшар в Югозападен Иран.Пилотът се приземил прекалено късно и заради това самолетът излязъл от пистата и се спрял на магистрала в съседство с летището.Няма пострадали сред 135-те пътници и членове на екипажа на самолета Макдонъл Дъглас МД-83 на иранската компания \"Каспиан еърлайнс\", съобщи телевизията.Журналист от държавната телевизия, който пътувал със самолета, съобщи, че задният колесник се счупил и самолетът се плъзнал по корем до мястото на спирането си.Започнато е разследване на причините за инцидента.", "date": "2020.01.27", "title": "Самолет със 135 души на борда кацна на магистрала в Иран"}
