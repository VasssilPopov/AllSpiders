{"url": "https://offnews.bg/sviat/raneni-politcai-i-demonstranti-pri-sblasatci-v-parizh-zadarzhanite-sa-693075.html", "text": "Сълзотворен газ, шокови гранати, водно оръдие и палки използваха френските сили за сигурност, за да разгонят демонстрантите, окупирали „Шанз Елизе” в центъра на Париж, съобщават световните агенции. Поредният протестен уикенд в страната беше белязан от насилие, след като в спонтанния социален протест на „Жълтите жилетки” се вляха леви и десни радикали, уточнява бТВ. Маскираните агресивни младежи влязоха в ръкопашни битки с полицията, 122 са задържаните, поне шестима полицаи и 14 демонстранти са ранени, според данните досега. Вътрешният министър Едуар Филип посочи, че 36 000 души са се включили в демонстрациите в страната, от които – 5500 в Париж. Има 582 пътни блокади. Летището в Нант за кратко спря работа заради навлизане на протестиращи.Те настояват за оставката на президента Еманюел Макрон, който няма намерение да напуска поста си.", "date": "2018.12.01", "title": "Ранени полицаи и демонстранти при сблъсъци в Париж, задържаните са над 100"}
{"url": "https://offnews.bg/drugi/loviat-izmamnitci-v-maraton-s-tehnologia-za-litcevo-razpoznavane-693078.html", "text": "Технология за разпознаване на лицето ще бъде въведена на маратона в Китай, който ще се проведе в неделя, съобщи държавна медия.Мярката ще бъде наложена, след като на полу-маратон по-рано в Шънджън са били открити 258 случаи на измами.За неделния маратон в Кунминг, където се очаква да участват 6000 лекоатлети, включително и чужденци, организаторите ще използват технология за лицево разпознаване, за да са сигурни, че участниците няма да сложат някой друг, който да тича вместо тях.\"Участниците трябва да носят лична карта и друга верификация през технологията за лицево разпознаване\", съобщи местната информационна агенция Xinhua.Практиката с лицевото разпознаване е широко приета в Китай – от поръчки за бързо хранене през чекиране на летищата до залавяне на престъпници.", "date": "2018.12.01", "title": "Ловят измамници в маратон с технология за лицево разпознаване"}
{"url": "https://offnews.bg/knigi/kakvo-pravi-rusia-na-balkanite-tia-ne-tcel%c3%b9-da-sazdava-a-samo-i-edi-693040.html", "text": "Какво търси Русия тук? Как в Москва виждат Балканите?Своите отговори на тези въпроси даде д-р Димитър Бечев – възпитаник на Класическата гимназия с докторат по международни отношения от Оксфордския университет и специализации в Харвардския университет и Института по икономика в Лондон - при представянето на българското издание на книгата си „Русия се завръща на Балканите“ на 27 ноември.Ето част от изложението му:Забележителна книга, възкликна Трайчо Трайков, който като бивш министър на енергетиката се фокусира в коментара си по време на официалното представяне именно върху тази част от книгата на д-р Бечев.\"Не я наричам „труд“, защото „труд“ звучи като нещо, което не става за четене, а а това е прекрасна творба.Вътре всичко е представено много синтезирано. Например има две изречения, които звучат приблизително по следния начин: „Първото правителство на ГЕРБ и особено енергийният министър Трайчо Трайков бяха скептични по отношение на икономическите ползи от АЕЦ „Белене“. Трайков, също така, положи усилие за намаляване на цените на газа и увеличаване на транзитните такси.“ Излишно е да казвам, че само с тези две изречения аз мога да напиша книга, която е приблизително в същия обем. И въпреки това Димо е успял да направи един забележителен и вертикален, и хоризонтален разрез на теми, които са общи за целия ни регион, но също така да ги илюстрира с отделни случки, анекдоти и да направи анализ върху тях, който стига до изводи, с които човек не може да не се съгласи\", каза Трайков.А доколко голямо е влиянието на Русия? По този въпрос Трайков коментира с думите: \"Няма по-добър начин в България човек да приключи с политическата си кариера от това да наруши интересите на Кремъл. Може да ругаеш и обиждаш министър-председателя, да го наричаш как ли не. Това не пречи малко по-късно да му станеш съветник, депутат или доверено лице. Опитай се обаче да нанесеш финансова щета на Кремъл и ти се случва това, което се е случило с поредица български политици – от Стамболов и Батенберг през цялата плеада мъченици на комунистическия режим до наше време. Сменят се само инструментите, не се сменят подходите\".А отговорът му на въпроса как да противодействат ЕС и НАТО е в съсредоточаването в консолидираната и обща политика и инструментите за осъществяването ѝ. Защо? \"Когато човек се опитва да противодейства на попълзновенията на Кремъл в ситуация, в която може да бъде заобиколен или прескочен, общо взето крайният резултат винаги е предрешен. Когато България се опита да има не надмощие, а равно поле в отношенията си с Русия, единственият начин е да използваме лостовия ефект на нашите съюзници. Затова например енергийният съюз е едно от най-важните неща в интерес на България за осъществяване като обща европейска политика. Дори мислех, че това ще бъде естествен приоритет на българското председателство на Съвета на ЕС, което не се случи....Размишлявайки от гледна точка на нас, като една физически по-малка нация, мисля, че книгата поставя въпроси, дава някои отговори и ни подканва да търсим сами тези отговори. Има моменти, в които се усещах в настроение да дебатирам с Димо за някои от изводите, които е направил. Например той казва:  Това наистина е така, можеше да има, а можеше и да няма осезаеми икономически изгоди. Ние стигнахме до позиция, в която нямахме, но съм сигурен, че ако проектът беше станал, Австрия щеше да има изгоди. Сигурен съм, че Словения щеше да има изгоди. И там Димо казва: . Големият проблем, всъщност, на „Набуко“ е, че той не беше политически проект. До края ЕК се опитваше да го позиционира като изключително икономически и търговски проект. Тогава сме водили разговори с комисаря по енергетика от това време, който каза: „Трайчо, аз никога не мога да обясня на въпроса как ние можем да отделим 150 милиарда евро, за да спасим икономиката на Гърция, която по всеобщо признание все още е периферна и малка икономика – 2% от еврозоната и въобще не толкова важна, а не можем да отделим 10 милиарда за нещо, което е от стратегически интерес за Съюза: южния газов коридор и диверсификация на енергийните ресурси. Ето това осъзнаване на ЕС, че успехът се крие в общи политики, подкрепени от общи действия и финанси, би могъл да направи успешен нашият път напред.Когато в областта на сигурността отделни хора или групи се сблъскват с тактиките на Кремъл, дори и да изпитва някакво неудобство, човек може да разчита на нашата обща система за сигурност, на нашите партньори от НАТО. Във всяка друга област, но никъде повече, отколкото в енергетиката – тъй като нямаме такава обща рамка за сътрудничество – човек е оставен сам на себе си.Трайков не пропуска и задълбоченото разглеждане на отношенията между Русия и Турция в книгата:\"Ние видяхме един от последните епизоди, който за мен беше много комичен. Смях се цяла вечер, когато след свалянето на руския бомбардировач ДПС моментално се разцепи на руско и турско крило. Това, което винаги сме знаели – че има руско ДПС и турско ДПС – изведнъж се оказа невъзможно за прикриване. И когато човек прочете книгата на Димо, вижда откъде идва тази случка и къде стига по-нататък. Как три месеца преди това Путин и Ердоган заедно откриват най-голямата джамия в Европа в Москва, а след 3 месеца стават най-големите врагове. И как след 6 месеца отново са най-добрите приятели.\"\"Русия се завръща на Балканите\" вече е на книжния пазар. Издателството е \"Изток-Запад\".", "date": "2018.12.01", "title": "Какво прави Русия на Балканите? Тя не целù да създава, а само и единствено да пречи"}
{"url": "https://offnews.bg/futbol/prodadoha-kluba-na-ivajlo-chochev-za-10-evro-693081.html", "text": "Лидерът в Серия \"Б\" Палермо, в който играе и българският национал Ивайло Чочев, беше продаден на компания, базирана в Лондон, за символичната сума от 10 евро.Това разкри днес досегашният собственик на клуба Маурицио Дзампарини в прощално писмо. Компанията, която вече притежава 100% от Палермо, се ангажира да обслужва кредита на клуба в размер на 22 800 000 евро, като освен това са обещали да се заемат със строителството на стадиона и базата.Дзампарини купи Палермо през 2002 година, като в емблема на неговото управление се превърнаха треньорския рокади. За 16 години той извърши 45 треньорски назначения.При Дзампарини тимът се завърна в Серия \"А\" през сезон 2004/05 и пет пъти игра в турнирите за Купата на УЕФА и Лига Европа. През 2013/14 Палермо изпадна в Серия \"Б\", но веднага се завърна в елита, за да изпадне отново през сезон 2016/17.\"Отне ми време да открия някой, който да продължи делото ми. Аз вече нямам финансовата възможност да инвестирам в клуба. С камък в гърлото подписах документите за продажбата, но вярвам, че това е било за доброто на клуба\", написа 77-годишният Дзампарини в обръщение към привържениците на Палермо.", "date": "2018.12.01", "title": "Продадоха клуба на Ивайло Чочев за 10 евро"}
{"url": "https://offnews.bg/politika/elena-joncheva-blagodari-na-vitceto-donchev-podkrepil-ia-za-mente-mag-693084.html", "text": "БСП депутатът Елена Йончева благодари за подкрепа от страна на вицепремиера Томислав Дончев, която според нея е за искането на левицата за независима експертиза за качеството на българските магистрали.Народната представителка от Столетницата е останала впечатлена от думи изречени от Дончев в интервю пред бТВ днес.Според нея тези думи вероятно означават, че българският вицепремиер е запознат с доклада на Държавния департамент на САЩ за инвестиционния климат по света за 2018 г.Петицията за проверка на магистралиите вече е припозната от много граждани, които не са политически ангажирани, от колеги, от журналисти. Смятам, че ако съберем подписи, това ще има значение. Тази петиция е реална стъпка, която ще покаже, че гражданското общество има силата да налага промени към по-добро, смята депутатката от БСП.", "date": "2018.12.01", "title": "Елена Йончева благодари на вицето Дончев, подкрепил я за менте магистралите"}
{"url": "https://offnews.bg/sviat/rezhimat-na-gruevski-podslushval-prokuraturata-i-sada-v-skopie-693086.html", "text": "Цялата вътрешна телефонна система в Главната прокуратура на Република Македония е била подслушвана. Това е ставало поне от 2016 година, съобщи македонският премиер Зоран Заев. Министър-председателят уточни, че подобна система за послушване е имало и в Основния съд в Скопие.\"Става въпрос за сериозни неща. Това не са играчки. Става въпрос за личния живот на хората. Доколкото съм информиран, цялата вътрешна комуникация е била под наблюдение - подслушвана, включително и тази на прокурорите, следователите и всички, които работят в тези институции\", поясни още Зоран Заев.От Главната прокуратура днес съобщиха, че \"имат данни, че телефонните са били подслушвани от 2013 година, когато е била доставена и монтирана новата система\". От Прокуратурата уточниха, че са намери два хард диска, които са поставени на 30 септември 2016 г., съобщи БГНЕС.Бившият премиер Никола Груевски наскоро избяга от Македония под угрозата да влезе в затвора. В Будапеща той получи политическо убежище.", "date": "2018.12.01", "title": "Режимът на Груевски подслушвал прокуратурата и съда в Скопие"}
{"url": "https://offnews.bg/ikonomika/ferman-vsichki-targovtci-v-odrin-da-nauchat-balgarski-693079.html", "text": "Председателят на Сдружението на камарите на занаятчиите и търговците в Одрин (СКЗТО) Кемал Джингьоз съобщи, че ще бъдат организирани безплатни езикови курсове по български и гръцки с цел осигуряване на по-лесното контактуване между българите и гърците, които идват в града и търговците.Това съобщи - българско онлайн издание, което следи в детайли случващото се в Турция и Близкия изток. Заради поевтиняването на лирата спрямо долара, интересът на българските и гръцките граждани към пазаруването в Одрин остава висок. Въз основа на заявени молби от търговците, СКЗТО пое инициатива за организиране на езикови курсове по български и гръцки. Това съобщава на сайта си „Хабертюрк“.Председателят на СКЗТО Джингьоз заяви, че на търговците ще бъдат раздадени и речници на съответните езици.", "date": "2018.12.01", "title": "Ферман: Всички търговци в Одрин да научат български"}
{"url": "https://offnews.bg/dw/ural-rusia-vseki-chetvarti-e-bolen-ot-spin-693087.html", "text": "Североуралск е едно заспало градче в северната част на Урал. До най-близкия по-голям град, Екатеринбург или Перм, са цели 480 километра. Тук няма летище, нито пък минават влакове наблизо. Единствената транспортна връзка с външния свят са такситата и маршрутките. С тях до Екатеринбург се стига за 8 часа.Градчето в подножението на Урал представлява лабиринт от сиви панелни сгради, заобиколени от всички страни от гори. Повечето от неговите 26 хиляди жители са заети в рудодобива: в района се добива боксит - много ценната алуминиева руда. Това е и най-голямото предприятие и основен работодател в градчето, в което безработицата официално е близо 3,3 процента.Руската \"столица\" на ХИВ-вирусаТази картина обаче е измамна. Защото от години зад стените на социалистическите панелки бушува епидемия от ХИВ - всеки четвърти местен жител е серопозитивен. Още преди няколко години Североуралск влезе в новините - той стана първото населено място в Русия, което фициално регистрира носителите на вируса ХИВ. Така градът се сдоби с прозвището \"руска столица на ХИВ-позитивните\". Но по-лошо от броя на заразените е това, че вирусът засяга вече не само рисковите групи от населението, а и цялото население. И в този смисъл в Североуралск епидемията от ХИВ е навлязла в следващата, втора фаза.На централния площад, носещ името на комунистическия вожд Ленин, младеж, който е запалил цигара, разказва, че много от неговите приятели са носители на вируса.А млада жена, бутаща детска количка, признава, че се страхува за бъдещето на децата си.Болницата в Североуралск е класически образец на сталинистката архитектура - с гръцки колони и пищна украса.Днес обаче сградата е западнала - неподдържана, олющена и пожълтяла от времето. На това място биват регистрирани новите случаи на заразявания, тук назначават и терапията на пациентите с ХИВ.Междувременно градските власти са осъзнали размера на катастрофата и вече вземат мерки, разказва с гордост Светлана Батраева - бивша отговорничка за работата с младежта и превантивната дейност срещу болестта на СПИН. Така например в града вече се правят безплатни кръвни тестове в подвижни лаборатории, в предприятията експерти изнасят лекции за просвета на населението, а властите водят много точна статистика за всичко. В резултат на това броят на новите заразявания вече спада, казва активистката:Романтика вместо секс?Епидемията от СПИН в Североуралск обаче отдавна засяга вече не само младите хора, нито пък само рисковите групи от населението. Всъщност, това важи и за цяла Русия. На въпрос на ДВ, руският заместник-министър на здравеопазването Сергей Краевой признава, че Урал и Сибир действително имат по-голям проблем с вируса, причиняващ СПИН, отколкото другите райони на страната.На въпрос на ДВ защо никъде в Русия не могат да се видят например плакати, призоваващи населението да използва най-елементарното средство за защита - презервативите, заместник-министърът отговаря сериозно:След кратка пауза той все пак решава да използва думата \"презерватив\". И добавя, че и в Русия вече по телевизията се показват рекламни клипове на фирмата Durex - включително във връзка с темата ХИВ.За това как се поддържат културните традиции в едно свободно общество можем да съдим по следния пример: след края на 3-часовия концерт в Дома на културата, организиран за цели семейства, жителите на Североуралск се разотиват. И поемат обратно към своите сиви панелки от съветско време.", "date": "2018.12.01", "title": "Урал. Русия. Всеки четвърти е болен от СПИН"}
{"url": "https://offnews.bg/temida/balgarinat-osaden-za-podgotovka-na-teroristichen-akt-v-avstria-e-ot-693069.html", "text": "Българинът, осъден за подготовка на терористичен акт в Австрия, е от Силистра, съобщи Нова тв. Хактан Сами живеел в ромската махала на града. Учил е в спортно училище. Учителите му си спомнят, че момчето често посещавало джамията. Бил от скромно семейство. Никой не знае, че е ходил в Сирия. Разказват, че е отишъл да работи при баща си във Виена.„Постоянно беше в джамията. Даже бяха му измислили прякора „Ходжата“”, каза бившият директор на Общинско спортно училище „Дръстър“ – Силистра Кольо Колев.Водил съм много разговори с него в това отношение – но нямаше признаци, че би могъл да достигне до това ниво, до което е изпаднал сега в момента, но не съм усетил подобни неща при посещението в дома. Бащата беше таксиметров шофьор. Отиде да работи във Виена също като такъв и изтегли Хактан при него на работа, обясни класният учител на Хактан и преподавател по история Иван Занов.", "date": "2018.12.01", "title": "Българинът, осъден за подготовка на терористичен акт в Австрия, е от Силистра"}
{"url": "https://offnews.bg/politika/pargov-obsazhdame-i-maia-manolova-za-kandidat-kmet-na-sofia-693070.html", "text": " На този етап имаме три-четири кандидатури за кмет на София, сред които е и името на омбудсмана Мая Манолова. Това каза лидерът на ГС на БСП-София Калоян Паргов по време на 4-тото заседание на XIII-ата Конференция на Софийската градска организация на БСП. На това заседание на градската организация не се коментира кандидатура за кмет на София, това предстои следващата година. Много имена се спрягат и вътре и вън от партията. Ще изчакаме да видим резултата на различните партии след европейския вот и след това ще обявим това решение. Имаме поне три - четири кандидати, които на този етап, предвид рейтинга на г-жа Фандъкова, се съизмерват с нея. И сред тях е и г-жа Манолова, но има и други\", коментира Паргов, цитиран от Фокус. На въпрос какво се случва с кандидатурите на Георги Свиленски и Елена Йончева, той отговори: „Те не са свалени от дневен ред. И тях ги имаме предвид“.", "date": "2018.12.01", "title": "Паргов: Обсъждаме и Мая Манолова за кандидат-кмет на София"}
{"url": "https://offnews.bg/futbol/levski-se-varna-na-pobednia-pat-693083.html", "text": "Столичният Левски разгроми Дунав с 3:0 на \"Георги Аспарухов\" в двубой от 17-ия кръг на Първа лига и се върна на победния път след серия от две загуби.Убедителният успех е частичен реванш на \"сините\" за позорната загуба от Ботев Враца с 1:3 у дома в миналия кръг.С победата \"сините\" събраха 37 точки и се доближиха на 1 от втория ЦСКА и на 4 от лидера Лудогорец, които са с мач по-малко. В неделя ЦСКА гостува на Славия, а Лудогорец приема Витоша Бистрица.И трите попадения паднаха през първото полувреме, като в герой за Левски се превърна Жерсон Кабрал, който откри в 21-ата минута, а след това удвои от дузпа в 28-ата. Нападателят Станислав Костов вкара за 3:0 в 38-ата минута. През втората част Давиде Мариани можеше да се разпише, но опитът му да прехвърли вратаря на Дунав не успя.В самия край на мача и Иван Горанов с удар от малък ъгъл намери очертанията на вратата, но стражът беше добре пласиран.Така резултатът се запази до края и Левски постигна 12-а победа от началото на сезона. Дунав пък допусна 11-а загуба и остана на 12-ата позиция с актив от 12 точки.", "date": "2018.12.01", "title": "Левски се върна на победния път"}
{"url": "https://offnews.bg/temida/ivancheva-i-petrova-do-tcacheva-iskame-konvoj-za-da-badem-na-savesht-693072.html", "text": "Бившият кмет на \"Младост\" Десислава Иванчева и заместничката й Биляна Петрова, които са в ареста с обвинение за взимане на подкуп от 7 месеца, са изпратили до правосъдния министър Цецка Цачева искане да участват в съвещанието, което свиква във вторник по повод условията в арестите. Двете държат да бъдат конвоирани и да присъстват на съвещанието като пряко заинтересована и сериозно засегната страна, съобщи бившият пиар на общината Петър Кърджилов, който е техен писмено упълномощен пълномощник.  Тъй като заявлението им няма да стигне до Цачева в необходимия срок, Кърджилов е изпратил имейл до приемната на министерството, в който иска Цачева да съдейства и да осигури конвоирането и участието на двете жени в съвещанието. Моля да ми отговорите в понеделник 3 декември дали ще съдействате двете да бъдат конвоирани, за да осигурите присъствието им на съвещанието, пише още в имейла на Кърджилов до Цачева. ", "date": "2018.12.01", "title": "Иванчева и Петрова до Цачева: Искаме конвой, за да бъдем на съвещанието за условията в арестите"}
{"url": "https://offnews.bg/politika/ninova-goranov-e-simvol-na-modela-kojto-iskame-da-promenim-borisov-693074.html", "text": "Поздравявам Конференцията и пожелавам да имаме резултатна работа. Като влязох и видях залата, се сетих за пленума преди две седмици, който имахме тук и по време на който започнаха първите масови протести в страната. Сещам се, защото те не са спрели до днес и Конференцията се провежда в момент, когато и цялото ни общество, и държавността са изправени пред големи предизвикателства.Това каза Корнелия Нинова по време на 4-тото заседание на XIII-ата Конференция на Софийската градска организация на БСП, цитирана от пресцентъра на партията. Хората са на улиците със социални искания, но и с лозунги за смяна на системата, модела, премахване на всички партии и редица други. И мнозина се питаме- и социолози, и политолози, и политици- кой модел и коя система трябва да се смени, за да се промени бъдещето на България и животът на българските граждани. Едни казват ВНС и нова Конституция. Други - по-малък брой депутати. Решение ли е това напроблемите и предизвикателствата? Според мен, не. И може би трябва малко по-конкретно и по-просто да откроя няколко белези на модела, който и ние обявихме, че искаме да променим с „Визия за България”. Модел, в който институциите не работят, каза още соцлидерът. Ето един белег на модела, който искаме да променим. Живеем в авторитарна държава. Имаме еднолична власт на един човек. Имаме тотално неглижиране на разделението на властите и на конституционните норми, както и на правовата държава. Заслужава си да мислим за промяната на това фактическо състояние. Всеки ден ни се дават примери за такива действия. Искам да кажа няколко думи за последния,за който като че ли премиерът ни Бойко Борисов удобно мълчи. Става въпрос за министъра на финансите Владислав Горанов. Борисов смята, че ще се отърве от този ангажимент, като каза, че той е голям човек и да излезе да отговаря. Не, това не ти е Валери Симеонов, с когото да се оправдаеш, като с коалиционен партньор. Това е твой министър или може би не е? На кого е? Кой е назначил Горанов? Кой ще носи отговорнсот за това? Според Конституцията и правилата в държавата- това е премиерът. Но да излезе и да каже ясно: Горанов е министър на ГЕРБ и аз нося отговорност за това. Или: Горанов ми е назначен от друг и ми е трудно да понеса отговорност за това, коментира Нинова. Говоря за задкулисието. Защото когато институциите не работят, когато са нарушени принципите на държавност, на правовата държава, някой взима решенията другаде. Това е вторият белег на модела, който искаме да променим. И Горанов е ярък израз на този модел. На трето място, не е нормален модел на съществуване на държава, в която едрият бизнес, вместо да се противопостави на това, че е поставенна натиск при получаване на обществени поръчки да връща пари, застава редом до управляващите и плаши майки и деца, че ще изкара работници срещу тях. Това не е нормален модел на функциониране на икономиката. Не е нормален модел, когато депутати искат прозрачност, истина, отговорност за съмнения за корупция в строителство- едрият бизнес да ги заплашва, че ще ги блокира да не ходят на работа и ще им иска оставките, каза още тя. Това е сбъркан модел на икономика, на политика, на олигархично – политически модел на управление на страната. И никак не е правилно синдикатите да хвалят бюджет, в който са замразени всичките 12 социални плащания- на майки за отглеждане на деца, обезщетения за безработица, за социално слаби, за първокласници. Ето някои неща на модела, които искаме да дискутираме как да бъдат променени, защото не ги смятаме за нормални. И още един елемент на този модел. Защото ние най-често говорим и поставяме във всички свои програми неравенството. Ама изобщо не е нормално, когато половината ти народ е по улиците, защото няма как да си плати тока и водата, защото пенсията минималната е 219 лева при праг на бедност 348 лв., ама никак не е нормално- 400 политици в България да си увеличават заплатите автоматично на три месеца, без никакви икономически, морални, пазарни и политически аргументи. Ето, това също е сбъркан модел. Да не се окаже накрая, споделям лично впечатление, че смяната на модела, която очаква народът, всъщност представлява връщане към нормалността и модела на Конституция, правова държава, разделение на властите, които тотално, в последните 10 години, бяха заличени, нарушени и потъпкани от всичките управления на Бойко Борисов. Поставям го, като въпрос за размисъл, каза още Корнелия Нинова. ", "date": "2018.12.01", "title": "Нинова: Горанов е символ на модела, който искаме да променим, Борисов да каже дали е негов министър"}
{"url": "https://offnews.bg/obshtestvo/smeniame-lichnia-si-lekar-ot-dnes-do-kraia-na-dekemvri-693054.html", "text": "От днес до края на годината здравноосигурените граждани могат да сменят личния си лекар.За да направят това, не е необходимо да се отписват от досегашното си джипи. , уточни общопрактикуващият специалист д-р Минка Апостолова:Желаещите за смяна на личен лекар отиват при този, който са си избрали с бланка на НЗОК, попълват, слагат саморъчно подписа си, и от този момент фигурират вече в листата на новия лекар, обясни общопрактикуващият специалист д-р Минка Апостолова по БНР.Няма ограничение, нито във възрастта, нито в бройката. Ако бройката надвиши 2 500 пациенти, тогава лекарят може да назначи и втори лекар в практиката си, уточни Апостолова.", "date": "2018.12.01", "title": "Сменяме личния си лекар от днес до края на декември"}
{"url": "https://offnews.bg/obshtestvo/teodora-duhovnikova-viktoria-ot-otkradnat-zhivot-e-mnogo-silna-zhen-693055.html", "text": "Всеки човек си мисли, че страшните неща, които може да чуе от лекар, се случват на другите хора, разказа актрисата Теодора Духовникова по Нова тв. Когато го чуеш, времето спира за теб, после започва да препуска, после пак спира, сподели тя собствените си преживявания. Всички сме равни пред болестите. Сега всичко с мен е наред, успокои Духовникова. Ходих по много лекари, бях свалила 20 кг., призна артистката, която играе ролята на болната от рак на гърдата пациентка Виктория в \"Откраднат живот\". За личното ми преживяване знаеха само най-близките ми, когато продуцентите ми се обадиха с предложение за ролята, първата ми мисъл беше да откажа, разказа Духовникова. Тя обаче приела ролята като знак от съдбата и приела, въпреки недоволството на майка си. Виктория е много силна жена, аз не съм такава в живота, призна актрисата. ", "date": "2018.12.01", "title": "Теодора Духовникова: Виктория от 'Откраднат живот' е много силна жена, аз бях много уплашена от диагнозата"}
{"url": "https://offnews.bg/futbol/revanshat-mezhdu-boka-i-rivar-pred-proval-693085.html", "text": "Аржентинският гранд Ривър Плейт обяви официално, че няма да играе финалната среща реванш за Копа Либертадорес срещу Бока Хуниорс на \"Сантиаго Бернабеу\" в Мадрид. Това стана ясно от съобщение, публикувано на официалния им сайт.До преместването се стигна след инцидента с автобуса на Бока, който бе нападнат от фенове на Ривър. Това доведе до решението двубоят да се изиграе в Европа, където голяма част от феновете не могат да си позволят да дойдат.\"Ние от Ривър Плейт потвърждаваме, че няма да играем на друг стадион, освен на нашия. Смятаме, че това решение помрачава турнира, засяга хората, които са си закупили вече билети и ни отнема домакинското предимство\", се казва в съобщението.\"Повече от 66 хил. души отидоха на стадиона миналата събота и изчакваха търпеливо в продължение на осем часа, а след това се върнаха в неделя, когато отново не успяха да наблюдават мач. Сега на тези хора им е отнет шанса да се насладят на този спектакъл\", се казва в съобщението.\"Аржентинският футбол и Аржентинската футболна асоциация в частност не бива да позволява на шепа жестоки хора да ни отнемат най-големия мач - нашето Суперкласико\", завършват от Ривър. Двубоят трябваше да се изиграе на 9 декември по последни данни, но сега статутът на срещата става напълно неясен.", "date": "2018.12.01", "title": "Реваншът между Бока и Ривър пред провал"}
{"url": "https://offnews.bg/futbol/vereia-propusna-da-se-pozdravi-s-parva-pobeda-693071.html", "text": "Отборите на Верея и Локомотив (Пловдив) изиграха зрелищен мач, завършил при равенство 2:2 в Стара Загора в среща от 17-ия кръг на Първа лига. Зрителите на \"Трейс Арена\" станаха свидетели на атрактивен сблъсък, съпроводен с доста голове, обрати и сериозни пропуски пред двете врати.Още в началото домакините тръгнаха много настървено, влязоха по-добре в мача, а след по-малко от 10 минути игра поведоха в резултата. Дино Мартинович се озова на добра позиция в наказателното поле и с удар по диагонал по земя в далечния ъгъл вкара за 1:0, наказвайки бившия си отбор.Последва бърз отговор от страна на \"смърфовете\", които стигнаха до попадение на Ален Ожболт в 12-ата минута, което беше отменено поради засада. Словенският младежки национал все пак вкара изравнително попадение от много малък ъгъл малко след това.Радостта на гостите обаче бе твърде кратка. Подаване към Здравко Илиев на точката на дузпата бе засечено с голов удар от опитния футболист и капитан на домакините за 2:1, като резултатът се запази до почивката. Началото на втората част бе за домакините, които пропуснаха две страхотни възможности да покачат резултата и да решат мача в своя полза, като и в двата случая пропуски направи Вушорович.Локомотив се вдигна на финален щурм, който даде резултат в 73-ата минута. Димитър Илиев се възползва от отлично подаване от фланга на Посинкович и вкара за 2:2, а малко след попадението Бирсент Карагерен пропусна от чиста позиция. Така Верея продължава да е без победа след 17 кръга в Първа лига с актив от едва 5 точки. Локомотив също не може да се поздрави с успех в последно време, заради което \"смърфовете\" излязоха от челната шестица.Верея - Локомотив (Пловдив) 2:21:0 Дино Мартинович (9)1:1 Ален Ожболт (29)2:1 Здравко Илиев (31)2:2 Димитър Илиев (73)", "date": "2018.12.01", "title": "Верея пропусна да се поздрави с първа победа"}
{"url": "https://offnews.bg/futbol/botev-plovdiv-specheli-bitkata-za-trakia-693077.html", "text": "Ботев Пловдив разгроми Берое с 4:1 и спечели 101-ото издание на Битката за Тракия.Така след изиграването на 17 кръга от шампионата Ботев се доближи само на точки от днешния си съперник в битката за четвъртото място, което може да осигури бараж за участие в Европа.Пловдивчани са 5-и с 29, докато Берое заема 4-ата позиция с 30. Резултатът прави \"канарчетата\" доста по-спокойни предвид разликата от 5 пункта спрямо преследвача Черно море.Кристиан Димитров откри резултата в 30-ата минута, две попадения добави Антонио Вутов (32, 77), а веднъж се разписа и Густаво Афонсо (56). За гостите реализира вездесъщият Мартин Камбуров (34).Така Ботев загря по най-добрия начин за дербито с Локомотив Пловдив, който днес завърши 2:2 при гостуването на Верея.БОТЕВ ПД - БЕРОЕ 4:11:0 Кристиан Димитров 302:0 Антонио Вутов 322:1 Мартин Камбуров 343:1 Густаво Афонсо 564:1 Антонио Вутов 77", "date": "2018.12.01", "title": "Ботев Пловдив спечели Битката за Тракия"}
{"url": "https://offnews.bg/obshtestvo/srednoshtna-aktcia-sreshtu-obshtinata-v-mladost-svoboda-za-desi-i-bil-693057.html", "text": "Поддръжници на арестуваната бивша кметица на столичния квартал Младост Десислава Иванчева и заместничката ѝ Биляна Петрова организираха среднощна акция в тяхна защита.Те надраскаха със спрей редица от рекламните билборди, разположени в парка точно срещу общината, видя репортер на OFFNews.Грозните метални табла бяха побити, след като Иванчева влезе в ареста, а на тях са залепени бодряшки рекламни послания за това колко добре се развива столичният град.Сега са надраскани именно най-дразнещите за бунтовния Младост - че това е кварталът с най-много детски градини и площадки. А през последните месеци в големия столичен район бяха стартирани редица големи строежи.Сред графитите срещу общината са \"Свобода за Деси и Биляна\", \"Стига строежи\" и \"Мафията вън\".", "date": "2018.12.01", "title": "Среднощна акция срещу общината в Младост: Свобода за Деси и Биляна"}
{"url": "https://offnews.bg/politika/ninova-gerb-ne-sa-ni-oponent-desnite-sa-izvan-parlamenta-693082.html", "text": " ГЕРБ не е наш идеологически опонент, тези хора нямат идеология, те са във властта, заради пари, заяви лидерът на БСП Корнелия Нинова по време на 4-тото заседание на XIII-ата Конференция на Софийската градска организация на партият.Според нея ГЕРБ отстъпват винаги, когато видятг проблем, без никаква идеология и последователност. Десните, извън парламента, са нашият идеологически опонент, смята Нинова.  По думите й  спорът за ролята на държавата е изключително важен за връщането на изконни, идеологически спорове, между ляво и дясно. И ги питам тези десни хора, като уважавам мнението им, дали смятат, че Франция, Германия, Унгария, Чехия, САЩ, държейки на това в ключови сектори на икономиката, социалната сфера, инфраструктурата - държавата да има роля, дали са се върнали към плановата икономика и държавен монопол, посочи лидерът на БСП. Защото живеем в съвременен и модерен свят и е хубаво, когато спорим идеологически, да се съизмерваме с европейските си партньори и то големите, те отдавна осъзнаха грешката на неолибералния модел и тръгнаха да търсят начини да се коригират, отбеляза тя.Нинова постави въпроса има ли нужда от промяна на модела на икономиката, здравеопазването, образованието, социалната сфера и какъв  да бъде този нов модел. Според нея \"червената нишка\" в тези сфери е държавата и нейната роля - ще се оттегли ли окончателно тя от всички свои функции или ще се върне там, където й е мястото. Според БСП стратегическите за България инфраструктура, важна за националната сигурност, трябва да бъде държавна. Десните у нас на десетата минута от пускането на съобщението от Вишеград се нахвърлиха, че ние ще връщаме плановата икономика, държавния монопол и управление, ето този спор си заслужава,  смята Нинова.Лидерът на социалистите коментира и въпроса за здравеопазването, как да се смени сегашния модел и има ли държавна политика в здравеопазването, за образованието.  \"Какво е необходимо? Държавна политика. И това е промяната на модела\", посочи Корнелия Нинова . Нашата визия, добра, но несъвършена, неконкретна, оспорвана – хвалена и хулена, все пак е предложение за решение на тези въпроси, допълни тя.", "date": "2018.12.01", "title": "Нинова: ГЕРБ не са ни опонент, десните са извън парламента"}
{"url": "https://offnews.bg/ikonomika/s-p-potvardi-rejtinga-na-stranata-ni-s-prognoza-za-rastezh-693060.html", "text": "Международната рейтингова агенция S&P Global Ratings потвърди дългосрочния и краткосрочния кредитен рейтинг на България в чуждестранна и местна валута 'BBB-/A-3'. Перспективата пред рейтинга също се потвърждава и остава положителна, съобщи Министерството на финансите. В обобщения коментар на S&P Global Ratings се казва, че паричните условия в България продължават да се подобряват, нарастването на кредитите подкрепя растежа и страната постига напредък по присъединяването си към Валутния механизъм II (ERM II).Рейтинговата агенция очаква силен ръст на БВП в периода 2018-2021 г., дължащ се на силното частно потребление и ускоряването на инвестициите. Продължаващото усвояване на средствата от фондовете на ЕС и затягането на условията на пазара на труда ще подкрепят производителността през годините.Положителната перспектива отразява значителната вероятност България да се присъедини към Валутния механизъм II. От агенцията изразяват увереност, че този стремеж към членство в еврозоната ще подкрепи и продължаващите усилия на страната да се справи с оставащите институционални пречки и структурни проблеми.S&P Global Ratings биха повишили кредитния рейтинг, ако българският лев влезе в ERM II, което ще подкрепи по-нататък доверието и ефективността на паричната политика. Допълнителен напредък в институционалните и структурните реформи, например по отношение на съдебната система, също би допринесъл за подобряване на кредитоспособността на страната.Рейтинговата агенция може да преразгледа перспективата пред рейтинга до стабилна, ако подобренията в балансите на банките се обърнат надолу или ако се появи натиск върху платежния баланс, например поради възобновяване на дисбаланси или външен шок върху България, която има отворен тип икономика. Перспективата също така би се преразгледала до стабилна, ако пътят на България към приемането на еврото се удължи прекомерно във времето.", "date": "2018.12.01", "title": "S&P потвърди рейтинга на страната ни с прогноза за растеж"}
{"url": "https://offnews.bg/analizi-i-komentari/21-idei-za-mesetc-dekemvri-693058.html", "text": "Месец декември дойде. Остават броени дни до Коледа. Усеща се близостта на празниците. Както и лудницата на нетърпението да се свърши всичко в краткото време до края на годината. Предлагам 21 идеи какво да направите в следващите седмици, за да не ви изненада Новата година.1. Украсете елхата. И сложете лампички.2. Изпийте по едно питие с най-близките си само на светлината на коледните лампички. Пък било то и коледно какао.3. Изяжте една коледна курабийка.4. Опитайте се да направите коледни курабийки. Даже и да не станат, процесът е забавен.5. Напишете писмо до дядо Коледа.6. Вземете играчка за някое дете. Или му измислете игра. Настолна. Компютърна може само да си намери.7. Опитайте да приключите работата си малко по-рано. За да имате време за близките си.8. Отидете на Панаира на книгата. Даже и да не си купите нещо, усещането за много книги е прекрасно.9. Прочете книга на дете. Може да му хареса. И да поиска само да чете след това.10. Отидете на театър. Ако не за друго, поне да се отчетете, че и тази година сте бил културтрегер.11. Направете едно добро дело. Ей така, без да очаквате отплата.12. Направете си отчет за изминалата година. В личен и служебен план. Даже и да не го покажете на никого, и да гоизгорите след това, то си трябва.13. Направете си план за следващата година. Не че много ще се спази, но е добре да го има.14. Направете снежен човек. С морков вместо нос.15. Ако няма сняг за снежен човек, споделете снимка на снежен човек с тъжен вопъл: „Къде си, защо си толкова студен?“16. Направете си бой със снежни топки. Даже и да сте забравили как се прави, първите няколко, които ви уцелят, ще ви припомнят добре.17. Кажете на някого, че го обичате. Ако е непознат, толкова по-добре.18. Целунете някого под имела. Или под бора. Или под тополата. Или под одеялото. Изобщо няма значение под какво, стига да се хареса.19. Прекарайте Коледната вечер със семейството си. Даже и да са леко досадни, това са моменти, които няма да се върнат. И които нямат цена.20. Планирайте няколко варианта за Новогодишната нощ. Все един от тях ще се случи. Или няма да се стане нищо планирано, а нещо спонтанно. От вас си зависи.21. Усмихвайте се. Годината приключи, следващата ще е много по-хубава. :)И основното, не четете списъците на хора като мен. Направете си сами ваш си списък. Изпълнете го. Или просто помечтайте. По Коледа стават чудеса… :) :) :)Весели празници! :)И усмихната събота! :)Б. ред. - Любомир Аламанов е един от най-известните пиар специалисти в България. Коледните му идеи препечатваме от профила му във фейсбук с негово разрешение.", "date": "2018.12.01", "title": "21 идеи за месец декември"}
{"url": "https://offnews.bg/offtopic/vitc-na-denia-kolednoto-parti-na-ministara-na-transporta-693013.html", "text": "На коледното парти при министъра на транспорта гостите от БДЖ дойдоха с 4 часа закъснение!", "date": "2018.12.01", "title": "Виц на деня: Коледното парти на министъра на транспорта"}
{"url": "https://offnews.bg/obshtestvo/kraj-na-bormashinata-po-sasedski-vav-vremeto-za-pochivka-fojerverki-z-693049.html", "text": "Край на бормашината по съседски във времето за почивка, от днес влиза в сила новата наредба за опазване на обществения ред в София. Тя бе приета от СОС в края на септември и предвижда глоби от 50 до 300 лв. при нарушаване на забраните за вдигане на шум. Домашните ремонти от 22 до 8 и от 14 до 16 часа ще стават само с разрешение на съседите.Шумната работа по строежите е позволена в почивни и работни дни, но строителите не трябва да вдигат шум между 21 и 9 часа и между 14 и 16 часа през уикендите и по празници. Санкцията е от 100 до 300 лева. Забраната обаче не важи за аварийни ремонти, както и за държавни и общински обекти като ремонта на ул. \"Граф Игнатиев\" или строителството на метрото, както и за строежи извън зони, в които има жилища.В документа има и забрана за ползване на фойерверки след 22 часа вечерта. Изключение има само за Нова година, когато тишината трябва да се възцари след 1 часа. Наредбата забранява събирането на парични дарения по улици, булеварди и площади в столицата. Изключения се допускат само за кампании на БЧК или юридически лица, които са регистрирани в обществена полза, но след получaване на разрешение. За нарушителите санкцията е от 100 до 300 лв.  На санкции подлежат и шофьорите, платили да им мият стъклата, докато чакат на кръстовище. Глоба от 100 до 300 лв. ще отнасят и миячите. Забраняват се сватбени, семейни и фирмени тържества на открити общински имоти от 22.00 до 08.00 часа, а на 1 януари от 01.00 до 08.00 часа, извън случаите, регламентирани от Закона за събранията, митингите и манифестациите. Разрешение за провеждане на такива мероприятия се издава от кмета на СО или упълномощени от него длъжностни лица. Глобата е от 300 до 500 лв. и/или с имуществена санкция в размер от 1000 до 1500 лв. Уличните музиканти ще могат да свирят само на определени за това места, промените обаче за тях обаче влизат от март. ", "date": "2018.12.01", "title": "Край на бормашината по съседски във времето за почивка, фойерверки за ЧНГ до 1 часа"}
{"url": "https://offnews.bg/sviat/pochina-dzhordzh-bush-starshi-693050.html", "text": "Президентът на САЩ(1989 - 1993 г.) Джордж Х. Буш почина на 94-годишна възраст, съобщи Ройтерс, като се позовава на говорител на семейството. 41-ият президент на САЩ живя най-дълго от всички свои предшественици. Не се съобщават никакви подробности за обстоятелствата, свързани със смъртта на Буш-старши. Той оставя 5 деца, 17 внука, 8 правнука. Джордж Буш преживя своята съпруга Барбара, която почина през април 2018 г. на 93 години. Джордж Хърбърт Уокър Буш бе президент между 1989 и 1993 година. Преди това бе конгресмен от Тексас (1967 – 1971), посланик в ООН 1971 – 1973), директор на ЦРУ (1976 – 77) и 43-ти вицепрезидент на САЩ по време на мандата на Роналд Рейгън като президент на САЩ (1981 – 1989).В Twitter бившият президент на САЩ Барак Обама изказа съболезнованията си. \"Америка загуби един патриот в лицето на Джордж Хърбърт Уокър Буш. Докато сърцата ни тъжат, те са изпълнени с благодарност\", написа той.Джордж е роден на 12 юни 1924 година, в семейството на Прескът Буш и Дороти Уокър. Баща му е сенатор от Кънектикът и работи в известната банкова инвестиционна фирма Браун Брадърс Хариман. Дядо му, на който е кръстен, е заможен бизнесмен и важна фигура в американската голф история.Започва образованието си в начално училище „Гринуич Кънтри“ в гр. Гринуич, Кънектикът, след което продължава образованието си в гимназия „Филипс“ в Андоувър, Масачузетс (1936 – 42). В гимназията е капитан на бейзболния отбор на училището и членува в братството A.U.V. (Auctoritas, Unitas, Veritas, което на латински означава „власт, единство и истина“), което е с ограничен достъп. Негов съквартирант в интерната е младеж на име Едуард Хукър. Във „Филипс“ Буш научава за събитията от 7 декември 1941 в Пърл Харбър.След завършването на гимназиалния курс през юни 1942, Буш постъпва във флота на САЩ на своя 18-и рожден ден, където по-късно ще стане авиатор. След 10-месечни учения преминава в запаса на 9 юни 1943, няколко дена преди да навърши 19 години, като по този начин става най-младия морски авиатор по това време.През 1964 година влиза в политиката като се кандидатира срещу сенатора демократ от Тексас Ралф Йърборо, като прави акцент в кампанията си неговата подкрепа за Закона за гражданските права от същата година. По това време множество политици от Юга се противопоставят на приемането на този законодателен акт. Буш нарича Йърборо „екстремист“ и „левичарски демагог“, докато Йърборо казва, че Буш е богаташ от Севера, който се опитва да си купи място в Сената „така както си купуват място на Фондовата борса в Ню Йорк.“ Буш губи тези избори.По време на неговия мандат като президент на САЩ външната политика е водеща за президента Буш. Той е в основата на международната коалиция през 1990 – 1991 г. в Първата война в Залива. През 1990 г., воденият от Саддам Хюсеин Ирак навлиза в богатия на петрол Кувейт. Съставената широка коалиция има за цел да го изтласка от там и да направи невъзможно нападение от страна на иракските сили срещу Саудитска Арабия.Буш постига частично своите цели като иракските сили са отстранени от Кувейт, но коалицията не навлиза в Ирак и това дава възможност Саддам Хюсеин да остане на власт. По това време се е смятало, че една инвазия ще вкара САЩ в блато. Трябва ясно да се подчертае, че Буш отказва да окупира Ирак и спазва твърдо действащите международни законни в тази областПопулярността на Буш нараства след успеха и сравнително бързия край на военните действия, но вследствие на икономическата рецесия тя отново спада. Икономическата обстановка е една от основите грижи на президента във вътрешен план и е основна причина за загубата на изборите през 1992 г. Друга основна причина за неуспеха му е подкрепата, която той оказва на демократите в Конгреса за вдигането на данъците, въпреки известното му обещание, че това никога няма да се случи. С това си действия Буш изолира и отчуждава много свои консервативни привърженици и естествено губи тяхната подкрепа за изборите. Важен фактор за победата на Бил Клинтън е кандидатурата на Рос Перо, който печели 19% от подадените гласове.", "date": "2018.12.01", "title": "Почина Джордж Буш-старши"}
{"url": "https://offnews.bg/nashite-avtori/res-liii-masovata-primatizatcia-693056.html", "text": "Физиката, според Аристотел, е наука за онова, което древните гърци наричат “фюзис” (или “физис”, на новогръцки) – нещо като “природа” в общия смисъл, но не съвсем, поне според нашите съвременни термини като “природознание”. “Фюзис”, според нашия вечен учител от Стагира, е нещо телеологическо: природата е даденост, но същността й е по-скоро във формата, отколкото в самата материя; нещото е повече нещо само по себе си, отколкото в своето осъществяване. Ръсел ни предлага следното чудесно тълкувание: аристотеловата “фюзис” е майката на биологията, т.е. жълъдът е “потенциален” дъб.***Аристотел отхвърля категорично по-късната идея за “вакуума” – т.е. че в света има празно пространство, любима на Левкип и Демокрит. Което ни запраща директно в нашето съвременно битие, което отрича левкиповата възможност за подобно празно пространство: ние (чрез социалните мрежи, тази отрова) го свеждаме до контраполюс на всеки реално съществуващ обект, а това е аристотеловото “несъществуване”- т.е. небитието, състоянието “Господ”, недоказаното.***Там е и целият културен froideur между нас и властта: ние не вярваме, че тя съществува легитимно, макар да сме я избрали, а тя, на свой ред, не вярва, че ни дължи по-добро битие, и съществува само за да се пресъздава в своя полза. Това е “русоистка” схизма.***Ако властта у нас е небитие, състояние на “Бог”, а “Бог” е ненаказуем (чрез протести или else), значи той съществува априори. Ерго, ние не можем да се бунтуваме. Но дори и да можем, най-неприятното е, че това е вид контролирана раздяла, която всеки път препотвърждаваме.***За да излезем от този цуг-цванг, се изисква вид образователен и икономически стандарт, какъвто априори властта – врагът – няма как да позволи; ние сме привързани към ужаса на неовластяването (демокрация, anyone?), за нас той е необходим като солта. Живеем под заплахата на властта, но живеем и за нейна сметка.***Накратко, и по Хюм, живеем винаги “под” властта, а не “над” нея, сякаш вертикални азери, а не, да речем, хоризонтални словенци. Както казва Фаулз, цената на осигуряването на течаща вода във всеки дом е фактът, че вече никой не цени водата.***Тъкмо заради това съществуват не само ГЕРБ-жени и ГЕРБ-младежи, но и ГЕРБ-котараци. И масовата “приматизация” – овластени глупаци, особено по места – ни залюлява пак в ботевата “робска люлка”.***Бързам да напомня, че ГЕРБ, БСП и ДПС (плюс “патридиотите”) са един и същ вид роден детерминизъм, родЕн от masters of puppets от ДС.***“Патридиотите” е чудесен термин, помислете.***Да напомня: “детерминизъм” е философска концепция, която признава обективната закономерност и причинно-следствената обусловеност между всички явления в природата, че и в обществото. Според тази иначе жалка концепция (ако не броим Спиноза), Вселената е напълно рационална, тъй като абсолютното познаване на дадена ситуация гарантира безпогрешното предсказване на бъдещото й развитие. Според детерминизма всичко, включително моралният избор, са изцяло преопределени от причини, заложени в миналото, които изключват свободната воля и самата възможност индивидът да действа по друг начин.***А може би всеки наш “свободен избор” е резултат от определени други условия, над които нямаме никаква власт? Пак помислете. Дори и да можехме да установим обратното, пак по Фаулз – пълна свобода на волята, - пак щяхме да сме ограничени по Хюм, тъй като за постигане на що-годе свобода ни е необходимо свободно поле за избор, както и самата свобода да избираме вътре в него. На практика, ние сме ограничени в рамките на възможните, осезаемите и осъществимите действия. Ерго, няма как да променим системата отдолу нагоре. Живеем във вид затворническа килия, и само в нея можем да се почувстваме относително свободни, само понякога. С глупашките си избори от 2001 насам стигнахме до това дъно, и никой не ни е виновен: “царят”-измамник, червените престъпници, дуракът-мафиотски крадец Борисов. Съответно, вместо да сме Чехия или Словения, ние сме нищо.***Може би съществуват ситуации, при които Евклидовата геометрия не е валидна; но е напълно достатъчно тя да изглежда вярна за обичайните цели на сегашната власт. И за нейните пермутации.***Код “кафяво”, пълно насиране на гербаджийската власт: не знаят нищо за нищо, освен как да крадат. Тоталното дъно на анакюклозата – смес между тирания и олигархия.***Ето и нещо забавно: Борисов и кликата му трябва да се молят на всички богове (особено на Ариман, ако знаят кой е) някой като Богомил Бонев да не стане служебен вътрешен министър в едно евентуално правителство на Радев (както се говори по “високите етажи”).***Не е карнавал без малко смърт, както се казва в един чуден еквадорски филм.***И още по-забавно: имат да връщат на Путин за проваления “Южен поток” – така че сега няма да си правят устата за “предплата” за хъб “Балкан”; и ако сега не си оправят сметките чрез “Тюркакъм”, ще си изпуснат сапунчето в руската баня.***Кои са “Те”? Много ясно – конгломератът “Буци-Шиши-Цацата-Златев” и присъдружни, как кои.***Трансът на самонаблюдението: там е ключът.***А ето и най-забавното: Еднокнижния (или вече “Безкнижния”, ако реферираме към интервюто му с Хекимян) току-що изпусна да вземе bTV чрез “разградския” Кирчо, който, милият, не успял да отговори на compliance-условията – и това е част от залеза на въпросния Безкнижен. Сега му остава само да рекетира Келнер за Нова, поне до евроизборите.***Докато всъщност върши чисто мутренските си дела заедно с Шиши и Цацата – да “държат” Каракачанов заради паспортите, както държат Марешки за данъчни престъпления etc.***Междувременно, архимилиционерчето Цветанов, във връзка с лобистката си дейност, отново е включил “цецомобилите” – този път с цел бизнес-шпионаж. “Слуша” конкретни фирми, напасва оферти, наглася поръчки (най-вече онези, свързани с МВР и некви негови немци). Накратко, once мутромилиционер, always мутромилиционер.***Те – те! - имат само една свръхзадача: да назначат нова цаца, за да оцелеят.***А в същото време ДПС (Пееф и Доган) щавят (да не кажа “одират жив” Безкнижния): един по един рубежите падат (т.е. превземат министерство след министерство), и го принуждават да сдава ключови гербаджийски хранилки на “турците”, само и само да се задържи на власт. Накрая, ако позволите тази шега, ще остане само с Ангелкова и Цецка, след като дори Влади се сгоди с Шиши.***И като казахме Влади: много интересен екземпляр. “Кръстникът” му Сариев урежда всички поръчки в IT-сектора (за десетки милиони; само едни към 15 милиона в засекретени поръчки за ДАНС), и всъщност “шета” чрез съпругата си. Междувременно, подпомага “социално” ГЕРБ, и най-вече Влади, щот те няма къде да живеят – след близо 10 години чудовищни кражби. Въпросният съвсем случайно е пуснал Владко в апартхауса на Кирчо, и всичко е точно.***Владко недоразбира, че е мюре – и че накрая ще го “изяде” от своите, мутроченгетатамасони.***Цацаров също трябва да трепери – видимо няма да стане конституционен съдия, и двамата му “авери” ще го хвърлят на лъвовете. Съответно, за да оцелее моделът, ще намерят нова “цаца”. Защото, ако дойде истински главен прокурор, както се случи в Румъния, ще им се ебе майчицата мутренска, както е казал учителят Дънов.***Но най-долното на най-долното е БСП на Корнелия – тия ченгеджийски съглашатели с ГЕРБ, тия мръсни копелета, които никога не се извиниха за едни от най-големите престъпления в българската история.***Но хайде и още по-сериозно: голямата трагедия на всички тези е, че не могат да си харчат парите, както искат, да живеят the jet-set life. Това вече веднъж е описано от Хайдегер, но да пробвам и аз: най-лошото в “богатия” живот е остойностяването на удоволствието, неспособността да си го представим по друг начин освен като неразривно свързано с придобиване и харчене. И тук е мястото да ви кажа нещо умно, без Хайдегер: притежателят е този, който винаги се оказва притежаван.***Отиват си хората на духа и творците, доколкото ги е имало. Системата се храни от евтини и повърхностни удоволствия, както и чрез липсата на критична мисъл.***Слави: неговите обеди с Орлин в “Къщата с часовника” се оказаха доста рентабилни, което си пролича в “интервютата” с важни фигури, и особено с Безкнижния. Кеворкян вече справедливо направи Слави на дреб; аз само ще добавя, че дано “непитането” да си е струвало.***Пожарникарската власт дефенестрира и последната надежда за свободата на словото.***Свободата да не питаш.***Чърчил (или някой) бил казал: \"Онези, които избраха демокрацията вместо хляба, днес ядат 300 вида хляб, а тези, които избраха хляба вместо демокрацията, днес нямат нито демокрация, нито хляб. Вие избирате от кои да бъдете\".***Se non è vero, è ben trovato.(PS: Ето още нещо наистина умно. Когато Перикъл остарява, опонентите му започват кампания срещу него. Обвиняват гения Фидий, че е откраднал част от златото в статуите, които е изваял, и прокарват закон срещу неговия приятел Анаксагор – нещо от сорта, че вместо нормалната религия, проповядвал нещо друго. По този закон те го обвиняват (човекът, който пръв е донесъл философията на атиняните!) в несъща проповед – че Слънцето било нажежен до бяло камък и че Луната била от пръст. И това към философа, който ни е дал отношението към ума (nous). Сами разбирате, че още в V-ти в. пр. Хр. е имало неуспели “медийни” плъхове.)Oще на facebook.com/ivailo.noisy.tsvetkovNB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2018.12.01", "title": "Res LIII: Масовата приматизация"}
{"url": "https://offnews.bg/obshtestvo/parvo-spodeleno-trase-za-avtobusi-i-tramvai-v-sofia-693073.html", "text": "По първото споделено трасе в София се движат от днес автобуси и трамваи на бул. \"Константин Величков\". Продължава работата по поставяне на ограничители и настройка на светофарните уредби, съобщи \"Транспорт за София\". От днес се забранява влизането на пътни превозни средства по споделените специализирани пътни ленти, разположени в трамвайното платно на бул. „Константин Величков“ в участъка от бул. „Сливница“ до бул. „Акад. Ив. Е. Гешов“ и по бул. „Възкресение“ в участъка от ул. „Акад. Ив. Е. Гешов“ до ул. „Освобождение“ с изключение на превозните средства от редовните линии за обществен превоз на пътници. Променят се маршрутът и спирките на автобусни линии № 11 и 83, уточнява ЦГМ. Автобусна линия № 11 ще се движи по споделените специализирани пътни ленти, разположени в трамвайното платно на бул. „Константин Величков“ в участъка от бул. „Сливница“ до бул. „Акад. Ив. Е. Гешов“ и по бул. „Възкресение“ в участъка от ул. „Акад. Ив. Е. Гешов“ до ул. „Освобождение“ и ще спират на трамвайните спирки: „Ул. Цар Симеон“; „Метростанция Константин Величков“;„Парк Св. Св. Петър и Павел“; „Бул. Възкресение“ и „Ул. Освобождение“.Автобусите ще влизат в споделената пътна лента на бул. “Възкресение\" преди спирка “Ул. Освобождение” в посока бул. “Сливница” и след левия завой от бул. “Сливница” в посока бул. “Акад. И. Е. Гешов”.Автобусите от линия № 83 ще се движат по споделените специализирани пътни ленти разположени в трамвайното платно на бул. „Константин Величков“ в участъка от бул. „Сливница“ до бул. „Акад. Ив. Е. Гешов“ и ще спират на трамвайните спирки: „Ул. Цар Симеон“; „Метростанция Константин Величков“; „Парк Св. Св. Петър и Павел“.При движение по маршрут автобусите ще влизат в споделеното пътно платно след десния завой от бул. “Сливница” в посока бул. “Акад. И. Е. Гешов” и ще излизат от него непосредствено преди трамвайната спирка “Бул. Възкресение” преди бул. “Акад. И. Е. Гешов”. В посока бул. “Сливница” автобусите ще влизат в споделеното пътно трасе веднага след бул. “Акад. И. Е. Гешов” в началото на бул. “Консатнтин Величков” (платното е отделено с бетонови ограничители).", "date": "2018.12.01", "title": "Първо споделено трасе за автобуси и трамваи в София"}
{"url": "https://offnews.bg/obshtestvo/manolova-ne-se-boria-za-pravata-na-ivancheva-v-kiliata-j-sled-neia-s-693052.html", "text": "Има подобрение в затворите по отношение на преселеността, бяха ремонтирани някои от тях, но условията са далеч от необходимото. 181 проверки сме направили в места, които човек няма право да напусне по свое желание - психиатрии, домове за възрастни, арести, 75 от тях в затворите, изпратили сме 210 препоръки, заяви омбудсманът Мая Манолова по Нова тв по повод разпространените снимки от килията на подсъдимата Десислава Иванчева. Аз не се боря за правата на Иванчева, а за правата на всеки арестант или затворник, обясни Манолова. В половината от арестите условията са много по-лоши, каза още омбудсманът. След извършена проверка, пращаме снимки. Никой не очаква луксозни условия, но трябва да има условия, които запазват човешкото достойнство, обясни Мая Манолова.След Иванчева в тази килия ще попаднат други хора, моят ангажимент е и към тях, подчерта омбудсманът. На каузата на майките на деца с увреждания посветих 7 месеца от моята работа ,а майките са посветили години от живота си. Минахме през какво ли не, отделихме десетки дни и стотици часове в изработване и подобряване на текстовете и в Закона за личната помощ и в Закона за хората с увреждания. На практика с моя екип през август не почивахме, за да подготвим тези проекти и наистина сега, когато вече сме на финала, аз все още не мога да се зарадвам, тъй като при тази тотална липса на доверие в почтеността на обещанията на институциите, аз ще си отдъхна, когато видя парламентът да гласува окончателно текстовете”, каза Манолова.Последният случай на промяна на договореностите с майките, по думите на омбудсмана, се случил под надзора на експерти на финансовото министерство. „Не искам да кажа, че идеята е била да блокират изобщо Закона за личната помощ, а да кажем по-меко, че са искали да се презастраховат, че няма да се похарчат повече пари, но при тази презастраховка те излагаха на риск хора в уязвимо положение и с най-тежки увреждания. Това означаваше - ако се лимитира предоставянето на лична помощ в рамките на определена сума пари, в случая на 71 млн. лв. , това означаваше след 1 септември хората да останат без лична помощ”, обясни тя.„Няма обяснения защо трябваше 7 месеца да минем през това и накрая да се случи, каквото трябваше. Беше ясно, че тази кауза е справедлива, беше ясно, че исканията на майките са абсолютно основателни, беше ясно, че става дума за достойнството на тези хора, че те имат подкрепата на цялото общество. Защо беше това упорство - наистина не разбирам”, заяви омбудсманът.Факт е, че протестът на майките събуди гражданското общество. Искаме реформа. Те показаха как човек може да стои до край зад една справедлива кауза, как може да се съобрази със собствения си интерес и на цялото общество и как може да даде знак, че така трябва да се отстояват каузи, категорична бе Мая Манолова.", "date": "2018.12.01", "title": "Манолова: Не се боря за правата на Иванчева, в килията й след нея ще има други хора"}
{"url": "https://offnews.bg/futbol/tcska-kani-legendata-liupko-petrovich-693053.html", "text": "ЦСКА води преговори със сръбския специалист Люпко Петрович. Клубът му е отправил предложение да стане съветник по спортно-техническите въпроси.Dir.bg съобщи, че по-рано през седмицата Люпко е бил в София, като е преговарял със силния човек на “Армията” Гриша Ганчев. Информацията бе потвърдена и от “Тема спорт”. Наскоро 71-годишният сърбин обяви, че е уморен от треньорската професия и ако започне работа в нов клуб, няма да е на терена. Доскоро той беше в Руанда, като стана шампион на страната с местния тим на армията АПР.Петрович се познава добре както с Ганев, така и с треньора на ЦСКА Нестор Ел Маестро. Люпко е работил три пъти като наставник в Литекс, докато Ганчев ръководеше клуба. Носителят на КЕШ като треньор на Цървена звезда пък е бил ментор на Ел Маестро в Сърбия.Петрович е бил инструктор на Нестор, докато е карал курсове в страната преди малко повече от 5 години. Наскоро в свое интервю Ел Маестро призна, че Петрович се е отнасял доста строго към него, а Люпко заяви, че го е правил умишлено - за да види реакцията на младия треньор.", "date": "2018.12.01", "title": "ЦСКА кани легендата Люпко Петрович"}
{"url": "https://offnews.bg/sviat/hiliadi-bez-tok-v-aliaska-razrusheni-patishta-sled-moshten-trus-693051.html", "text": "Силният трус с магнитуд 7,0, който разтърси Аляска, е нанесъл сериозни щети на пътища и друга инфраструктура. Епицентърът на земетресението е бил на 13 км северозападно от най-големия град на щата, Анкъридж, и на дълбочина около 43 км, съобщи Геофизическият институт на САЩ, информира БТА. Няма данни за загинали или сериозно пострадали в Анкъридж, който е с население около 300 000 души.Сенатор Лиса Мъркауски заяви, че земетресението е засегнало основните пътища в района. Общинското електроразпределително дружество на Аляска уточнява, че между 7000 и 10 000 от клиентите му са без електричество.Път, който води до международното летище на Анкъридж частично се е срутил. Самото летище за кратко бе затворено, но вече е възобновило работа. Железопътният транспорт обаче е спрян.Губернаторът на Аляска Бил Уокър обяви извънредно положение и съобщи, че е в пряк контакт с Белия дом. Президентът Доналд Тръмп изрази в Туитър подкрепата си за жителите на Аляска и обеща, че федералното правителство \"няма да пести средства\" за справяне с последиците от земетресението.", "date": "2018.12.01", "title": "Хиляди без ток в Аляска, разрушени пътища след мощен трус"}
{"url": "https://offnews.bg/obshtestvo/su-pogazili-zakona-v-konkurs-za-dotcent-oshte-v-obiavata-priznali-za-693033.html", "text": "Съществени нарушения в конкурс за доцент в Софийския университет откри Комисията по академична етика към министъра на образованието и поиска спирането му до отстраняването им. От публикувания снощи доклад до Красимир Вълчев става ясно, че процедурата е във Факултета по класически и нови филологии и е проверена след сигнал от 25 септември 2018 г. на главен асистент, чието име е изписано с инициали - Г. Ф.Още в обявата на практика пишело за кого се прави конкурсът: за „потенциален кандидат Б.В.“. \"Което - пише комисията - е недопустимо – конкурсът е публичен и всеки би могъл да подава документи за участие в него.\" Незаконен е начинът, по който е сформирана комисията, незаконно е присъствието на двама от членовете ѝ в нея, става ясно от доклада на Комисията по академична етика.Научното жури е предложено от ръководителя на катедра \"Западни езици\" по интернет на 9 юли и те одобрили състава, без предложенията да бъдат обсъдени на катедрено заседание. Това нарушава чл. 4, ал. 1 от Закона за развитие на академичния състав в Република България и чл. 109, ал. 2 от Правилника на СУ.\"Нито цитираният закон, нито Правилникът на СУ позволява катедрата да взима решения чрез интернет. Решението е взето един ден преди заседанието на Факултетния съвет\", пише Комисията към просветния министър.Освен това в състава на научното жури ръководителят на катедрата включил двама юристи при положение, че конкурсът е в професионално направление \"Филология\" (немски език - приложно езикознание). Това е сериозно нарушение на закона, категорична е Комисията. Чл. 4, ал. 3 ЗРАСРБ посочва, че Нарушен е и чл. 64, ал. 2 от Правилника на СУ, който изисква членовете на катедрата да бъдат уведомени 7 дни предварително за заседанието и за дневния ред.На 10 юли 2018 г. – ден след взетото по интернет решение на катедрата пред Факултетния съвет на ФКНФ е представен протокол (от 18.06.) от заседанието на катедра \"Западни езици\", в който липсва решение за състава на журито. Въпреки това Факултетният съвет е взел решение за одобряване на научното жури.\"При тази фактическа обстановка Комисията по академична етика счита, че в процедурата по конкурса за доцент са извършени редица процедурни нарушения. Тези факти, взети в съвкупност, всички заедно, представляват съществено нарушение на процедурните правила и неотстраняването им би опорочило процедурата по конкурса\", пише в доклада, подписан от председателя и четиримата членове на Комисията.\"В подобни случаи - се казва още в него - съгласно чл. 31, ал. 2 от ЗРАСРБ министърът би трябвало да спре процедурата по конкурса за заемане на академичната длъжност „доцент“ в катедра „Западни езици“ на ФКНФ на Софийския университет „Свети Климент Охридски“ и да определи срок за отстраняване на констатираните нарушения.\"Докладът на новосформираната Комисия по академична етика от 30 ноември е вторият от създаването ѝ досега. Първият, от първото десетдневие на ноември, установи плагиатство в трудовете на ректора на Техническия университет - Варна Росен Василев, който бе отстранен от министъра на образованието и на негово място бе назначен изпълняващ длъжността до провеждането на избори.", "date": "2018.12.01", "title": "СУ погазили закона в конкурс за доцент: още в обявата признали за кого се прави"}
{"url": "https://offnews.bg/politika/kaloian-pargov-ima-tri-riska-pred-bsp-za-evrovota-693063.html", "text": "Нужен ни е български социален и работещ икономически модел, може да го наречем социален българизъм – да съхраним и възродим българската нация и да върнем справедливостта и солидарността в живота на хората. Всичко останало би трябвало да се разглежда като инструмент за постигането на тези цели. Това каза лидерът на столичните социалисти Калоян Паргов пред делегатите на XIII-ата Конференция на Софийската градска организация на БСП.„Според него картината на управлението в София не е по-различна - липса на управленски капацитет, арогантност и чувство за безнаказаност. „Темата за лошото качество на ремонтите в централната градска част стана водеща. А липсата на грижа и инвестиции в крайните квартали и крайградските райони е хроничен проблем. Замърсяването на въздуха се превърна в постоянна тема на ежедневието ни. А на този фон ГЕРБ искат боклука на София да се гори почти в центъра на града. Трафикът и задръстванията са постоянна болка. Платените зони за паркиране са на път да стигнат до Околовръстното, но проблемът с паркирането така и не се решава. Тъмнината и разбитите улици и тророари са запазена марка за жилищните комплекси. Улиците в тях не са преасфалтирани от времето на социализма и горе-долу оттогава не са мити. В различни квартали на столицата ежедневно има протести и исканията са сходни и логични - адекватна жизнена среда, която да гарантира прилично качество на живот. След като сме граждани на европийска столица, искаме и европейски стандарт на живот”, убеден е председателят на БСП – София.„Нужно е да се преосмисли ролята на България в ЕС оттук нататък, свързана с заемането и отстояването на пробългарски и национално отговорни позиции. Стартът на предизборната кампания трябва да започне от Конгреса на 26 януари и да постави началото на победния рейд на БСП”, заяви Калоян Паргов.Той посочи, че има три риска пред БСП за спечелването на европейските избори: „Първо – конфликтите на европейско, национално и местно ниво. Второ – подреждането на листата за Европейски парламент. Трето – риториката и посланията, да не допуснем да ни вкарат отново в графата „антиевропейска партия”.„Ако успеем да преминем успешно през това първо предизвикателство, ще имаме стабилна основа за спечелването на местните избори”, убеден е Паргов.Относно изборите в София той заяви, че има всички предпоставки да се сложи край на монопола на ГЕРБ. „Витрината на управлението им се пропука. Митът за добрата кметица е разбит. Но задачата не е толкова лесна. Пред нас имаме опонент, който ще направи всичко възможно да задържи властта. Поради това е необходима пълна мобилизация на целия наличен ресурс – кадрови, експертен, комуникационен”, счита лидерът на столичните социалисти, който е и председател на групата на БСП в СОС.Калоян Паргов посочи няколко основни въпроса, които стоят пред БСП. Първият е образът на желаното бъдеще на България. Този въпрос се поставя с проекта „Визия за България”. Той счита, че окончателният вариант трябва да бъде крайгълният камък, около който да се търси обединение. „Вторият въпрос е свързан с волята да реализираме това, върху което се обединим. Най-голямото изпитание пред всяка партия е възможността да се упражнява властта. Но с властта не се търгува, особено когато да заложени националните интереси и идеали. Властта е отговорност и само поемането на отговорност за управлението на държавата ще превърне БСП в субект на властта”, посочи Паргов и допълни: „Трети въпрос: с кого ще осъществим политиките си? Т.е. подготвяме ли управленски кадри и как ги готвим.Четвърти въпрос: кой е стратегическият ни съюзник? Този въпрос е от първостепенна важност, защото както показват социологическите проучвания при едни бъдещи парламентарни избори се очертава коалиционен формат на управление. Това изисква още от сега да водим разговори по национално значими въпроси и да търсим конструктивни решения. И петият въпрос е свързан с реидеологизацията: за преосмисляне и утвърждаване на социалистическите ценности, за изграждане на европейска социална държава, основана на справедливост и солидарност”.„Отговорът на всички тези въпроси минава през консолидация на партията, консолидация на лявото и консолидация на всички тези, които желаят промяна, категоричен е лидерът на БСП – София Калоян Паргов.", "date": "2018.12.01", "title": "Калоян Паргов: Има три риска пред БСП за евровота"}
{"url": "https://offnews.bg/ikonomika/zalichavat-firma-izmamila-turisti-s-kruiz-693066.html", "text": "Фирма, измамила клиенти с пари и резервации за круиз, ще бъде заличена от Националния туристически регистър, съобщи Министерството на туризма. Причината са постъпили жалби от туроператор и граждани, според които туристическият агент \"Круиз експерт\" е продал на потребители резервации за круиз заедно със самолетни билети, но не е заплатил направените резервации към круизна компания.Проверка на експерти от ведомството показа също, че на посочения адрес за седалище на „Круиз експерт“ няма достъп до офиса и няма такава фирма, както и на новия адрес след трансформацията на дружеството.На заседание на Експертната комисия по регистрация на туроператори и туристически агенти днес бе взето решение да се предложи на министъра на туризма да започнат действия по заличаване на „Круиз Експерт“ от Националния туристически регистър.Информацията за статута и дейността на туристическия агент са предоставени на вниманието на Комисията за защита на потребителите. ", "date": "2018.12.01", "title": "Заличават фирма, измамила туристи с круиз"}
{"url": "https://offnews.bg/politika/prezidentat-radev-na-forum-za-klimata-v-katovitce-sas-saprugata-si-693067.html", "text": "Президентът Румен Радев ще участва в Конференцията на страните по Рамковата конвенция на ООН за изменението на климата (COP24), която се провежда в полския град Катовице. Участието на българския държавен глава в глобалния форум е по покана на генералния секретар на ООН Антониу Гутериш и президента на Полша Анджей Дуда, съобщиха от \"Дондуков\" 2. Българският президент ще направи изказване пред участниците в срещата на високо равнище на 3 декември. Конференцията на страните по Рамковата конвенция на ООН за изменението на климата е висшият орган на Конвенцията и се провежда в края на всяка календарна година. В конференцията ще вземат участие държавни и правителствени ръководители на страни-членки на ЕС, представители на международни организации, както и на държави от цял свят. Сред целите на форума в Катовице е да се приемат правила за прилагане на Глобалното споразумение за климата от Париж през 2015 г. В рамките на посещението си в Катовице българският държавен глава ще проведе работни срещи със свои колеги.Президентът Румен Радев ще бъде придружаван от съпругата си Десислава Радева.", "date": "2018.12.01", "title": "Президентът Радев на форум за климата в Катовице със съпругата си"}
{"url": "https://offnews.bg/politika/tomislav-donchev-promeni-v-konstitutciata-za-zadalzhitelno-obrazovani-693061.html", "text": "Конституцята да се промени така, че образованието до 16-годишна възраст да стане задължително. Това предложи вицепремиерът Томислав Дончев по бТВ. В момента в основния закон е записано, че всеки има право на образование, но не и задължение.„Ако преди десетилетия неграмотен човек е можел да упражнява някакъв труд, то според мен след десетина години това няма да може да се случи. Мисля, че поне основното образование трябва да бъде задължително. Редно е да има дискусия по темата. Когато не сме уредили фундамента, как можем да говорим за наука. Един неграмотен човек лежи на гърба на обществото”, уточни Дончев. Той коментира и думите на шефа на БСК Радосвет Радев, че у нас бедни са не само работниците, но и капиталистите. „България все още има скромен опит с членството в ЕС. На българския предприемач все още мащабите му са дребни. Усещането за бедност идва от това, че ако до вчера сме се сравнявали със себе си, днес се сравняваме с другите\", смята Дончев.  След скандала около апартамента на финансовия министър Владислав Горанов той е посъветвал Горанов да даде максимално много информация на медиите. Проверката по случая е доказателство, че върху никого няма чадър, изтъкна вицепремиерът.", "date": "2018.12.01", "title": "Томислав Дончев: Промени в Конституцията за задължително образование до 16 г."}
{"url": "https://offnews.bg/obshtestvo/diviat-zhivot-na-montana-po-viasat-explore-692809.html", "text": "Когато става дума за природа, Монтана определено е един от най-дивите американски щати. И все пак някои хора познават района по-добре от всички. Ловци, трапери и фермери живеят на места, където не бихме си представили да прекараме дори ден. В района ни пренася новата поредица \"Дивият живот на Монтана\" по  с начало 8 декември от 21:15.Всеки епизод ще ви запознае с ежедневието на селски, забавни и нетипични герои. Всички те са родени и отгледани в сърцето на щата и са развили почти симбиотична връзка със средата. Рик е ловец на дивеч, който е и туристически водач в продължение на повече от 20 години и познава южна Монтана като дланта си. Натаниел е решил да живее в малка хижа в планината. Скот и Сузи се установяват близо до границата с Айдахо в средата на нищото, а Джери е опитен трапер, толкова уважаван в долината Мадисън, че никой не смее да се доближи до земите, в които залага капаните си.", "date": "2018.12.01", "title": "Дивият живот на Монтана по Viasat Explore"}
{"url": "https://offnews.bg/obshtestvo/sv-prorok-naum-predskazal-kraia-na-ninevia-693005.html", "text": "Църквата почита днес св. пророк Наум.Той живял 700 години преди Рождество. 200 години преди него пророк Йона предсказал разрушението на Ниневия за големите беззакония на нейните жители. Ниневитяни се покаяли и Господ отменил строгата си присъда. Но след известно време те пак се развратили. Тогава Господ чрез устата на пророк Наум им открил страшните бедствия, които ще ги постигнат.Пророчеството се сбъднало точно. Ниневия, един от най-големите и богати градове на древния свят, била разрушена дo основи и разграбена от враговете. Разливането на р. Тигър довършило опустошението. Пророк Наум предсказал и други събития и утешавал верните божи служители чрез откриване на евангелските обещания.", "date": "2018.12.01", "title": "Св. пророк Наум предсказал края на Ниневия"}
{"url": "https://offnews.bg/horoskop/horoskop-za-1-7-dekemvri-ot-antonia-mechkova-692333.html", "text": "Седмицата не е лека в деловата сфера, но не е нужно да огласявате нашироко проблемите си. Доста Овни ще имат подкрепа от влиятелни познати и близки, да я оправдаят. До понеделник-вторник взаимодействието ви с партньори и колеги е по-ефективно, в сряда започвате неуместни спорове. Не сте съвсем наясно с обстоятелствата, бъдете самокритични и оползотворявайте в пълнота енергията си за благото на екипа. Някои не са предпазливи, други залитат по бърза кариера, но задачите не им са по силите. В любовта бъдете по-отговорни.Периодът е динамичен, ала търсете с такт и сговорчивост изход от проблеми. За едни Телци по-важни са финансовите, при втори на изпитание са поставени взаимодействията. От събота до сряда анализирайте темата най-обстойно, но дискретно, в понеделник нарочно търсете уединение, поотложете трудните разговори. Не сте доволни от резултатите си, а и от оценките на ваши изяви, в четвъртък се пазете от дребнавост. Бдителните ще открият истинската причина за ядовете, в нови съюзи ще я загърбят. Не е време за безразборно флиртуване.Следващите дни са напрегнати, но ще намерите решение на делови и лични проблеми, бъдете търпеливи. В събота и неделя Близнаците не са наясно с ред обстоятелства, притесненията им са за доходи, партньори. Избягвайте да си правите сметката зад гърба на колеги и клиенти, иначе перспективите, които ви се разкриват от понеделник, ще се свият. Вторник и сряда предполагат да канализирате активността си, някои поемат много ангажименти към околните. В четвъртък нещата потръгват, обмислете накъде ще продължите и в любовта.Това 7-дневие използвате за изясняване на лични и делови проблеми, целите ви са ясни и сте заредени с упорство. Все пак в понеделник и вторник Раците да бъдат много тактични и да си спестяват спорове, някои теми не ги засягат, други не помагат за стабилизиране на съюзи. В сряда постигате желаното, а и се отваряте за общуване – нека събеседниците ви да преценят дали ще следват принципите ви, или ще си стоят оплетени в интриги. Все пак не бързайте, в четвъртък шансът ви е само загатнат, в петък вече ще поемете по нови пътеки.Сега пестете енергия и емоции, пречките в деловата сфера са куп, контактите понякога не са ОК. Но пък има и празнични поводи, доста Лъвове ще трябва да общуват с повече хора от понеделник до петък. Част от знака не са особено доволни от хода на начинанията си, други имат идеи, а близки ги разколебават за реализацията. Във вторник изчистете изостаналите си ангажименти и ловете момента да задействате свои проекти, не сте забравили стари уговорки и даже мечти. В личната сфера не се предоверявайте никому, за да потръгнат нещата.Не е време за спорове, конфликти и откриване на фронтове, макар че поводи има. От уикенда Девите са в по-деликатна позиция, могат да прокарват идеи с гъвкавост, не с налагане. Някои гонят амбиции от понеделник, но това ще им докара претоварване, в сряда и преумора, по-уместно е да потегнат редиците на сътрудниците си, да се предпазват от интриги. Може да не сте обърнали достатъчно внимание на подхвърлени реплики и охладнели отношения, в четвъртък търпеливо изчистете недоразуменията, а за любовта искайте съвет.Периодът носи куп поводи за срещи и купони, обаче се съсредоточете в делови и лични проблеми. За Везните се откриват немалко шансове и все пак нека да използват времето за разчистване на стари интриги и неразбирателства, не просто за връщане към идеи и уговорки. В понеделник и вторник ви се ще да пришпорвате събитията, но по-важното е да контролирате емоциите, а и да укрепите тила си. На Никулден партньорствата са на изпитание, сега ще се борите за любовта и със своите недостатъци, за да изгладите недоразуменията. Време за упорита работа, още през уикенда усилията ви ще носят резултат. В понеделник Скорпионите може да забавят темпото, следват чужди идеи, а не винаги ги харесват. Изпитанията във вторник ще покажат кой какъв е, някои от знака създават или укрепват приятелство с хора в кръга си. Не споделяте идеи и грижи, а и трябва да напасвате плановете си според обстоятелствата, иначе трудностите в петък ще ви дойдат в повече. В любовта не бързайте с промени, а се вглеждайте в себе си, там са резервите ви за подобряване на отношенията.Напрегнат период, някои събития ще ви изненадат неприятно, а същевременно има куп поводи да се видите с роднини, приятели и да празнувате. Стрелците да контролират емоциите, а и да не коментират нашироко недоволството си от работа, близки до вторник. От сряда усложненията нарастват, но промените няма да влошат нито връзките, нито доходите ви. До петък преценете високите си амбиции и реалните условия за изява, можете да свалите малко летвата и да работите по-спокойно, а успехът няма да ви избяга. В любовта си давате пауза.Не сте най-доволни от хода на делата си, ще ви се всичко да става бързо и още през уикенда. Козирозите по-добре да наблегнат на укрепване на равностойни партньорства в понеделник, във вторник имат административни и финансови въпроси за уреждане. В четвъртък избягвайте спорове, особено с по-близки, а дните от сряда до петък са време за общуване, вероятно и за купони. Дайте си малък отдих, ще се отрази добре на подготовката на нови служебни и бизнес проекти. За някои предстои разчистване на стари проблеми в любовния живот.Пълни сте с енергия, идеи и амбиция за професионално утвърждаване, май е по-разумно да не бързате за начинания или разчистване на сметки със стари опоненти. През уикенда Водолеите да помислят с какво да зарадват близки, от понеделник усилията им в работата са големи, както и пречките, не бива да се докарат до преумора. От вторник до петък пак идва ред на празнични поводи, не коментирайте на маса служебни грижи и не търсете подкрепа, да не тръгнат клюки. На Никулден вашето място е до най-обичани, по-чувствителни са сега.Периодът ви връща към стари проблеми, може да не споделяте с близките си за тях през уикенда. В понеделник ще се справяте гъвкаво с трудностите, във вторник ще мислите и за нови партньорства. От сряда Рибите трябва да се държат в сянка, да поемат повече от общите задачи в екип, а може да им се отплатят с некоректност. Не се поддавайте на лоши настроения, действате според обстановката, може да покажете и строгост, и рязкост, ако ви удрят в гръб. За най-личните неща държите на принципи, но е редно да искате и съвет.", "date": "2018.12.01", "title": "Хороскоп за 1 – 7 декември  от Антония Мечкова"}
{"url": "https://offnews.bg/obshtestvo/shte-ima-zlatna-esen-i-prez-dekemvri-dnes-obache-zhalt-kod-za-stud-v-693003.html", "text": "Облаци на запад, повече слънчеви часове на изток, прогнозират синоптиците за днес. Максималните температури ще варират между минус 4 и 8 градуса.  Жълт код за студ е обявен в 14 области -  Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Добрич, Шумен и Варна. В тези области дневните температури ще останат под нулата. Декември започва със сухо време. Най-ниските температури през последния месец на годината ще бъдат около минус 15 градуса, а най- високите - между 10 и 15 градуса.Това съобщи Марияна Попова - синоптик в НИМХ, цитирана от БТА. По думите месечната сума на валежите ще бъде около нормата, която в по-голямата част от страната е между 40 и 60 литра на квадратен метър, в планините и в най-южните райони - между 70 и 120 литра на квадрат.В началото на декември на много места в равнинната част от страната и в котловините сутрин ще има мъгла или ниска облачност, а в отделни райони те ще се задържат по-дълго. В Северна България ще има снежна покривка и дневните температури ще остават под нулата. По-чувствително затопляне се очаква в планинските райони. В края на първото десетдневие валежите от дъжд и сняг се завръщат, а в края на периода температурите тръгват надолу.През повечето дни от второто десетдневие ще преобладава облачно време, повече слънчеви часове ще има в планините около средата на периода. Към края на второто и в началото на третото десетдневие на декември отново има повишена вероятност за валежи от сняг. Около Коледа обаче прогнозата не включва валежи. По-голяма вероятност за сняг има около Нова година.", "date": "2018.12.01", "title": "Ще има златна есен и през декември, днес обаче жълт код за студ в 14 области"}
{"url": "https://offnews.bg/obshtestvo/svetoven-den-za-borba-sas-spin-bezplatni-testove-v-sofia-dnes-693048.html", "text": "Мобилен медицински кабинет ще провежда анонимни и безплатни изследвания и консултиране за ХИВ и СПИН в София днес. Събитието е по повод Европейската седмица за изследване за ХИВ и хепатит, както и Световния ден за борба със СПИН, който се отбелязва глобално от 1988 година. То се организира от сдружение „Здраве без граници“ и Фондация „Инициатива за здраве“.Медицинският център ще работи от 10:00 до 14:00 ч. на бул. „Княгиня Мария Луиза“ № 62-66, в близост до Лъвов мост.Специалисти ще предоставят информация как и къде всеки може да провери своя статус с цел ранно откриване на инфектирани лица и своевременното им насочване за лечение. Доброволци от Сдружение „Здраве без граници“ и Фондация „Инициатива за здраве“ ще раздават на всички минувачи презервативи и червена лентичка – световният символ за съпричастност към каузата за превенция на ХИВ/СПИН.Целта на неправителствения сектор е да се повиши информираността за ХИВ и СПИН сред гражданите, да се намали стигмата към хората, живеещи със синдрома на придобитата имунна недостатъчност, както и да се осигури възможност повече хора да се информират за ХИВ статуса си чрез анонимни изследвания.", "date": "2018.12.01", "title": "Световен ден за борба със СПИН - безплатни тестове в София днес"}
{"url": "https://offnews.bg/obshtestvo/balgaria-er-spria-poletite-do-odesa-693064.html", "text": "Националният превозвач „България Ер“ преустановява полетите си между София и Одеса до 16 декември включително, съобщиха от компанията. Причината е обявеното военно положение в Украйна, препоръките на Министерството на външните работи(МВнР) и с оглед на сигурността на пътниците. ,В зависимост от нормализирането обстановката в Украйна ще се определи дали планираните полети след 16 декември ще могат да бъдат изпълнявани.", "date": "2018.12.01", "title": "България Ер спря полетите до Одеса"}
{"url": "https://offnews.bg/112/dzhip-i-kamion-se-udariha-mazh-zagina-693076.html", "text": "Един човек е загинал при катастрофа между тежкотоварен автомобил и джип на пътя София - Калотина в района на село Опицвет, съобщи МВР.Сигналът за инцидента е подаден към 15.00 часа. От удара на място е загинал шофьорът на джипа.На място има полицейски екипи, които извършват оглед. Пътни полицаи съдействат за движението, което се извършва двупосочно в едната лента", "date": "2018.12.01", "title": "Джип и камион се удариха, мъж загина"}
{"url": "https://offnews.bg/zimni/johaug-s-vtora-poredna-pobeda-v-ski-biaganeto-693068.html", "text": "Норвежската звезда Терезе Йохауг спечели втора победа за сезона за Световната купа по ски бягане, след като триумфира в интервалния старт на 10 километра свободен стил пред родна публика в Лилехамер.Завърналата се след наказание за допинг 30-годишна състезателка измина трасето за 26:22.4 минути и записа 44-и успех в кариерата си. Миналата седмица тя спечели и интервалния старт на 10 км класически стил в Рука (Финландия).Йохауг пропусна последните два сезона, включително и Олимпийските игри в ПьонгЧанг 2018, но се завърна на пистата след 18-месечно наказание заради употреба на допинг.Втора на 9.2 секунди остана шведката Еба Андерсон, а трета на 15.7 секунди финишира сънародничката й Шарлоте Кала.В класирането за Световната купа след първите четири старта за сезона води рускинята Юлия Белорукова със 168 точки, която завърши 14-а в Лилехамер. Втора е Терезе Йохауг със 150 точки, а трета - Шарлоте Кала със 149.", "date": "2018.12.01", "title": "Йохауг с втора поредна победа в ски бягането"}
{"url": "https://offnews.bg/112/drama-v-nadezhda-mazh-na-33-g-se-e-barikadiral-v-sgrada-za-da-ne-ba-693062.html", "text": "33-годишен мъж се е барикадирал в дома си в кв. „Надежда 2”, съобщи МВР. Мъжът е криминално проявен и с влязла в сила присъда, той заплашва да скочи от 12-ия етаж на сградата, за да не бъде отведен в затвора от служители на „Съдебна охрана”. По неофициална информация той е бил на метадонова програма и е поискал от полицията метадон. Районът е отцепен, на място има криминалисти, психолози на МВР, пожарникари и медицински екипи.Предприети са действия с цел безопасното извеждане на мъжа от сградата. ", "date": "2018.12.01", "title": "Драма в Надежда: Мъж на 33 г. се е барикадирал в сграда, за да не бъде отведен в затвора"}
{"url": "https://offnews.bg/politika/sergej-stanishev-pri-stolichnite-sotcialisti-s-otchet-693043.html", "text": "Четвъртото заседание на XIII-ата Конференция на Софийската градска организация на БСП ще се проведе днес в салона на \"Позитано\" 20, съобщиха от БСП-София. Форумът стартира в 10 часа с доклад на председателя на най-голямата структура на партията Калоян Паргов. Отчет пред столичните социалисти за работата на евродепутатите в ПЕС ще направи лидерът й Сергей Станишев. За работата на родните народни представители пък ще се отчита Георги Свиленски, който в края на септември по предложение на лидера на Корнелия Нинова оглави предизборния щаб на левицата. Извън отчета към него се очакват и горещи въпроси по темата \"Мая Манолова кандидат за кмет на София\", която Свиленски обяви в пленарна зала в четвъртък при обсъждането на бюджета и отнемането на колата от НСО на омбудсмана. Какво са свършили общинските съветници от БСП в СОС ще докладва Милка Христова, която е и зам.-председател на Столичния общински съвет. Очаква се на форума да присъства и лидера на партията Корнелия Нинова, която обаче няма предвиден доклад пред участниците в Конференцията. На форума ще се обсъжда програмата на БСП \"Визия за България\". ", "date": "2018.12.01", "title": "Сергей Станишев при столичните социалисти с отчет"}
{"url": "https://offnews.bg/politika/milka-hristova-ruhnaha-trite-mita-za-upravlenieto-na-gerb-v-sofia-693065.html", "text": "Рухнаха трите мита за управлението на ГЕРБ в София. Това заяви заместник-председателят на СОС от БСП Милка Христова пред делегатите на XIII-ата Конференция на Софийската организация на БСП.Чистота на въздуха – според доклада на Европейската сметна палата София е усвоила над 600 млн. лв., без да постигне осезаем напредък в тази област. Образование - според доклада на Евростат София е на последно място по удовлетвореност на гражданите от състоянието на образователната и училищна инфраструктура и това след като те са приоритет на бюджетите на Столична община повече от 10 години. Ремонтираме и строим – феноменът „ремонт на ремонта“ се превърна в запазена марка на Столична община и в най-голям провал на инвестиционната й политика, обясни Христова. „Важен политически резултат от случващото се през есента на 2018 г. в София с прякото участие на общинските съветници от БСП е, че за пръв път започна \"ерозия\" на образа на недосегаемата досега емблема на местната власт на ГЕРБ - кмета Йорданка Фандъкова”, каза Христова в доклада си за дейността на групата на БСП в СОС. \"За пръв път персонално беше поискана оставка на Фандъкова от представителите на Групата на БСП в СОС по повод скандалния ремонт на ул. \"Граф Игнатиев\" и градинката на църквата \"Св. Седмочисленици\", който преля чашата на търпение на столичани”, обясни тя.Милка Христова очерта и основната цел на групата общински съветници от БСП през последната година от мандата 2015-2019. „Да разработим \"Визия за развитие на София\", с която да предложим различен път на управление със социално отговорна политика за осигуряване на устойчиво развитие на столичния град, за преодоляване на съществуващите диспропорции и контрасти между състоянието на централната му част и районите. Политика, която да осигурява добра среда, стандарт за работа и живот на гражданите\", каза Христова.", "date": "2018.12.01", "title": "Милка Христова: Рухнаха трите мита за управлението на ГЕРБ в София"}
