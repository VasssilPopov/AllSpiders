{"url": "https://offnews.bg/sviat/strelba-kraj-kolednia-bazar-v-strasburg-ima-zhertvi-i-raneni-obnoven-693666.html", "text": "Трима* души са убити и 12 са ранени при стрелба край коледния базар в Страсбург. Шестима са в критично състояние.Стрелецът е избягал и в момента полицията го издирва. Смята се, че той е ранен в ръката.По информация на France Info нападателят е 29-годишен. Le Figaro пише, че той е Шериф Шекат, роден в Страсбург. Има френско гражданство. Осъждан е във Франция и в Германия. В затвора се радикализирал, по данни на полицията.Във вторник сутринта полицията се е опитала да го арестува в дома му по дело за въоръжено нападение, но той успял да избяга. Тази вечер стреля по минувачи на Place Kléber. 350 служители на службите за сигурност са по петите му.По информация на Би Би Си единият от убитите е турист от Тайланд.Френското вътрешно министерство призовава гражданите в Страсбург да не излизат навън заради \"сериозното събитие в сигурността\". Публичните събирания са забранени.Сградата на Европейския парламент в Страсбург е затворена и никой няма право да влиза или да излиза във връзка с информацията за стрелба в града, съобщи в Туитър евродепутатката Ева Кайли. Това означава, че Европейският парламент е задействал протокола си за извънредни ситуации.Френската полиция разследва стрелбата близо до коледния базар като терористичен акт. 29-годишният нападател фигурира в списъка на френското разузнаване като потенциално опасно лице. Министърът на вътрешните работи на Франция пристигна в Страсбург. Кристоф Кастанер съобщи, че Франция повишава степента на тревога и засилва охраната на коледните базари. Засилва се и граничният контрол.Президентът Еманюел Макрон поднесе съболезнованията си към близките на жертвите. \"Цялата солидарност на нацията е насочена към Страсбург, към жертвите и техните семейства\", написа Макрон в Туитър след съвещание в кризисния щаб на френското МВР.", "date": "2018.12.11", "title": "Стрелба край коледния базар в Страсбург: има жертви и ранени (обновена в 07:54 ч.)"}
{"url": "https://offnews.bg/kultura/kakvo-ni-ochakva-na-sofijskia-mezhdunaroden-panair-na-knigata-snimki-693658.html", "text": "Започна 46-ото издание на Софийския международен панаир на книгата, който по традиция в навечерието на Коледа представя българското книгоиздаване и литературната ни сцена.Наред с него започна и 6-ият Софийски международен литературен фестивал, който ще представи чуждоезични творби на вниманието на българския читател.Като част от панаира на шест нива в Националния дворец на културата са разположени щандове на десетки български и чуждестранни издателства. Сред тях са щандове с литература от Турция, Иран, Скандинавския север и Литва, Пакистан, Румъния и др.Подготвени са 40 събития за фестивалните дни, включително: визуална поезия; как се чете архивът на Държавна сигурност в различните страни; какви маршрути следват преводите и как можем да чуем литературата чрез аудиокнигите. В рамките на панаира представители на Goethe Institute предлагат и нестандартната атракция The Kafka Experience. Тя позволява на посетителите да се потопят във виртуалната реалност на известната новела на Франц Кафка \"Метаморфоза\" от лице на насекомото, в което се превръща неговият главен герой като част от сюжета.Сред участниците в панаира са и сдружение \"Българска история\", на чийто щанд можете да намерите новоиздадения фотоалбум \"Царство България в цвят\". Той събира в себе си уникални ретуширани и оцветени фотографии, които вдъхват живот на избледняващата, а иначе толкова пъстра епоха на Царство България. На щанда можете още да намерите луксозното издание на \"Рибния буквар\" и редица други заглавия. Мотото на международния литературен фестивал е \"Четири страни - един език\" и се фокусира върху немскоезичната литература от Германия, Австрия, Швейцария, Лихтенщайн. На общия щанд на четирите страни гости ще се представят 29 издателства. Между тях е колекцията \"100 години Баухаус\", която ще има премиера на Софийския панаир на книгата. В рамките на фестивала с българската публика ще разговарят 11 немскоезични писатели: Катя Алвес, Лукас Берфус, Забине Бокмюл, Шерко Фатах, Дагмар Гайслер, Кристоф Хайн, Йонас Люшер, Роберт Менасе, Марион Пошман, Фердинанд Шмац, Илия Троянов.  Тази година в програмата на панаира са включени и нови формати:- Бързи литературни срещи, които дават възможност за петминутен личен разговор с писател;- Тайно поетическо четене, за което ще трябва предварително да се запишете, за да разберете къде ще се проведе и кой точно ще участва.Редица издателства предлагат и детска литература и настолни игри, като децата всяка сутрин ще могат да се включат в различни работилници, четения и срещи с новите книги на любими автори.Сред участващите в събитията, подготвени в програмата, се срещат добре познати на читателите автори:- 12 декември, 16:30: Среща с Христо Стоичков и Владимир Памуков, Издателство \"Софтпрес\" (зала 6, НДК)- 13 декември, 17:00: Среща с автограф с Росен Карамфилов, Издателство \"Жанет 45\" (Щанд 326)- 14 декември, 19:00: Среща с автограф с Милен Русков, Издателство \"Жанет 45\" (Щанд 326)- 15 декември, 12:00: Среща с Георги Господинов, Издателство \"Жанет 45\" (Щанд 326)- 16 декември, 11:00: Среща с автограф с Мария Пеева (Мама Нинджа) и Калоян Явашев (Татко Калоян), Издателство \"Софтпрес\" (Щанд 116)", "date": "2018.12.11", "title": "Какво ни очаква на Софийския международен панаир на книгата (снимки)"}
{"url": "https://offnews.bg/nashite-avtori/duel-v-pisma-ix-evgenij-dajnov-kam-toncho-kraevski-ako-es-se-razpadn-693661.html", "text": "Драги Тончо,Наистина има моменти, в които инстинктивно реагирам като закоравял либерал. Като например, когато видях, как в писмото си свързваш думата „Орбан” с думата „суверенитет”. Веднага, преди още да помисля, се огледах, откъде ме нападат.После, разбира се, включих рациото и разбрах защо реагирам така. Защото знам, че всеки път, когато някой като Орбан или Путин (или Лукашенко, или Каримов, или Ердоган, или Сапармурат Туркменбаши Великолепни) заговори за суверенитет, той има едничката цел да присвои за себе си суверенитета, инак принадлежащ на народа. А това, тръгне ли веднъж, ще стигне и до тук – до мен.При Путин е особено ясно. Преди време той тръгна с идеологията за „суверенна демокрация”, която след година-две се превърна в концепция за „вертикала на властта”, докато накрая Сурков услужливо му поднесе черешката: че в този „модел”, властта в крайна сметка се олицетворява от един човек. Суверенитетът, само за няколко години, се премести от народа в президента.Орбан, разбира се, прави същото. И все по-често ще действа на принципа на „изключението”, за който ми пишеш. Другото име на този принцип, когато стане правило, е „произвол”. За избягване именно на тази опасност цивилизацията е измислила ограничители върху властта: върховенство на закона, разделение на властите – все „либерални” неща, имащи за цел да пазят обикновените хора от тирания и произвол. И да оставят суверенитета в техни ръце.Наш Бойко гледа към север, завижда и имитира. Направи си чрезвичайна прокуратура и двустепенен чрезвичаен съд, които превръща в правило. Когато заговори и за суверенитет, това силно ще ме притесни. По-добре суверенитетът да остане в моите и твоите (и в още няколко милиона) ръце, отколкото да отиде в неговите, не мислиш ли?Което ме довежда до въпрос който, колкото пъти го задавам, някакви хора ми се обиждат, защото мислят, че се заяждам. А аз просто търся информация. Въпросът е (може би ти знаеш отговора): защо повечето нови консерватори из Европа смятат Путин за „свой”, а българските – не?Ако вземеш пет произволно избрани речи на Орбан от официалния му сайт и после вземеш пак толкова от сайта на Путин – поне аз разлика не виждам (освен, че Путин е предимно по-кратък). Забелязвам едно и също: традиции, история, семейство, християнство, нация, държава, уникална национална култура. Суверенитетът е над правата, т.е. – индивидът, с неговите универсални (според следвоенната правна конструкция) права е подчинен на някакви колективности, по-големи и силни от него.Включително – подчинен на някаква доктрина. И при Путин, и при Орбан има термини, които не схващам, тъй като те реферират към доктрина, която само те си я знаят. С което пък и двамата се доближават плътно до „дискурса” на крайните леви, които също ръсят неразбираеми неща, вързани дълбоко в някаква доктрина, която само те си разбират.Какво ли стана с любимия на историческите консерватори „здрав разум” (common sense), гнусливо странящ от всякакви доктрини?На фона на гореописаното – да, инвестирах надежди в Макрон. Защото само той си позволи да извади срещу Льо Пен призива „Европа!”. Надявах се именно той, застанал срещу надигащия се навред племенен инстинкт, да успее да преведе на езика на политическото действие онова, което Хабермас вижда като единствено спасение за Европа: гражданите, дължащи солидарност и лоялност към националните си държави, да се научат да са солидарни и лоялни и с гражданите на други държави.Мисля, че Макрон (на 41) разбира онова, което от опит знае Хабермас, бидейки на 89: в Европа няма голяма война от 70 години единствено, защото има ЕС. Ако ЕС се разпадне, войната е неизбежна. А е неизбежна, защото в момента на разпад „либералните ценности” ще бъдат заместени от концепциите за борба, конфликт и сблъсък, проповядвани от по-войнствено настроените германски философи като Маркс и Шмит, например. Когато от изток в сместа се добавят Дугин и Ильин – БУМ!Ако Макрон бъде заместен от Льо Пен, войната рязко ще се приближи. Ще се наложи да навличам униформа, да ходя запас, да минавам опреснителни курсове и пр. – все псевдо-героически неща, които твоето поколение ще си спести, тъй като не е военнозадължено. Такива занимания биха ми били истински досадни. Пред другарите Макаров и Калашников (с които съм много зле), дори пред РПГ-7 (тук съм цар) – все пак предпочитам господата Gibson и Fender.Наистина, Макрон попадна в капана да бъде привидян като откъснал се от народа столичен елитарий. От това трудно се излиза, особено в днешните популистки и екстремистки времена. Не съм го отписал, обаче. Може да се окаже, че именно тия дни е неговият „дьо Гол момент” – не дьо Гол от 1968-ма (дано го отмине тази горчива чаша), а дьо Гол от 1958-ма, когато спаси Франция от гражданска война и преоснова Републиката.Преди половин век нашето, на източните европейци бъдеще се реши от танковете по улиците на Прага. И не беше от най-добрите. Днес комай се решава по улиците на Париж. Дано днешното решение се окаже по-добро от онова през 68-ма...Евгений", "date": "2018.12.11", "title": "Дуел в писма IX: Евгений Дайнов към Тончо Краевски: Ако ЕС се разпадне, войната е неизбежна"}
{"url": "https://offnews.bg/politika/dragomir-stojnev-na-darzhavnata-administratcia-sa-izplateni-118-mln-693659.html", "text": "Противопоставяме се на политиката - колкото по-голям гаф направиш, толкова повече пари ще получиш от държавния бюджет.За увеличаване на доходите на възрастните хора, за младите семейства- пари няма, за майките на деца с увреждания се дадоха приблизително 75 млн. лв., но на българската администрация са изплатени 118 млн. лв. като бонуси за \"добре свършена работа\" през годината.Това каза зам.-председателят на ПГ \"БСП за България\" Драгомир Стойнев на пресконференция в централата на партията. Той заяви, че пари в държавата има и този, който казва, че не може да намери допълнителни пари, лъже. \"В България се награждават тези, които не работят, правят издънки и ни карат да се срамуваме\", категоричен бе Стойнев. Народният представител добави, че в получената от държавните институции информация, на въпроси от депутати от БСП, няколко ведомства правят впечатление. \"Министерство на правосъдието оценява двамата избягали затворници на приблизително 500 хил. лв. всеки, защото бонусите там са над 1 млн. лв. Агенцията по вписванията, която блокира държавата и станахме за смях пред Европа, дава 1 275 000 лв. бонуси. Министерство на околната среда и водите си е раздало над 2 275 000 лв. под формата на бонуси - защото въздухът е много чист и хората в Хасково пият вода без тежки метали\", обяви Драгомир Стойнев. Той добави, че всички знаем, какво се случва на летище \"София\" и, че нашето е може би единственото в ЕС, където всеки може да влиза и излиза свободно, но там са раздадени 1 465 000 лв. допълнителни възнаграждения.Зам.-председателят на ПГ на левицата коментира, че водещо в този списък е Министерство на финансите, където са раздадени почти 43 млн. лв., а след него е МТСП - 13 млн. лв. \"Оставам настрана, че когато администрацията не си върши работата, правителството на ГЕРБ я увеличава. Знаете за прословутата идея за нова Агенция по пътна безопасност, при положение, че има необходимите структури. Но ето нагледно- как се работи в страната\", добави Стойнев. Той попита- какво ще се случи в края на годината с прословутия излишък от над 2 млрд. лв., който няма да бъде разпределен през парламента, а МС ще решава на тъмно. \"Отново определени субекти ще \"намажат\" за сметка на българските данъкоплатци\", каза още Драгомир Стойнев.", "date": "2018.12.11", "title": "Драгомир Стойнев: На държавната администрация са изплатени 118 млн. лв. бонуси"}
{"url": "https://offnews.bg/politika/ninova-shte-e-losh-znak-za-pes-ako-izkliuchi-bsp-693664.html", "text": "Ще е лош знак за ПЕС, ако изключи БСП. Не можеш да изключваш някого заради различно мнение, заяви председателят на БСП Корнелия Нинова пред bTV.Същността на проблемите в Европа не е Истанбулската конвенция, а неравенствата, социалните въпроси, младежката заетост, безработицата, доходите, развитието на икономиката, категорична е Нинова.Тя каза, че БСП е номинирала Сергей Станишев за президент на ПЕС и гласовете на българската делегация са твърдо за него, \"но има спорни въпроси, които не са от вчера. И темите са две – Истанбулската конвенция и Пактът за миграция\".По нейните думи на Конгреса на ПЕС са приети няколко резолюции, които касаят тези два въпроса. Като пример посочи резолюцията за миграция – приема се решение и се призовава всяка държава да поеме солидарна отговорност, в противен случай да бъде финансово и икономически наказана.„Да се улесни достъпът до убежище и да се разшири - чрез издаване на студентски, хуманитарни визи и такива за сезонна работа. Облекчава се този миграционен поток. Не приемаме тази позиция“, каза Нинова.Тя допълни, че в резолюцията за равенство на половете се призовава всички държави членки да подпишат, ратифицират и въведат във вътрешното си законодателство Истанбулската конвенция.„По тази тема има решение в България. Бяхме пред избор – Конституцията и законите на страната, мнението на православната църква, традициите на християнското семейство, или тази резолюция. Решението на Народното събрание на България да не се подписват двустранни споразумения за връщане на мигранти от Европа? Или другата резолюция? В тази ситуация избрах Конституцията и законите на България“, твърди лидерът на БСП.Нинова риторично попита: откога в България да спазваш Конституцията и законите на страната е национализъм и откога да спазваш решенията на българския парламент е популизъм?Има различни мнения, включително и в ПЕС. Не е вярно, че съм единственият лидер, който отсъства – Словакия, Чехия, Полша, също ги нямаше, каза тя.Нинова твърди, че е взето решение представителите на БСП да не подкрепят резолюциите - те не са гласували и са напуснали залата, заедно с други делегации.„Причината беше, че за първи път се предложи процедура всички резолюции да се гласуват заедно. Ние сме за резолюциите за социална политика, демокрация, развитие на Европа, но това трябваше да се гласува заедно с Пакта за миграция и Истанбулската конвенция. Гласуването не е със „за“, „против“ и „въздържал се“, а осем резолюции се гласуват анблок с бурни аплодисменти“, каза председателят на БСП.\"За пръв път едрият бизнес протестира не срещу властта, а срещу опозицията\"По повод предстоящия протест с тежки машини на Камарата на строителите Нинова коментира, че за първи път се случва едрият бизнес да протестира срещу опозицията, а не срещу управляващите:„Ако са спокойни за качеството на строителството и всичко е наред, от какво се притесняват? В техен интерес е това да бъде доказано от независима европейска лаборатория“.Тя твърди, че по време на срещата с тях им е казала, че ако БСП управлява, ще имат гаранция за ясни правила, никакъв рекет и натиск върху тях, равни възможности за всички фирми да участват в търгове, законност и ред - от тях се иска качествено изпълнение на пътищата.Те ни отговорят със стачка с тежки машини, защото искаме истината. Не се е случвало едрият бизнес да иска оставки на депутати и да заплашва, че няма да ги допусне до работа - за това, че искат да разберат истината, заяви още тя.Нинова припомни, че по сигнал на БСП отпреди година в прокуратурата има образувано досъдебно производство за строителство на пътища.От прокуратурата официално е обявено, че този наш сигнал е обединен със сигнал от ОЛАФ. Защо не изкараха машините срещу ОЛАФ? - попита Нинова.Когато Борисов им спираше поръчките извън закон, защо не протестираха? Сега протестират, защото искаме проверка. Никой не набеждаваме. Има органи, които трябва да извършат проверката, каза още председателят на БСП.", "date": "2018.12.11", "title": "Нинова: Ще е лош знак за ПЕС, ако изключи БСП"}
{"url": "https://offnews.bg/politika/evroparlamentat-prie-doklada-stanishev-za-balgaria-v-shengen-s-vsich-693644.html", "text": "С огромно мнозинство Европейският парламент одобри доклада на българския евродепутат и президент на ПЕС Сергей Станишев и заяви волята на евродепутатите за приемане на България и Румъния в Шенген с всички граници. Текстът на Станишев беше одобрен с 514 гласа „за“, 107 „против“ и 38 „въздържал се“. Така Парламентът обнови своята позиция по въпроса и направи силна заявка за рестартиране на процеса по присъединяване на България в Шенгенското пространство.„Радвам се, че след процес, продължил близо година, усилията се увенчаха с успех и докладът беше приет с голямо мнозинство. Благодаря на колегите евродепутати за подкрепата и доверието, не само към мен като докладчик, но и към страната ни, която по всеобщо мнение в Европарламента трябва незабавно да стане пълноправен член на Шенген, и то с всички граници едновременно – сухопътни, морски и въздушни.Това е сериозен успех за България – днес категорично отхвърлихме опасната идея, идваща от десни и либерални правителства, за поетапно приемане – първо с въздушни и морски, а после, евентуално, със сухопътни. Рискът е премахването на сухопътните граници да се отложи за неопределеното бъдеще при неопределени критерии. Те обаче са много по-важни от икономическа и социална гледна точка, заради огромния поток от товари и туристи през границите ни с Гърция и Румъния. Хиляди коли се струпват от двете страни на гръцката граница по празниците, и особено през летния сезон. Само за 2017 г. над 1 млн. 300 хил. български граждани са пътували до Гърция, а 1 млн. 270 хил. гърци са посетили страната ни.“, заяви Станишев след гласуването.Премахването на граничния контрол с двете страни-членки на ЕС, ще позволи на България да концентрира много повече финансов, логистичен и човешки ресурс в охраната на външната граница на Европа и в по-бързото и качествено обслужване на пътниците.„С днешната позиция на Европарламента балансът на силите в ЕС вече е в наша полза – две от трите институции – Европейският парламент и Европейската комисия подкрепят идеята за приемане с всички граници. Този доклaд е силен инструмент в ръцете на българското правителство в преговорите с държавите-членки в Съвета.Приемането на половинчатото предложение за поетапно влизане в Шенген на практика ще означава да се примирим с двойния стандарт и да узаконим идеята на десните и либералите за „Европа на няколко скорости“. Това може да има последствия в много други направления и за дълги години напред. Съгласим ли се с третирането на България като страна втора категория, то няма как в бъдеще да изискваме към нас да бъдат прилагани справедливо правилата като към равноправен член на ЕС.“", "date": "2018.12.11", "title": "Европарламентът прие доклада 'Станишев' за България в Шенген с всички граници"}
{"url": "https://offnews.bg/tenis/bivsh-natcional-se-ozabi-na-grigor-stana-zvezda-i-se-skri-v-monte-kar-693646.html", "text": "Бившият национал на България за \"Купа Дейвис\" по тенис Радослав Лукаев се нахвърли със сериозни критики към звездата Григор Димитров.Причината за писмото на Лукаев в профила си в социалната мрежа Фейсбук е решението на Гришо да не поддържа контакти с никого от бившите състезатели.Когато Григор бил малък, баща му най-често се обръщал към Лукаев да играе със сина му. Но след като станал голяма звезда Димитров се скрил в имението си в Монте Карло.\"\".", "date": "2018.12.11", "title": "Бивш национал се озъби на Григор: Стана звезда и се скри в Монте Карло"}
{"url": "https://offnews.bg/evropa/izvestia-es-se-strahuva-da-ne-bade-kupen-ot-rusia-i-kitaj-693632.html", "text": "Европейският съюз се страхува да не бъде купен от Русия и Китай. Ще съумее ли евробюрокрацията да огради ЕС от „нежелателните“ инвестиции, по този въпрос разсъждава Владимир Добринин в анализа си в руското издание „Известия“.ЕС ще започне да контролира чуждестранните инвестиции в компаниите от стратегическия сектор на „общността на 27-те“. Терминът „стратегически сектор“ в разбиранията на депутатите в Европарламента и представителите на Европейската комисия е достатъчно хлъзгаво нещо, което при желание може да бъде пратено под всичко, което е изгодно.Така в списъка на особено важните сфери могат да се окажат не само отраслите, фигуриращи сега в него /предприятията за производство на продукция за военно-промишления комплекс, компаниите монополисти в енергетиката, цифровизацията и водоснабдяването/, но и всички други в съответствие с потребностите. Да се определи „мярката за необходимост“ няма да бъде сложно: щом държавните компании от „вероятния противник“ или фирмите, регистрирани на нейна територия, излязат с предложение за инвестиции в един или друг сектор от икономиката на страна членка на ЕС /в т.ч. за производството на сладолед, на бира и отглеждане на домати/, този сектор може незабавно да бъде признат за стратегически. В Брюксел вече е подготвен проект под работното заглавие „За контрола над чуждестранните инвестиции“.Както отбелязва испанският El Pais, който разполага с черновата на важния документ, въпросът ще бъде обсъждан на ниво ЕК и Съвета на Европа в близко време. Операцията по добиването на група връзки, компании за съхраняване на данните /big data/ или предприятия, разработващи цифрови технологии за изборните процеси, ще бъдат поставени под особено стриктен надзор.Тихата финансова атака от ИзтокПричина за напрежението са основно две страни – Китай и Русия. Изследващите ситуацията по поръчка на ЕС аналитици отбелязват, че през последните няколко години именно тези две държави държат в своите ръце приоритетния дял от инвестиционния пазар в Европа. Едва ли не половината от страните в състава на „съдружието на 27-те“ считат за свой дълг да разказват страховити истории за намесата на Кремъл в техните избори, а Новият път на коприната, активно рекламиран от Китай, е признат от много като „стратегически опасен за суверенитета на ЕС“. В частност, испанският премиер Педро Санчес, който прие преди дни китайския лидер Си Цзинпин на път за Аржентина към форума на Г-20, но не подписа споразумение за участие в този гигантски проект. Иначе определи преговорите с китайския лидер като съдържателни и плодотворни.„Поведението на Санчес отразява общата позиция на ЕС, според която сътрудничеството с Китай в Новия път на коприната може да бъде само частично, с включване в не много като количество конкретни операции. В крайна сметка, споразумението ще се превърне във фактическо поглъщане на Евросъюза от азиатската супер-държава“, допускат експерти пред мадридския тв канал La sexta.През лятото на миналата година китайският транспортен гигант COSCO придоби 51% от акциите на компанията Noatum Ports, който притежава контейнерни терминали на пристанищата на Валенсия и Билбао, а също и товарни жп терминали при Сарагоса и Мадрид. Операцията се състоя в периода на управлението на Народната партия /с премиер Мариано Рахой/ и се считаше за изгодна за пиренейското кралство. Позицията на сегашния кабинет, съставен от социалисти, обаче е съвършено противоположна.Ако се абстрахираме от междупартийните дразги и оценим сделката обективно, за испанската държава тази операция почти нищо не е променила: контролните пакети на споменатите пристанища принадлежаха на чужденци и продължават да са тяхна собственост. Преди китайците тези акции бяха владение на американския конгломерат JP Morgan, което видимо даваше спокойствие на испанските власти – все пак са съюзници в НАТО. Още година по-рано Париж и Берлин биха тревога, и подтикнаха властите в ЕС да се формира експертна група, която трябва да изясни степента на реалната опасност от „потъването“ на Европа в надигащата се вълна на китайския капитал. Към този момент аналитиците констатираха, че „заплахата“ от китайските /и руските/ инвестиции съществува реално за 12 страни в ЕС, които заемат челните места по икономически рейтинг – Германия, Франция, Италия, Испания, Португалия, Унгария и някои други.Русия задушава с култура и медииКолкото до руските капитали, все още не звучат конкретни суми за инвестиции, нито имена на определени отрасли или предприятия. Не е изключено „парите на Москва“ /ако действително постъпват/ в техните отрасли да се окажат не съвсем излишни и поради това няма никакво основание за отказ от тях. Днес в Европа главният страх е от „внедряването и проникването в страните от ЕС на руските средства за масова информация /Sputnik, RT/. Все още не се е стигнало те да бъдат признати за агенти с чуждестранно финансиране, но както е известно, мултипликационният филм „Маша и Медведь“ не по детски силно възбужда умовете на западните стратези, организиращи антируската истерия.Затова разговорите за свободата на пресата, спазването на плурализма на мненията и изопачаването на събитията от страна на медийния сектор в източния съсед на ЕС бяха напълно сериозно включени в проекта за посочения по-горе регламент. А после, по предложението на френския евродепутат Франк Пруст, бяха добавени указания, задължаващи специалната комисия за предотвратяването на нахлуването на критичен инвестиционен поток от страните, представляващи заплаха за икономиката на ЕС, да се заеме също и с въпросите за отбраната от целокупната руска културна сфера, в т.ч. кино, театър и балет.А Китай завзема пристанищата на ЕСВ ЕС считат компанията COSCO за ударен китайски щурмови отряд. През април 2016 г. тя придоби 67% от акциите на най-големия гръцки порт Пирея за 368,5 млн.евро. През същата година китайската компания купи 35% от акциите на контейнерния терминал ЕСР на пристанището на Ротердам, Холандия за 125 млн.евро, а в началото на 2018 г. – пакет от 10% от контейнерния терминал на Зебрюг, Белгия, като достигна собствен дял в него до 85%.По оценките на специалистите, COSCO вече претендира за званието на най-големия терминален оператор в света, а делът й в сумарния капитал на европейските пристанища представлява 10%. И изобщо, ЕС има от какво да изпитва уплах. В момента ЕС силно се тревожи заради флирта на водещото китайско енергийно предприятие China Three Gorges Corporation (CTG) с португалската „невеста“ Energias de Portugal S.A. (EDP). CTG вече владее 23% от EDP и се готви да изкупи и останалото от нея за 9,07 млрд.евро. Германия проявява безпокойство от възможното придобиване на немския производител и доставчик на полупроводникови устройства Aixtron от китайския инвестиционен фонд Fujian Grand Chip.Когато статистиката мами честноАко се разгледа общата сума на средствата, постъпили в ЕС от чужди страни в периода 2003-2016 г., се посочва в отчета, изготвен от консултантската компания Copenhagen Economics, то излиза, че до неотдавна главен инвеститор са били САЩ, следвани от Швейцария и Норвегия. Китай и Русия са били на 4-а и 5-а позиция за същия период. Но статистиката хитрува, уверяват евроексперти. Според тях, „не следва да се приема на доверие, че парите се влагат именно от компанията, която се позиционира като инвеститор, а трябва да се определи кой стои зад гърба й, т.е. реално притежава влаганите средства“. И при този подход на копенхагенските специалисти неочаквано се оказва, че първото място по инвестиции в ЕС принадлежи на Русия с 16,6% от общия им обем за посочения период. Норвегия и Швейцария запазват местата си в списъка, но ето САЩ изпадат от първата тройка. Първенството на Русия изплаши Брюксел, който сега е зациклил в изясняване на цялата вторична структура, предлагаща да финансира нещо в европейската икономика.А ситуацията е такава, че активността на Китай действително силно се увеличи напоследък. Ако през 2003 г. в ЕС бяха фиксирани едва 20 инвестиционни сделки с китайско участие, а обемът на вложените в ЕС капитали бяха в размер на няколко десетки милиони евро, то през 2016 г. бяха регистрирани 160 „вливания“ на стойност почти 12 млрд.евро. „В периода 2003-2016 г. Китай зае 4-о място по размера на инвестициите. Но през следващите 2 г. ситуацията е коренно променена. Пекин почти догони Москва към 2016 г., но после малко се увлече по вложения в Казахстан и поради това малко охлаби възела в Европа. Последните 2 г. показват, че Китай вече се е заел с Европа по-зряло“, считат анализатори в El Pais.Какво да се прави?С приемането на новия регламент Брюксел получава още един мощен инструмент, с помощта на който не само ще диктува икономическите правила на страните членки, но и ще възпрепятства персоналните им контакти с други държави, като ще обявява неодобрените отношения за противоречащи на интересите на ЕС.Например, няма да е сложно да се пусне документ, в който ЕС ще предложи Унгария да блокира изграждането на АЕЦ „Пакш“, оглавено от Русия. Няма съмнение, че ще се намерят държави от общността, които с удоволствие ще разкажат каква опасност ще създаде за околните унгарската атомна централа. За „Северен поток 2“ и за „Турски поток“ няма и смисъл да се говори. Дори ако двата газопровода бъдат въведени в експлоатация преди да влезе в сила регламентът за чуждите инвестиции, за Брюксел остава шансът да зачертае двете линии – в проекта на документа има норма, позволяваща преразглеждането на една или друга сделка 3 години след приключването й, да оцени резултатите или да събере жалбите на всички недоволни. Като се знае, че при гласуванията Германия, Италия или Франция тежат толкова, колкото Малта, Дания, България или Румъния /една страна – един глас/, то да се съберат 9 недоволни съвсем не е трудно. Особено ако иде реч за руската заплаха. Според доклада, чуждите публични компании проявяват най-голям интерес към секторите: производствен /22%/, финансов /14%/ и дървесина /13%/. Но са фокусирани също и към ключови отрасли като транспорт и логистика /11%/, енергия /10%/ и средства за масова информация /8%/.Източници от Европейската комисия твърдят, че първото обсъждане на проекта за контрола над инвестициите от страните – потенциални конкуренти на ЕС може да се състои още в близките дни, а окончателното приемане на документа трябва да стане възможно най-бързо, тъй като „врагът не спи“. В крайна сметка, евродепутатите ще бързат – през май 2019 г. са новите избори за европарламент и как ще разхвърлят картите там, още никой не е наясно.", "date": "2018.12.11", "title": "Известия: ЕС се страхува да не бъде купен от Русия и Китай"}
{"url": "https://offnews.bg/zimni/vtoro-miasto-za-kamen-zlatkov-pri-slaloma-v-kitaj-693650.html", "text": "Камен Златков стигна до второто място в слалома за мъже от континенталната купа по ски-алпийски дисциплини на олимпийското трасе в китайския град Тайуоо. Другият българин Йоан Тодоров не се включи във втория манш заради стомашен вирус.Златков, който спечели състезанието в неделя, поведе след първото спускане, но много силен втори старт на корееца Дунхюн Юн го остави на второ място в крайното подреждане.Българинът стартира деня в Китай с 49.44 секунди срещу 49.62 за Юн, но във второто спускане Златков спря хронометъра на 49.34, а кореецът - на 48.82.Така българинът завърши с общо време 1:38.78 минути и 0.34 секунди повече от Юн. Трети остана чехът Онджей Берндт с 1:39.37 (50.35 и 49.02) минути.Стомашният вирус, който от няколко дни атакува алпийците в Тайуоо и прати много в болница, повали днес Йоан Тодоров и треньора Ангел Пумпалов. Заради него българският алпиец стартира само в първия манш, в който записа време 53.89 секунди.В сряда и четвъртък българите ще участват в два поредни гигантски слалома.", "date": "2018.12.11", "title": "Второ място за Камен Златков при слалома в Китай"}
{"url": "https://offnews.bg/kultura/kak-nevena-kokanova-izigra-irina-v-tiutiun-693622.html", "text": "Книгата „Години любов. Невена Коканова” с автор Георги Тошев излиза за датата, на която актрисата щеше да навърши 80 – 12 декември. Освен биографията на Коканова, в специалното издание са включени и общо 250 фотографии от личния архив актрисата и дъщеря ѝ Теодора Шарланджиева, много от които се публикуват за пръв път.В книгата е поместена и пълната филмография на Невена Коканова илюстрирана и с кадри от Българската национална филмотека.Лимитирана част от тиража на книгата е с колекционерска стойност, тъй като включва три картички с неизвестни фотографии на Невена Коканова от 60-те години и лично е подписана от автора. Отличава се и с различна корица от основното издание.През месец декември в кино „Одеон“ тече панорама с филми на Коканова - „НепознатиТЕ роли на Невена Коканова“.За книгата и голямата актриса разговаряме с Георги Тошев.- Какво отличава Невена Коканова от всички останали български актриси?- Невена Коканова умее да присъства на екрана отвъд думите. Тя е е дарена с онова, което трудно може да се придобие - магическа кинегеничност. Някои го наричат \"тотално присъствие\". За мен тя най-цялостно се вмества в представите за филмова икона. Нейната кариера и личен живот се допълват по един много особен и прелестен начин. Красива жена, желана жена, обичана жена, актриса, която може да изиграе всичко. Не лека лична съдба - баща военен офицер, неприемане в Театралната академия, странстване по провинциални сцени, кино дебют с незначителна роля, среща на голямата любов на снимачната площадка, следващи любови, известност, която не може да се удържи, болест, с която трябва да се справи… Легенда, която продължава!- Какво ново научихте Вие за Невена, докато създавахте новия си документален филм “Невена Коканова. Пътуване” и книгата “Години любов”?- Научих, че в изкуството, както и в живота, трябва да се присъства с достойнство! Въпреки обстоятелствата, които често са срещу нас. Открих безценни кадри, съхранени от Българска национална филмотека, които свидетелстват за едни години на любов в българското кино. Тогава са създадени наистина стойностни филми, които остават в историята на киноиндустрията ни.- Как драматичните ѝ роли от киното и театъра преливат в нейния живот?- Най-категорично това се случва в един от най-силните ѝ филми \"Спомен за близначката\" на режисьора Любомир Шарланджиев. Сценарият на поета Константин Павлов е първият му за киното. Ролята е написана специално за Коканова. Тя играе една красива дама, която се бори с коварна болест… И губи битката… Години по-късно това се случва и с живота на Коканова.- В Габровския Балкан има място с табела с надпис: „Любим кът и гнездо на спасението на Невена Коканова“. От какво е трябвало да се спасява там Невена?- От напрежението, стреса, клюката, човешката лошотия. Днес не може да си представим как един светъл, талантлив и обичан човек като Невена е трябвала да се спасява от всичко това, но животът ѝ не е бил никак лек. В това число и професионалният! Защото успехът трудно се понася от бездарниците, а те са повече около нас, уви. Но извън това, като всеки емоционален работещ човек, Коканова имаше нужда от почивка, от това да свали короната на първа дама на киното ни, да гледа животни, да рисува, да потъва в тишина, да чете. Чомаци и даде това уединение. Магическо място, което носи паметта за тази изключителна жена.- Защо нарекохте книгата “Години любов” - като заглавието на един от първите филми в кариерата ѝ?- Много трудно едно заглавие може да побере една история. Минах през варианти. Гледах филма с нейно участие \"Години за любов\". Среден филм от 50-те години на миналия век. Но се замислих коя е думата, която приляга за Невена. И открих, че е любов. Приляга ѝ. Невена е любов! Обичана, обичаща… Години, не много, само 61, но с толкова много любов. Заглавието си дойде само.- Невена казва: “Аз съм артистка, животът е моето хоби”. Как тълкувате тези нейни думи?- Талантливите имат своя логика, която се отказвам да разгадавам. Невена е жена, която се отдава на професията по един категоричен и страстен начин. Често жертва личния си живот в името на роля, филм. Това е необяснимо, за нас, простосмъртните. Но за нея, Актрисата, това е естествено състояние на отдаденост. Животът като хоби е една добра идея, за да се спасиш от пошлостта на ежедневието, защото със сигурност там, в голямото изкуство е по-интересно...- Книгата Ви задава въпроса “Как щяха да изглеждат очите, лицето, душата ѝ на 80 години”? Според това, което знаете за нея - какви са Вашите отговори?- Не знам… не знам… Невена си остава загадка! И в това е най-голямата ѝ сила като актриса, като жена. Тя никога не позволи да надничат в душата ѝ, да крадат личните ѝ мигове. Затова се изисква сила. Невена не беше суетна по онзи парвенюшки начин, който днес е навсякъде. Тя не беше актриса и жена на показ. Загадка....- Защо за Вас е важно тази история да продължава да бъде разказвана?- Защото Невена Коканова е от изключенията в българското кино, култура. Едно категорично присъствие, което винаги ще е тук. Заради ролите. Заради таланта да бъде личност, напук на системата, обстоятелствата, компромисите. Освен талант, тя е й характер. Рядка комбинация не само в изкуството.ДРАМАТА „ТЮТЮН“Историята по създаването на филма „Тютюн“ (1961) е драматична. В онези години наричат автора на романа Димитър Димов „еротик“ и „фройдист“. Притискан е от критиците да „пренапише“ героите в романа, да смекчи характерите.На режисьора Никола Корабов се пада тежката задача да превърне 1500 страници в сценарий от 150. В началото той не предполага каква битка ще падне, за да може Ирина да бъде изиграна от Невена.Проблемът се състои в това, че Художественият съвет на Кинематографията категорично отхвърля идеята, че тъкмо Коканова трябва да изиграе главната женска роля в екранизацията на „Тютюн“.Спрягат се имена на актриси като Жени Божилова и Станка Занова.„Имаше натиск от ЦК на БКП за други актриси. Освен телефонни обаждания, получавахме и заплашителни писма. За всички членове на съвета изборът на Коканова беше авантюра и огромен риск от провал“ – спомня си режисьорът Корабов. Той обаче продължава да вярва, че само Коканова може да пресъздаде образа на Ирина.Противниците на Невена изтъкват аргумента, че тя не е професионална актриса, пък и не е от София. Намесват се завист, връзки, интриги, антипатии. Независимо от това доколко човек, роден в провинцията, е подготвен за столицата, действителността винаги го слисва. Колко много хора се пилеят в това да мразят!Големият град дава огромни възможности, но и може да те смачка. Отхвърлянето от страна на на един-единствен човек превръща всички останали в мравешка общност. Нищо не обединява така, както завистта.Невена е слаба и крехка, твърде млада за противоречивия образ на Ирина. Нима природата е нечестна с младостта?Девойката е част от зрялата жена. Тя се съдържа в нея. Така, както зрялата жена се усеща във всяко малко момиче.НАМЕРЕНИЕ ЗА ЖЕНАКрасивата Невена е прекалено ясно намерение за жена. И това е достатъчно. Няма по-силна женственост от крехкостта.Жена, сякаш все още несъбличана. Не притежава ли тя най-голямата власт!„Не беше лесно от русолявото момиче, каквото беше тогава Невена – невисока, непредизвикателна, да се изгради на екрана гордата, непокорна и дръзко красива героиня“, разказва Корабов. За да променят невинното ѝ излъчване, режисьорът и художникът по костюмите вдигат Невена на високи токчета. Боядисват косата ѝ гарвановочерна. Походката на Коканова постепенно става грациозна. Невена се променя. Пред камерата застава сякаш друга, по-силна непозната.В крайна сметка актьорът е проводник. Позволява да бъде обсебен от голям брой характери, ако талантът му е истински – както се случва при Невена. „Сякаш скулптирахме образа ѝ – добавя режисьорът. – Но преди да се случи това, в протоколите на художествените съвети непрекъснато пишеше: „Екипът е налице, с изключение на Ирина“.Търсенето продължава. Ръководството на Кинематографията е склонно да се огледа за актриса от чужбина. Но се чува решаващият глас на Димитър Димов: „Със сценария на „Тютюн“ аз се занимавам от 1953-та. На мен вече ми омръзна да се занимавам с този въпрос – филмирането на „Тютюн“. Омръзна ми да слушам преценки, да приемам ходатайства, да се вълнувам въобще. Но сега се развълнувах, когато предложиха да се търси актриса от чужбина. Смятам, че филмът трябва да бъде чисто български.“СТРАХ„Образът, който Коканова прави, на мен изцяло ми допада. Някои възразиха, че тя е много деликатна, дребничка, невинна и чиста и не дава силния образ на Ирина. Нима Ирина трябва непременно да има развратен вид?“.Това изказване на големия писател слага точка на споровете, шефовете на Кинематографията вдигат ръце. „Щом авторът и режисьорът искат Коканова, нека си я вземат. Но правите фатална грешка“ , пише в протоколи на Художествения съвет. Недоверието разколебава дори самата Невена.Корабов си спомня как по време на разходка в Борисовата градина Коканова възкликва изведнъж: Няма да мога да се справя с ролята! Ценя доверието ти, но изпитвам страх. Огромен страх! Ще се проваля, ще убия и себе си, и теб. И филма!Невена греши. Тя е жената, която всеки мъж ще пожелава.Носи огромния потенциал на филмова звезда. Но и в страха има известна наслада. Придава вкус на живота. Иначе защо хората карат бързи коли, качват се на виенски колела, покоряват върхове?Какво по-вълнуващо за една млада и красива актриса от това да победи собствените си страхове! И да запуши огромната, ненаситна паст на чуждата завист. При все това режисьорът е стъписан от нейната реакция.Корабов ѝ дава сили: „Ще успееш! Ще успеем. Само ако вярваме докрай и всеотдайно!“Вътре в себе си обаче той все още е неуверен, няма реални доказателства, че Невена ще се справи със сложната задача. Но интуицията му подсказва: насреща си има нешлифован диамант.И се оказва прав.По време на снимките Невена става все по-уверена. Няма проблем с достоверността. Не можеш да не ѝ повярваш. После идва и огромният зрителски интерес.По-късно Корабов припомня на Коканова разговора им и нейното колебание, и то точно по време на кинофестивала в Кан. На 23 години Невена е звезда на най-големия кинофорум в света. Председателят на журито – прочутият френски писател Андре Мороа, посреща българската група на червения килим. Целува ръката на Коканова с думите: „Вие ме развълнувахте!“.Изданието на фестивала през 1963-та наистина е бляскаво.Участват легенди като Федерико Фелини, Лукино Висконти, Алфред Хичкок, Клаудия Кардинале, Жана Моро, Грегъри Пек, Бърт Ланкастър.Българската лента „Тютюн“ е в компанията на шедьоври.Когато през 1960-а Дановски назначава Коканова за щатна актриса в Сатиричния театър, той ѝ казва: „Теб киното те търси. Внимавай какво приемаш, не се бъркам. Но да се откажеш от театъра, няма да ти позволя!“.И тя го слуша. Никога не пренебрегва сцената за сметка на филмите. Разкъсва се между двете форми, или по-скоро прелива от едната в другата и обратно. Отразих се в съзнанието на хората като киноактриса. Вратите на киното са по-широки, там влиза само публика. Така киното ме дари с популярност, а театърът – с живот… Дори въображаемият партньор е нещо твърде съществено за артиста. В някои случаи се стига до пълно единение, до полет, казва Невена.", "date": "2018.12.11", "title": "Как Невена Коканова изигра Ирина в 'Тютюн'"}
{"url": "https://offnews.bg/vodni/antani-ivanov-ostana-na-8-o-miasto-na-svetovnoto-po-pluvane-693643.html", "text": "Младият ни талант в плуванието Антъни Иванов се класира на осмо място във финала на 200 метра бътерфлай на световното първенство в малък басейн в китайския град Гуанджоу.Българинът завърши последен във финала с време 1:52.40 минути. В сериите Иванов постигна 1:51.81 минути, с което подобри собствения си национален рекорд в дисциплината.Шампион в дисциплината стана Дая Сето, който подобри и световния рекорд. Японецът записа постижение от 1:48.24 минути, като по този начин бе недостижим и грабна златото. Сребърният медал е за южноафриканеца Чад льо Кло, който остана на 8 стотни, а бронзът отиде при плувеца на домакините Ли Жухао.Иначе това е трети пореден финал за Иванов в коронната му дисциплина 200 метра бътерфлай при мъжете. Българинът остана осми през миналата година на световното в голям басейн в Будапеща и осми на европейското в Глазгоу.\"Все още не мога да повярвам. Наистина много малко хора ще разберат какво наистина се случи! Световното започна великолепно за целия отбор, дано да завърши така, браво на всички\", написа Иванов в социалните мрежи след класирането си за финала.", "date": "2018.12.11", "title": "Антъни Иванов остана на 8-о място на Световното по плуване"}
{"url": "https://offnews.bg/obshtestvo/pod-shapkata-na-mon-nimh-shte-ima-724-sluzhiteli-pravo-na-sobstveni-p-693630.html", "text": "Националният институт по метеорология и хидрология преминава към Министерството на образованието и науката с имуществото си, в него ще работят до 724 души на щат, ще бъде управляван от генерален директор, когото ще назначава министърът на образованието. Учените с академични длъжности ще ги запазят при трансформирането на структурата. НИМХ ще може да обучава и докторанти.Това става ясно от проекта за устройствен правилник на НИМХ, предложен от министър Красимир Вълчев и публикуван за обществено обсъждане. През януари 2019 г. се очаква Министерският съвет да го утвърди с постановление.След протести на метеоролозите заради хроничния недостиг на финансиране и мизерните, по думите им, условия, в които работят, те постигнаха договореност за излизането на института от Българската академия на науките и преминаването му към МОН.Това ще се случи от 1 януари 2019 г.Оттогава НИМХ ще разполага с бюджет по бюджета на МОН, който ще бъде управляван от генералния директор.Ще бъде национална научна организация за осъществяване на оперативни дейности в областта на метеорологията, хидрологията и агрометеорологията, за научни изследвания и научно-приложна, иновативна и образователна дейност.НИМХ ще бъде и националната хидрометеорологична служба на Република България, се казва в проекта. Дейността му ще може да се финансира и от  собствени приходи, проекти и програми, финансирани от ЕС и други международни организации, както и безвъзмездно получени средства.На НИМХ се възлагат национални и международни дейности в т.ч.: поддържане на системи за метеорологични, хидрологични и агрометеорологични наблюдения (мониторинг) на територията на Република България като регионален компонент от Глобалната интегрирана система за наблюдение на Световната метеорологична организация към ООН (СМО); контрол, обработка и анализ на информацията от хидрометеорологичния мониторинг; издаване на метеорологични, хидрологични и агрометеорологични прогнози; разработване и поддържане в оперативен режим на специализирани системи за ранно предупреждение в случаи на природни бедствия от хидрометеорологичен произход; изготвяне на оценки на потенциала на възобновяеми източници на енергия; научноизследователска, научно-приложна и оперативна дейност, свързана с моделиране на метеорологичните и хидрологичните процеси и явления и разпространението на замърсители в атмосферата и морето; изучаване на климата, оценка на водните ресурси; фундаментални и приложни научни изследвания, подготовка на докторанти и на висококвалифицирани специалисти самостоятелно, както и съвместно с висши училища и научни организации; издаване и разпространение на издания в областта на метеорологията и хидрологията; хидрометеорологично обслужване на държавните институции и обществото; изпълнение на задълженията на Република България към Световната метеорологична организация (СМО) и в други международни организации, съгласно международни договори; обмен на хидрометеорологична информация; осигуряване на специализирана морска прогноза за корабоплаването; наблюдение и изучаване на глобалните и регионалните изменения на климата, съгласно Рамковата конвенция на ООН по изменения на климата; обмен на информация на Международната агенция за атомна енергия (МААЕ) чрез регионалния телекомуникационен център в София, съгласно договореностите между МААЕ и СМО; получаване, разпространение и използване на спътникова информация от EUMETSAT.Ръководните органи на НИМХ ще са общо събрание на учените, научен съвет и генерален директор. Генералният директор ще се назначава от министъра на образованието по предложение на научния съвет.Институтът ще разполага с имущество, което включва право на собственост и ограничени вещни права върху недвижими имоти и движими вещи, интелектуална собственост, както и други права и задължения. Недвижимите имоти, предоставени от държавата на институтът, са държавна публична собственост, съответно държавна частна собственост.", "date": "2018.12.11", "title": "Под шапката на МОН НИМХ ще има 724 служители, право на собствени приходи и имущество"}
{"url": "https://offnews.bg/politika/elena-joncheva-za-protesta-na-stroitelite-podkrepiam-gi-iskame-edno-693649.html", "text": "Подкрепям българските строители. Заедно със строителите настояваме за едно и също - да докажем, че пътищата в България отговарят на техническите изисквания и не застрашават ничий живот. Това заявява народният представител от БСП Елена Йончева по повод насрочения за утре протест Камарата на строителите в България. Председателят на управителния съвет на КСБ Илиян Терзиев обяви по-рано днес, че 1000 машини строителна техника ще бъдат разположение по бул. „Цариградско шосе” в участъка от голям търговски център в посока - изход от София на мирна демонстрация. Машините ще са без вериги, уточни Терзиев. По думите му ще бъде внесена и подписка в подкрепа на строителните фирми в парламента, президентството и в министерския съвет, подкрепена от около 53 000 души.От Камарата настояват да спре използването на бранша за политически цели и предизборна агитация. Според ръководството на камарата браншът е поставен на унищожително отношение, като вероятно целта на атаките е дори и ликвидиране на българските компании преди началото на големите проекти по европейски програми и по този начин на чужди компании да бъде предоставен българският строителен сектор. Вярвам, че строителите подкрепят нашите искания за независима експертиза в европейска лаборатория на магистрални участъци, строени и ремонтирани през последните 5 години, какъвто е периодът на усточивост. Това е начин да изчистим всяко съмнение в професионализма на българския строител. Те заслужават това!, коментира Йончева.  Независимата експертиза на качеството на българските магистрали помага на строителите, които са принудени да работят в обстановка, в която често се констатират редица нередности по цялата верига на инвестиционния процес. Отговорност за тези нарушения носят не строителите, а мафиотският модел на управление в България. ", "date": "2018.12.11", "title": "Елена Йончева за протеста на строителите: Подкрепям ги, искаме едно и също нещо"}
{"url": "https://offnews.bg/futbol/krasen-kralev-var-shte-reshi-problemite-sas-sadijstvoto-693651.html", "text": "Министърът на младежта и спорта Красен Кралев заяви след откриването на ледената пързалка \"Юнак\", че въвеждането на системата за видеонаблюдение ще помогне за решаването на проблемите ни с футболното съдийство.\"Отнасям се много сериозно към проблемите в българското съдийство. Многократно съм казвал, че тази година има доста пропуски и сериозни проблеми. Вицепрезидентът на БФС Атанас Фурнаджиев каза, че в близките три години се очаква въвеждането на ВАР системата. Мисля, че това е решението, което ще даде възможност за по-голяма обективност. Има някои отбори, които бяха ощетени с между 5 и 10 точки, което е много важно за крайното класиране - със системата за видеонаблюдение това ще се прекрати. Вярно е, че съдиите също са хора и допускат грешки, но мисля, че трябва да бъдат по-концентрирани\", заяви Кралев.Спортният министър подчерта, че не би се осмелил да твърди, че в работата на съдиите има корупционни практики. Според Красен Кралев по-скоро има напрежение и липса на подготовка. По думите му, съдиите трябва да знаят, че най-малката грешка може да \"взриви\" феновете.Кралев изтъкна, че има служби, които проверяват сигналите за нередности и подчерта, че Министерството не е разследващ орган. \"Аз мога да давам коментари относно качеството на съдийството - дали има преднамереност или грешките са плод на некомпетентност. В момента залагам на второто твърдение. Ако има някакви сигнали, с пълна готовност ще се заемем да помагаме на разследващите органи да се установи каква е истината\", категоричен бе той. Министърът призова страстите в българското първенство да се успокоят и феновете да бъдат концентрирани върху резултатите, които отборите показват, а не върху съдийските грешки.Министър Кралев коментира и изказванията на Григор Димитров от последните дни.\"Всеки си има мнение. Видяхме, че той каза едно, след това се коригира и каза друго. Аз не съм видял до сега една критика, че ATP турнирът е излишен за България и не би трябвало да го има. Първо показахме, че българската публика е изключително компетентна и заслужава да има подобен турнир. Второ този турнир е реклама за целия български спорт, за българската държава и дава възможност на хиляди български деца да се докоснат до магията на най-големите тенисисти\", заяви министърът.Красен Кралев допълни, че не се чувства засегнат от думите на Димитров. \"Мисля, че се получи ситуация тип \"изгубени в превода\". Видяхте, че Григор Димитров първо говори на български, след това се обясни на английски. Но всичко е наред и нямаме конфликтни точки. Много пъти съм казвал, че всеки състезател сам си избира как да протече подготовката му, как да подреди календара си и в кои състезания да участва. Аз съм с най-добри чувства към Григор. Желая му успех и през следващата година да си върне формата, в която беше през 2017-та\", каза Кралев. Той коментира, че вероятно сумата, която ще се отпусне за тенис турнира, отново ще бъде същата като в последните години - 500 000 лева.По думите на спортния министър бюджетите на федерации за следващата година няма как да бъдат рязко променени, защото увеличението на средствата за спорт през 2019 г. е 5%. \"Приоритет ще имат федерациите, които имат шанс да спечелят квоти и да пратят хора на Олимпийските игри. Това е може би най-важната подготвителна година в целия олимпийски цикъл\", коментира министър Кралев. Той бе категоричен, че ММС е въвело ясна система за финансиране на федерациите през последните години и всеки знае, че ще получи средства според постигнатите успехи. \"Ако има разочаровани, това ще бъде, защото не са си изпълнили ангажиментите към нас с подготовка и резултати\", подчерта Красен Кралев.", "date": "2018.12.11", "title": "Красен Кралев: VAR ще реши проблемите със съдийството"}
{"url": "https://offnews.bg/analizi-i-komentari/privilegiata-sam-da-si-izberesh-zatvornicheski-nomer-693617.html", "text": "Завърши проектът на Едвин Сугарев, Христо Христов и Красен Николов „Корупционната България”, чийто резултат са три дебели тома, където на базата на факти и документи са описани устойчивите корупционни схеми и практики през прехода, включително и конкретни случаи, готови сякаш направо да влязат в обвинителни актове. Би трябвало да е стряскащо, но не е.Каквото и да кажеш по темата, попадаш в едно общо, изхабено, неадресирано и пожелателно антикорупционно говорене, любимо занимание на политиците, без значение доколко собствената им биография или репутацията на партията им го позволява. Разчитат, че то само по себе ще ги освободи от позорения в корупция, ще им създаде европейски имидж и ще им печели избиратели. Това, разбира се, е илюзия, но в България няма как да си политик, ако не си правиш илюзии.Този вид антикорупционно говорене в последна сметка е „шум в канала”, който заглушава журналистическия и експертния разказ за корупцията в страната, сближава го с есеистиката, а не с правораздаването. И ситуацията си остава като в стария виц за чуждестранния журналист, посетил България, който най-много се учудил, когато е разбрал, че корупцията и тук е извън закона.Защото едва ли има нещо по-деморализиращо от оповестената, но санкционирана корупция – това я банализира и я прави приемлива, дава ѝ статут на естествено явление, подобно на природните бедствия, от които можеш да се оплакваш, но няма как да ги спреш. А и оплакването, дори когато идва от народа, обикновено не е искрено.България е най-корумпираната страна в ЕС, защото продължава да действа задочен корупционен „обществен договор” между властта и хората още от времето на соца, когато Андрешко се преподаваше като положителен герой. Според него разпределението на социалните блага става зад гърба на държавата в паралелните мрежи на лични отношения и връзки. И включва както управляващите, така управляваните, като вторите се надяват – всеки сам за себе си, че могат да се озоват сред първите или поне в обща мрежа с тях, тази на братовчедите, баджанаците и земляците… Защото, както е известно, за корупция тук се приемат само далаверите, в които не участваш лично.Очаквано и международните организации, ангажирали се с измерване на свободата на словото в страната, станаха жертва на офанзивата срещу защитниците на либерални ценности, враждебно наричани либерасти соросоиди, грантаджии… Стигнахме дотам да обвиняваме не друг, а „Репортери без граници”, че сме на 111-то място в класацията им. Основният упрек е, че методиката им не е обективна, което отчасти е вярно, но това съвсем не бива да ни окуражава. Защото субективното мнение е нашето собствено и ние сами сме се поставили на такова място. Съществен сегмент в подобни измервания са анонимните анкети с работещи в медиите на съответната държава. Тъкмо от тях се разбира, че журналистите у нас упражняват професията си с усещане за несвобода. Защо тогава го правят е сложен въпрос, който със сигурност обаче включва и простата истина, че с борба за свобода на словото не можеш да си вадиш хляба, докато със зависимо слово можеш.През седмицата се откри изложбата (по-точно фотографската инсталация) „Свободата тук-и-сега”, организирана от L’Europeo, за която бяха поканени 30 български интелектуалци, автори на списанието, да позират за затворнически снимки. Едно от посланията й несъмнено бе, че всеки (не само журналистите) трябва да си даде сметка доколко има основание тук-и-сега да се чувства свободен; че тъкмо интелектуалците нямат право да се разсейват на този въпрос. Друго послание, свързано и с предишната тема, е, че когато виновните са на свобода, невинните са лишени от нея.", "date": "2018.12.11", "title": "Привилегията сам да си избереш затворнически номер"}
{"url": "https://offnews.bg/temida/spetcsadat-se-samoopravda-ne-e-narushil-zakona-vrashtajki-ivancheva-693620.html", "text": "Aпeлaтивният cпeциaлизиpaн нaĸaзaтeлeн cъд не е нарушил законодателството с решението да върне бившата кметица на Младост Десислава Иванчева в ареста.Това се посочва в позиция на председателя на съда Георги Ушев от тази сутрин, която е реакция от обявените снощи . От доклада на проверяващите става ясно, че преди произнасянето на втората инстанция не е имао \"годен съдебен акт\" и съдиите от Апелативния специализиран съд са спрели решението на първата инстанция, с което се променя мярката на Десислава Иванчева и Биляна Петрова в \"домашен арест\".пoĸaзa eднo бeзcпopнo ĸaчecтвo в ĸaзyca „Mлaдocт“ – peaгиpa бъpзo, ĸoгaтo ce нaлaгa.Според Ушев решението на спецсъда за спирането на незабавното изпълнение на редуциране мерките на двете подсъдими в по-леки е било след ненадлежно сезиране, а също и че последното произнасяне е изискало да се даде 7-дневен срок на страните.Cпaзили cмe зaĸoнa и cмe зaщитили интepecитe нa пpaвocъдиeтo, се посочва в становището, което е депозирано във Висшия съдебен съвет. Очаква се съветът да се заеме със случая, но от гледна точка на това дали разпоредената от шефа на ВКС проверка не е дeмoнcтpaция нa тeндeнциoзнo oтнoшeниe ĸъм cпeцпpaвocъдиeтo, съобщава defakto.bg. Зa тoвa бяxa нacтoяли в пpeдишнo cвoe иcĸaнe 11 aпeлaтивни cпeцcъдии.„Aĸo paзглeждaнeтo нa иcĸaнeтo зa cпиpaнe нe ce извъpши нeзaбaвнo, ĸaĸтo в cлyчaя, cпopeд нac въззивният cъд пpaвилнo e пpoцeдиpaл, a ce изчaĸвa изтичaнeтo нa зaĸoнoвo нeypeдeни cpoĸoвe зa възpaжeния пo тoвa иcĸaнe, би ce cъздaл oпaceн пpeцeдeнт, пopaждaщ мнoгo cepиoзни pиcĸoвe зa yвpeждaнe интepecитe нa cтpaнитe и нa пpaвocъдиeтo ĸaтo цялo\", коментира Ушев. ", "date": "2018.12.11", "title": "Спецсъдът се самооправда - не е нарушил закона, връщайки Иванчева в ареста"}
{"url": "https://offnews.bg/temida/sadat-varna-na-prokuraturata-deloto-sreshtu-direktora-na-bta-693623.html", "text": "Софийски градски съд прекрати и върна на прокуратурата делото срещу изпълнителния директор на БТА Максим Минчев, съобщават от Софийския градски съд. Минчев е обвинен в сключването на неизгодни договори за доставка на минерална вода срещу рекламни услуги.Съдебният състав, с председател съдия Милен Михайлов, е приел, че е допуснато съществено нарушение, което пречи на подсъдимия да научи точно в какво престъпление е обвинен. В обвинителния акт са изложени подробно факти, свързани с правомощията на Минчев и сключването на договорите, но изобщо не е посочено как са изпълнявани тези договори, нито количеството, вида, стойността и датите на доставка на минералната вода и извършените рекламни услуги по всеки договор, посочват от съда. Отделно от това има неточност и неяснота в обвинителния акт относно размера на вредата, която е настъпила за БТА.Според съдебния състав прокуратурата не е изпълнила задълженията си да очертае ясно и точно предмета на престъплението и участието на Минчев в него, което поставя съда в невъзможност, по време на съдебното следствие, да прецени дали твърдените от прокуратурата факти са доказани и да се произнесе.Определението подлежи на обжалване в 7-дневен срок пред САС.", "date": "2018.12.11", "title": "Съдът върна на прокуратурата делото срещу директора на БТА"}
{"url": "https://offnews.bg/izvan-terena/zhenata-na-hari-kejn-ukrasi-elhata-sas-zlatna-obuvka-693665.html", "text": "Половинката на нападателя на Тотнъм Хари Кейн Кейт Гудленд се похвали с коледната си елха.Любопитен момент около украсата е, че на върха вместо традиционната звезда е разположена \"Златната обувка\", която английският национал получи като голмайстор на Мондиал 2018.Кейн наниза шест попадения на световното в Русия, които бяха достатъчни за наградата.Кейн пропуска коледната суетня у дома, тъй като е в Барселона за двубоя от Шампионската лига срещу каталунския гранд.", "date": "2018.12.11", "title": "Жената на Хари Кейн украси елхата със Златна обувка"}
{"url": "https://offnews.bg/medii/topreporteri-na-btv-razkazvat-kak-se-pravi-zhurnalistichesko-razsledva-693648.html", "text": "Как се правят журналистическите разследвания? Невидимата част от работата на телевизионните журналисти е във фокуса на онлайн поредицата „Новините отвътре“, която bTV пусна наскоро с идеята да помогне на хората по-лесно да намират истината в океана от фалшиви новини. Видеата с ноу-хау и информация „от кухнята“ на нюзрума на bTV се публикуват на .Най-трудният жанр в ТВ журналистиката са разследванията, а опит по темата споделят репортерите Росен Цветкова и Петър Нанев и операторите Добромир Иванов и Любен Кацаров. bTV подготвя и втора част, в която ще се включат и Мария Цънцарова и Стоян Георгиев.Разследването е като пъзел, а събирането на всеки елемент, според Росен Цветков, изисква „много време, много телефонни разговори, проверка на документи, на регистри, срещи с много хора - това няма как да се случи за няколко дни“. Според репортера единственият начин да не станеш жертва на „подхлъзване“, е да работиш с много източници източници на информация и да се опиташ да се внедриш на мястото, където се случва престъплението. Това обяснява и защо едно разследване може да се работи в продължение на месеци, а понякога и години, преди да се излъчи по телевизията.Много често журналистите намират истории в официални документи, до които по закон всеки може да получи достъп. Така например репортерът Петър Нанев започва разследването на дейността на бившия здравен министър - след сигнал от източник във ведомството на ниско ниво той си осигурява достъп до одитен доклад. „Бях го прочел над 10 пъти. След това го прочетоха колеги, на които се доверявам, които могат да дадат насока, след това го прочетоха юристи“. Така Нанев описва само началото на пътя от получаването на информацията до заснемането на историята.Не всеки сигнал обаче се превръща в ТВ репортаж. „Съмнявам се във всичко… Получаваме стотици, ако не и хиляди сигнали, дошли в папки. Папката обаче нищо не означава“, казва Нанев. Така например няколко месеца преди местните избори през 2015-а при него идват представители на партия с „хубава папка срещу един кмет“. Той ги пита защо не извадят сигнала в Парламента, за да го отразят всички медии и след като не получава отговор, не прави и репортаж.Ключова роля в телевизионните разследвания имат операторите, защото въпреки че репортерът е водещата фигура на терен, операторът най-много се набива на очи, особено за онези, които не искат да бъдат снимани. „Покривали сме камера с вестник. Пак се вижда, че има скрита камера, но не е пред очите на човека и не му прави толкова голямо впечатление, споделя ноухау опитният оператор Добромир Иванов.Още за опасностите на терен и какво е характерно за телевизионните разследвания вижте в .", "date": "2018.12.11", "title": "Топрепортери на bTV разказват как се прави журналистическо разследване (видео)"}
{"url": "https://offnews.bg/sviat/iunker-srazi-opita-na-tereza-mej-nikakvo-predogovariane-na-brekzit-693624.html", "text": "Няма никакво пространство за предоговаряне на споразумението за оттеглянето на Великобритания от ЕС, заяви днес пред Европейския парламент в Страсбург председателят на Европейската комисия Жан-Клод Юнкер, цитиран от БТА.Той добави, че е втрещен от събитията в последните часове - заявките на британския премиер Тереза Мей, че ще се опита да предоговори условията. В края на ноември постигнахме споразумение с британското правителство. Ще разговарям довечера с премиера Мей, допълни Юнкер.Сделката, която постигнахме, е най-добрата и единствено възможната. Няма никакво пространство за предоговаряне. Има място за пояснения и тълкувания, но без преразглеждането на текста, това трябва да бъде ясно на всички, каза Юнкер.Той отбеляза, че големият проблем е т. нар. \"предпазна мрежа\" между Ирландия и Северна Ирландия. Решени сме да направим всичко възможно тази мярка да не бъде прилагана, но е необходимо да я предвидим, поясни Юнкер.Снощи председателят на Европейския съвет Доналд Туск съобщи, че ще включи в дневния ред на заседанието на европейските държавни и правителствени ръководители тази седмица точка, посветена на въпроса с напускането на Великобритания. Няма да предоговаряме споразумението, включително за \"предпазната мрежа\", но сме готови да обсъдим с какво можем да улесним одобрението на договора от британска страна, добави Туск.", "date": "2018.12.11", "title": "Юнкер срази опита на Тереза Мей: Никакво предоговаряне на Брекзит"}
{"url": "https://offnews.bg/tenis/oshte-edin-top-tenisist-idva-za-sofia-open-16-iat-v-sveta-medvedev-sh-693625.html", "text": "Още един топ тенисист потвърди участие на Sofia Open 2019. 16-ият в световната ранглиста руснак Даниил Медведев ще играе в турнира от ниво ATP 250 в българската столица от 3-и до 10 февруари.Медведев, който ще навърши 23 г. ден след финала на турнира в София - 11 февруари, вече има три титли от турнири на АТР през 2018 г.Той е осмата голяма звезда, потвърдила присъствието си в София за турнира от 3-и до 10 февруари в \"Арена Армеец\".В София ще играят други две млади звезди, атакуващи топ местата в световния тенис - №11 в света и шампион от последния \"Мастърс\" 1000 турнир Карен Хачанов и №15 и шампион на \"Мастърс\"-а на новото поколение за играчи до 21 г. Стефанос Циципас. Медведев започна 2018 г. с титлата в Сидни (побеждавайки на финала австралиеца Алекс де Минор на родна земя), завоюва трофея в Уинстън-Салем с 6 победи и 12-0 гейма (побеждавайки на финала американеца Стив Джонсън на негова земя) и постигна най-големия си успех в Токио. Там спечели турнира от сериите АТР 500, побеждавайки на финала любимеца на японската публика Кей Нишикори. Медведев игра и последователни полуфинали в Москва и Базел, където беше победен от бъдещите шампиони Карен Хачанов и Роджър Федерер.Седем играчи от Топ 30 на световната ранглиста и бившият №3 и трикратен носител на титли от Големия шлем Стан Вавринка (Швейцария) вече потвърдиха участие в четвъртото издание на Sofia Open. Освен него в София ще играят и: №11 в света Карен Хачанов (Рус), №15 Стефанос Циципас (Гър), №16 Данийл Медведев (Рус), №21 Николоз Басилашвили (Груз), №24 Роберто Баутиста Агут (Исп), №28 Фернандо Вердаско (Исп) и №29 Гаел Монфис (Фр). Билетите за Sofia Open 2019 са в продажба в мрежата на Eventim. Основни спонсори на Sofia Open 2019 са Emirates, Dubai Duty Free и Grow Green Europe.", "date": "2018.12.11", "title": "Още един топ тенисист идва за Sofia Open: 16-ият в света Медведев ще участва в турнира през февруари"}
{"url": "https://offnews.bg/obshtestvo/majkite-na-detca-s-uvrezhdania-s-priz-chovek-na-godinata-plaketat-i-693621.html", "text": "Българският хелзинкски комитет (БХК) връчи голямата си награда за принос към правата на човека \"Човек на годината\" на родителите от инициативата \"Системата ни убива\". Присъденият приз обаче е изчезнал безследно, съобщи дългогодишната журналистка Надежда Цекулова, която стана част от екипа на БХК.\"Снощи научих, че връченият за голямата награда \"Човек на годината\" 2018г. плакет е преминал от ръцете на едно момче с увреждане в ръцете на една жена, и после - незнайно защо - не се е върнал\", написа във  Цекулова. \"Ужасно ме е срам от събитието, което провокира този коментар, и искрено се надявам да е плод на недоразумение. Но за финал искам да ви споделя, че според мен може да бъде изработен резервен плакет, но няма как да бъде изработено резервно достойнство\", допълни тя.Традиционните награди бяха връчени в Международния ден за правата на човека – 10-и декември. Деветчленното жури присъди големия приз на протестиращите родители на лица с увреждания. \"Това бе най-масовата правозащитна акция в България през последните години, която постигна важни политически резултати\", каза Красимир Кънев, председател на журито, връчвайки наградата \"Човек на годината\" 2018 на протестиращите родители на деца с увреждания.Активните родители се борят за цялостна промяна в начина, по който държавата откликва на специфичните нужди на хората с увреждания, от почти десет години. През 2018 г. те организираха мрежа от протестни палаткови лагери в много български градове под мотото \"Системата ни убива\", участваха в работни групи, срещи и дискусии с отговорни институции.В резултат на усилията им, Народното събрание прие законодателни промени, които поставиха началото на социална реформа. Дейността им продължава със създаването на Гражданска инициатива под името \"Системата ни убива всички\" и активност за реформа в системата на ТЕЛК. Освен голямата награда \"Човек на годината\" журито определи и една обединена, подгласна награда, както и шест специални награди. Обединената награда беше присъдена на Български фонд за жените и клуб \"Не си сам/а\" за систематичните си усилия в борбата срещу насилието и стереотипите, основани на пола.Интернет порталът Loveguide получи приза „Вдъхновение на годината“ за застъпничеството си за правата на децата и младежите в България чрез здравно и сексуално образование, и превенция на сексуалното насилие.Фондацията \"Дивите животни\" и организацията за защита на животните \"Четири лапи\" спечелиха наградата \"Застъпници на годината\" за спасяването на лъвчетата Масуд и Терез, родени в разградския зоопарк, както и за продължаващите грижи за останалите в зоопарка животни.Отличието \"Журналист на годината\" отиде при разследващия журналист Димитър Стоянов за усилията му за утвърждаване свободата на словото и разобличаване на неправомерни действия на органите на реда.Призът \"Активисти на годината\" журито присъди на Младежка ЛГБТ организация \"Действие\", фондация \"Ресурсен център – Билитис\" и фондация GLAS за съвместната им работа по отварянето на Rainbow Hub – първият общностен ЛГБТИ център в България, както и за инициирането на онлайн петиция за признаване на еднополовите бракове, събрала вече 5000 гласа.Андриан Христов, директор на училището в с. Иваново край Харманли, получи отличието в категория \"Постоянство и храброст\" за успешната и продължаваща интеграция на деца-бежанци и усилията за защита на правото им на образование. Историята на първите ученици-бежанци в с. Иваново можете да видите тук.В категория \"Доблест на годината\" наградата спечели Национална гражданска инициатива 7000 за кампанията за отмяна на запрещението и въвеждането на подкрепеното вземане на решение, запазващо достойнството и правата на хората с интелектуални затруднения и психично-здравни проблеми.Журито разгледа общо 41 номинации. Те бяха селектирани според предварително обявените критерии за допустимост на номинацията сред още по-голям брой номинирани личности и организации.", "date": "2018.12.11", "title": "Майките на деца с увреждания с приз 'Човек на годината', плакетът им изчезна"}
{"url": "https://offnews.bg/temida/hristo-biserov-se-razmina-s-konfiskatcia-za-2-mln-lv-693631.html", "text": "Софийският градски съд прекрати делото срещу Христо Бисеров за конфискация на имущество за 2 милиона лева. Решението на съда е от понеделник.Решението идва след като Върховният касационен съд излезе със свое тълкувателно решение за това, че при прекратено наказателно дело не може да се внася иск за конфискация на имуществото.Преди две години срещу Бисеров, съпругата му и доведения му син започна дело за конфискация на имущество за близо 2 милиона лева.Бившият зам.-председател на ДПС беше оправдан от всички съдебни инстанции, а от ДПС възстановиха членството му в партията.Делото за конфискация на имущество на Бисеров започна преди година и половина. Срещу него бяха повдигнати обвинения за това, че през 2012 г. е представил в Сметната палата декларация с невярно съдържание, като не оповестил сметките си в банка в Швейцария.Той беше обвинен и в извършване на финансови операции с имущество, за което е знаел или предполагал, че е придобито чрез престъпление. Тълкувателното решение на ВКС блокира работата по гражданската конфискация, ако държавата не реагира, дела за 3 млрд. лв. ще отидат във „фризера“. Това каза за Агенция „Фокус“ председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев във връзка с тълкувателното решение на ВКС от миналата седмица, според което при спряло наказателно производство не може да се отнема имущество.„За мен тук е моментът държавата да реагира, защото ако тя не защити гражданската конфискация, всъщност дела за близо 3 млрд. лв., ще отидат във „фризера“. Това са 3 млрд. с недоказан произход и ако законодателят не предприеме спешни законодателни промени, има огромна вероятност тези пари да бъдат загубени. Дай Боже, държавата да застане зад нас, защото в поредица от мониторингови доклади именно дейността по отнемане на незаконно придобито имущество беше една от дейностите, които бяха силно оценени като ефективна мярка за борба с корупцията и организираната престъпност“, заяви Георгиев. Той подчерта, че ако страната ни иска все така да са положителни оценките, сега е моментът цялата държава да застане зад КПКОНПИ и да ги подкрепи със законодателни промени, които да възстановят гражданската конфискация у нас.„Имаме много други ангажименти във връзка с конфликт на интереси, с превенция на корупцията, разследване на корупционни престъпления. Но гражданската конфискация, която има в много малко държави и която беше изключително положително оценена от цяла Европа, сега с това решение се блокира“, каза още Пламен Георгиев.", "date": "2018.12.11", "title": "Христо Бисеров се размина с конфискация за 2 млн. лв."}
{"url": "https://offnews.bg/kultura/komedi-klub-sofia-praznuva-3-godini-sas-spetcialno-shou-v-zala-1-na-nd-693619.html", "text": "Единственото място за стендъп комедия у нас - , този декември отбелязва 3 години от откриването си. Рожденият ден ще бъде отбелязан подобаващо с шоу в зала 1 на НДК. Празненството ще бъде на 21 декември от 20 часа. Комедиантите на Клуба ще забавляват публиката в продължение на над 2 часа с любимия си материал от изминалите 3 години в клуба.В шоуто участие ще вземат комедиантите Иван Кирков, Васил Ножаров, Николай Банков, Филип, Христо Радоев, Петя Кюпова, Александър Деянски и Николаос Цитиридис.Комедиантите на  могат да се похвалят с немалко постижения - това ще бъде тяхното 4-то излизане в зала 1 на НДК за последната година и половина. Те са добре познати лица и в другите градове, където се случват редовно стендъп комеди шоута - Пловдив, Варна, Бургас, Русе, Добрич, Велико Търново, Стара Загора и други.Билети за шоуто на 21 декември може да откриете в мрежата на  в цялата страна.", "date": "2018.12.11", "title": "Комеди Клуб София празнува 3 години със специално шоу в зала 1 на НДК"}
{"url": "https://offnews.bg/gimnastika/fibank-s-nov-blagotvoritelen-kalendar-za-2019-godina-693634.html", "text": "Първа инвестиционна банка представи благотворителен календар за 2019 година. Той е изпълнен със снимки на грациозните и елегантни движения на момичетата от националния отбор по художествена гимнастика.На страниците са златните медалистки от Европейското първенство през тази година Симона Дянкова, Лаура Траатс, Елена Бинева, Стефани Кирякова, Мадлен Радуканова и Теодора Александрова, Невяна Владинова, Катрин Тасева и Боряна Калейн.Кампанията е благотворителна. Календарът ще се предлага в цялата клонова и офисна мрежа на Fibank в страната. Цената му е 10 лева, а всеки закупил го, получава специално свидетелство за дарение от Българската федерация по художествена гимнастика.В края на месец януари догодина или след изчерпването на продадените календари, банката ще удвои събраната сума. Благотворителната кампания вече се е превърнала в традиция, а всяка година банката произвежда и продуцира календари, подчинени на различни каузи.\"Подкрепата на спорта и спортни инициативи е мисия, визия и амбиция, които са заложени в нашата ценностна система. Искрени благодарности за това, че ни направихте и тази година част от едно прекрасно преживяване за българската публика и и цялата нация – Световното първенство по художествена гимнастика.С тази чудесна благотворителна инициатива искаме да дадем началото на нови и интересни неща в областта на този красив спорт\", каза Илона Станева, маркетинг-директор на Fibank.\"Благодаря на Fibank за изключителната помощ и сътрудничеството, което оказва на Българската федерация по художествена гимнастика през последните 5 години.Това е един от най-важните ни партньори, който е част от успехите на българската художествена гимнастика. В тези времена една федерация или един спорт не би могъл да съществува без своите спонсори и дарители\", сподели президентът на БФХГ Илиана Раева.", "date": "2018.12.11", "title": "Fibank с нов благотворителен календар за 2019 година"}
{"url": "https://offnews.bg/obshtestvo/nad-45-hil-studenti-zavarshili-studentski-praktiki-v-realna-sreda-20-693663.html", "text": "45 453 студенти са провели успешно практики в реална работна среда, а 20% от тях са получили предложения от работодатели и са започнали работа след участието си в проект „Студентски практики – фаза 1“.На заключителна пресконференция днес резултатите от проекта бяха представени от зам.-министъра на образованието Деница Сачева и ръководителя на проекта и директор на дирекция „Финанси“ Соня Кръстанова.Проектът е един от успешните на МОН. Той бе финансиран от Оперативна програма „Наука и образование за интелигентен растеж“.По него студентите имаха възможност да проведат 240-часова практика в реална работна среда в различни обучаващи организации – фирми, предприятия, администрации и институции, за което получаваха стипендия в размер на 480 лв.В информационната система на проекта са се регистрирали 84 913 студенти, тоест повече от 1/3 от всички студенти в България са проявили интерес.\"За нас връзката между висшите учебни заведения и реалната работна среда и възможността за учене чрез практика е приоритет и ще предложим втора фаза на проекта, която да се финансира както с европейски, така и с държавни средства\", заяви заместник-министър Сачева.Обмислят още практики за учители и преподаватели, особено в професионални направления с бърз темп на развитие, които на първо време ще се финансират с европейски средства. Деница Сачева оцени изпълнението на \"Студентски практики - фаза 1\" като правилна стъпка в тази посока, защото основната цел на проекта – да се увеличи практическата насоченост на висшето образование и да се засили гъвкавостта на завършващите висше образование спрямо динамиката на пазара на труда, е изпълнена.Практиките в реална работна среда дават възможност на студентите да усвоят нови знания, практически умения и компетентности по специалността, по която се обучават във висшето училище, които все повече се търсят от работодателите и помагат на студентите при намиране на работа след завършване на образованието им.Ръководителят на проекта Соня Кръстанова представи и останалите резултати от проектните дейности. Броят на публикуваните обяви в информационната система са 17 073 за 176 991 работни места в 6118 обучаващи организации. По време на практиката си студентите са били подпомагани от 11 457 ментори от работодателските организации.С най-много обучени практиканти - над 2600 студенти, като обучаваща организация се нарежда Българската академия на науките (БАН) със своите институти. В топ 5 са УМБАЛ \"Света Марина\" ЕАД – Варна, - 571 студенти, УМБАЛ \"Д-р Георги Странски\" ЕАД - град Плевен, - 494, Детска градина № 8 – Благоевград – 415, Регионална здравна инспекция - Стара Загора - 374, Военномедицинска Академия – 371.В топ 10 на професионалните направления, в които има най-много регистрирани студенти, като процент от общия брой участвали студенти, са: „Икономика–16,88%, „Педагогика“– 7,49%, „Право“– 6,23%, „Администрация и управление“–6,08%, „Здравни грижи“–4,78%, „Медицина“–4,64%, „Педагогика на обучението по…“–3,37%, „Комуникационна и компютърна техника“–3,34%, „Информатика и компютърни науки“–3,30%, „Архитектура, строителство и геодезия“ и „Филология“ – по 2,77%.Резултатите показват, че най-много студенти, спрямо общия брой студенти, обучаващи се в дадено направление от висшите училища, партньори по проекта, са се включили от професионално направление „Медицина“–53%. Следват ги „Теория на изкуствата“–51%, „Химични технологии“–48%, „Стоматология“–45%, „Спорт“–44%, „Право“–43%, „Здравни грижи“–41%, „Биотехнологии“–40%, „Ветеринарна медицина“–37%, „Психология“–37%, а „Музикално и танцово изкуство“ , „Педагогика“ и “Енергетика“, които са с равен процент участие – 33%.Удовлетвореността от осъществената практика в реална работна среда студентите са отразили в анкетни карти, които са попълнили при завършване на своето практическо обучение. Над 99% от тях са доволни от проведеното обучение и смятат, че практиката в реална работна среда е крайно необходима за тяхната бъдеща реализация. Над 90% от студентите отговарят, че биха останали на работа в обучаващата организация, след завършване на образованието им. На 5,64 % е предложено допълнително заплащане освен стипендията, а на над 20% от успешно завършилите своята практика е предложена работа след приключване на обучението.Като партньор на МОН, и в помощ на студентите от 48-те висшите училища, участници в проекта, са се регистрирали 4 607 академични наставници. За изпълнение на проектните дейности университетите са сформирали екипи, включващи водещ функционален експерт, функционален експерт, финансово-счетоводен експерт и технически изпълнители.В пресконференцията взеха участие студенти от професионалните направления „Медицина“, „Педагогика“ и „Технологични/инженерни науки“, представители на работодателите от УМБАЛ „Царица Йоана“ -ИСУЛ, 35 СУ „Добри Войников“ - София, ЗК „Уника“ АД, и на висщите училища - доц. Д-р Росен Кирилов от УНСС и проф. Сеня Терзиева от ХТМУ - София.Проект „Студентски практики - фаза 1“се изпълнява от Министерството на образованието и науката по Оперативна програма „Наука и образование за интелигентен растеж”, съфинансирана от Европейските структурни и инвестиционни фондове от 29.03.2016 г. до 29.12.2018 г. Общият бюджет на проекта е 35 821 371 лв.", "date": "2018.12.11", "title": "Над 45 хил. студенти завършили студентски практики в реална среда, 20% от тях получили и предложения за работа"}
{"url": "https://offnews.bg/temida/miniu-stajkov-dojde-v-sada-v-invalidna-kolichka-693626.html", "text": "Алкохолният бос  дойде днес в спецсъда в инвалидна количка, съобщава bTV.Той е обвинен в производство на цигари и алкохол без бандерол, данъчни престъпления и пране на пари. Стайков поиска да излезе от ареста.Днес защитата поиска съдебно-медицинска експертиза за изясняване на здравословното му състояние, като резултатите се очакват другата седмица.Според адвокатите на Стайков откакто е задържан, бизнесменът е свалил 10 кг.", "date": "2018.12.11", "title": "Миню Стайков дойде в съда в инвалидна количка"}
{"url": "https://offnews.bg/ikonomika/demokratichna-balgaria-slab-2-na-ministar-petkova-pravitelstvoto-da-693635.html", "text": "Приказките за газов хъб бяха изговорени, за да замаскират смяната на името от „Южен поток“ на „Турски поток”. Зад оптимистичните твърдения за това как газопроводът „Турски поток“ ще мине през България, се крие намерението да се похарчат минимум 2.6 милиарда лева, а вероятно значително повече (най-малкото, защото тази цена е без ДДС), за нова газова инфраструктура, която да улесни евентуалния износ на руски газ през българска територия, без никакви гаранции за българския приход от този огромен разход. Това се казва в позиция на Демократична България за проекта.Според извънпарламентарните десни правителството се е скрило зад решение на парламента чрез промяна на Енергийната стратегия, за да не носи отговорност за бъдещите икономически щети.От Демократична България призовават и за задълбочен обществен дебат, който да изясни тъмните петна около проекта. Те изреждат и 6 проблемни пункта:От Демократична България предупреждават и че има съществена опасност този проект да се превърне в поредното мега източване на държавния бюджет, и България да продължи да бъде зависима от доставките на газ от един източник.", "date": "2018.12.11", "title": "Демократична България: Слаб 2 на министър Петкова, правителството да не подписва Турски поток"}
{"url": "https://offnews.bg/futbol/levski-ima-obshta-sadba-s-rapid-viena-i-mtk-693627.html", "text": "Треньорът на Левски Славиша Стоянович призна, четимът не е узрял за титлата. Това изказване дойде почти месец, след като \"сините\" все още бяха на гребена на вълната и след победите цареше еуфория, че нещата този път ще се случат. Издънките с Черно море, Ботев Bpаца и Септември свалиха треньори, играчи и фенове на земята.Тимът от \"Герена\" изостана на 7 точки от Лудогорец, а те може да станат и повече, ако се стигне до нов негативен резултат в предстоящото гостуване на Берое. Така най-реална ще остане единствено битката с ЦСКА за второто място. В това първенство \"сините\" поне трябва да си спестят участието на баража за Лига Европа, за който в последно време станаха абонати.Иначе статистиката ще бъде безмилостна - 10 години без трофей! Нещо, което е убийствено за един гранд. В тази ситуация не е дори и Рейнджърс, който се превърна в назидателен пример, след като стигна до фалит. \"Хуните\" от Глазгоу станаха шампиони през 2011 година, а тогава ликуваха и с Купата на лигата. Затова Левски е по-зле от тях. Дали има по-зле от \"сините\"?Справка на \"Меридиан мач\" показа, че има. Столичани все още дишат прахта на други два от традиционните грандове в своите страни. Тук ще отворим и скоба, че става дума за клубове, които все пак имат и успехи през 21 век. Затова от сметките отпадат клубове като Хамбургер, Нюрнберг, Астън Вила, Евертън, Сент Етиен, Динамо Москва, Дженоа, Про Верчели и други. Техните добри времена за замръзнали в миналото. В това число влизат още Рух и Гурник, които все още делят рекорда на Полша по титли. Двата клуба за станали за последно шампиони на страната си съответно през 1989 г. и 1988 г. Но не са стигали и до Купа през 21 век. Тимът от Хожув ликува в турнира през 1996 г., а този от Забже в още по-далечната 1972 година.До съдбата на Левски се доближават два клуба, които са емблеми за своите страни. Става въпрос за Рапид Виена и МТК Будапеща. Австрийският рекордьор по титли не е стигал до първото място от 2008 година насам. Купата пък му се изплъзва от 1995 година. \"Зелено-белите\" стигнаха до два финала след това, но ги загубиха. Подобна е и ситуацията в МТК. Тимът, който е втори в страната си по титли, за последно се радваше на златните медали заедно с комшиите от Рапид, а на Купата през 2000 година. \"Синьо-белите\" имат и загубен финал през 2012 година, а през 2017 година се завърнаха в елита, след като си позволиха и да изпаднат. Интересен факт е, че Левски има в редиците си кадър на МТК - Хали Тиам.В този момент нито Рапид, нито унгарците са в играта за титлата. Виенчани заемат незавидното осмо място в първенството, докато маджарите са на четвъртото. Титлата обаче изглежда като „Мисия невъзможна\" и за двата отбора. Два гранда от Острова пък се измъкват през иглени уши, за да не попаднат в този кюп. Това са Ливърпул и Арсенал. \"Червените\" от \"Анфийлд\" се спасяват с Купата на Лигата през 2012 година, а иначе на са виждали титла, откакто първенството в Англия стана Висша лига. \"Топчиите\" пък намериха своята ниша в турнира за Купата. Иначе за последно се радваха като шампиони през 2004 година. Трябва да отчетем и още едно нещо – феновете на Рапид, както и тези на Левски все още не спират да вярват. Затова и на \"Ернст Хапел\", въпреки крушенията, стигат до над 50 000 зрители за мачовете в Европа.", "date": "2018.12.11", "title": "Левски има обща съдба с Рапид Виена и МТК"}
{"url": "https://offnews.bg/zvezdi/zvezda-ot-moderno-semejstvo-razkazva-kak-e-preminala-prez-dve-transp-693636.html", "text": "Американската актриса и звезда от сериала \"Модерно семейство\" Сара Хайланд сподели публично какво ѝ е коствало да премине през две тежки бъбречни трансплантации.В интервю за сп. \"Селф\" 28-годишната Хайланд, която страда от бъбречна дисплазия, призна, че е \"обмисляла самоубийство\".Когато била на 21, тялото ѝ отхвърлило първия присаден бъбрек, чийто донор е нейният баща. За щастие, брат ѝ също се оказал подходящ донор. \"26 години се чувствах като тежест за семейството си\", казва Сара заради серията от операции, които е претърпяла.\"Когато член на семейството ти даде орган и той не заработи, се чувстваш почти виновен за това. Не бива да е така, но се случва\", добавя Хайланд.\"И други могат да се познаят в тази история и да разберат, че не са сами - казва Сара. - А щастливците, които не са минали през това, да помислят за момент и да оценят колко много значи здравето им.\"Skip Instagram post by sarahhyland", "date": "2018.12.11", "title": "Звезда от 'Модерно семейство' разказва как е преминала през две трансплантации"}
{"url": "https://offnews.bg/obshtestvo/vremeto-dnes-na-mesta-oblachno-i-dazhdovno-s-temperaturi-do-8-693601.html", "text": "Облачно и дъждовно ще се задържи времето днес над източната част от страната и планинските райони.Очаква се слаб дъжд да превалява на места по морското крайбрежие, а сняг в Североизточна България и в планините.Ще продължи да духа умерен, в Дунавската равнина временно силен вятър от запад-северозапад.Максимални температури ще са между 2° и 7°, в София 3-4°. Над Черноморието ще бъде предимно облачно, на места със слаби валежи от дъжд. Ще духа слаб до умерен северозападен вятър. Максимална температури на въздуха 5-8°. Температурата на морската вода е 8-10°. Вълнението на морето ще бъде 1-2 бала.Над планините облачността ще бъде значителна и на места ще има слаби превалявания от сняг. Ще духа умерен до силен северозападен вятър. Максималната температура на височина 1200 метра ще е около минус 4°, на 2000 метра – около минус 11°.", "date": "2018.12.11", "title": "Времето днес: На места облачно и дъждовно с температури до 8°"}
{"url": "https://offnews.bg/obshtestvo/v-chasti-ot-6-rajona-na-sofia-niama-da-ima-voda-693598.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Изграждане на сградно водопроводно отклонение на ул. „Велчо Атанасов“ в кв. „Подуене“ налага спиране на водоподаването от 09:30 до 18:30 часа на ул. „Велчо Атанасов“ от ул. „Кобилино бранище“ до ул. „Боян магесник“. Подмяна на хидрофорна уредба до бл. 301 в жк. „Дружба“ 2 налага спиране на водоподаването от 10:00 до 19:00 часа на бл. 301.Реконструкция на уличен водопровод на ул. „Подлозище“ в кв. „Горна баня“ налага спиране на водоподаването от 10:00 до 22:00 часа на местност „Подлозище“ и по ул. „Горни Смърдан“ от ул. „Околовръстен път“ до ул. „Веселин Бешевлиев. Във връзка с реконструкция на уличен водопровод на бул. „Копенхаген“ в жк. „Дружба“ 2 се налага спиране на водоподаването от 09:00 до 21:00 часа на бул. „Проф.Цветан Лазаров“ от бул. „Копенхаген“ до ул. „Димитър Пешев“, бул. „Копенхаген“ - източно платно от бул. „Проф.Цветан Лазаров“ до ул. „Обиколна“.Заради подмяна на сградно водопроводно отклонение на ул. „Полк. Стойно Бачийски“ в кв. „Княжево“ се налага спиране на водоподаването от 10:00 до 17:00 часа на ул. „Сърнела“. Поради подмяна на спирателен кран на бул. „Цариградско шосе“ в местност „Къро“ се налага спиране на водоподаването от 12:00 до 18:00 часа на ул. „Боян Дамянов“. ", "date": "2018.12.11", "title": "В части от 6 района на София няма да има вода"}
{"url": "https://offnews.bg/temida/bivshiat-zamestnik-kmet-evgeni-krusev-e-prizovan-na-razpit-v-spetcprok-693603.html", "text": "Седмица след като подаде оставка заради ремонта по улица \"Граф Игнатиев\" в центъра на София, бившият заместник-кмет Евгени Крусев е призован на разпит от следователи от Специализираната прокуратурата, съобщава БНР.По първоначална информация, разпитът е насрочен за ранния следобед, като се очаква на Крусев да бъдат повдигнати обвинения.Самият Крусев обяви миналия вторник, че е вероятно да стане клиент на прокуратурата заради ремонта релсовия път по столичната улица Граф Игнатиев и обяви, че подава оставка. Той обясни, че след като е получил призовка в качеството му на обвиняем, оттеглянето е най-отговорната и мъжка позиция, за да може разследването да си свърши изцяло работата.От прокуратурата запазиха мълчание. Неофициално стана ясно, че делото срещу Евгени Крусев се води от спецпрокуратурата, а началото му е дадено от сигнал на \"Спаси София\".Единствената официална информация дойде от главния прокурор:Разследването срещу Евгени Крусев е за длъжностно престъпление, свързано с нарушение на Закона за обществените поръчки, каза той. Той поясни, че става дума за нарушение на Закона за обществените поръчки и отговорността ще бъде за длъжностно престъпление.", "date": "2018.12.11", "title": "Бившият заместник-кмет Евгени Крусев е призован на разпит в спецпрокуратурата"}
{"url": "https://offnews.bg/temida/miniu-stajkov-iska-da-izleze-ot-aresta-693600.html", "text": "Апелативният специализиран съд разглежда днес мярката за неотклонение на Миню Стайков. Бизнесменът обжалва оставянето му за постоянно в ареста.През септември Миню Стайков бе обвинен в ръководене на организирана престъпна група за продажба на цигари без акцизен бандерол, данъчни престъпления и пране на пари.През ноември съдът наложи запор над дружествените дялове и банкови сметки на бизнесмена, както и възбрана над множество негови недвижими имоти в цялата страна – земеделски земи, жилища, сгради.", "date": "2018.12.11", "title": "Миню Стайков иска да излезе от ареста"}
{"url": "https://offnews.bg/evropa/ep-shte-glasuva-rezoliutcia-za-priemaneto-na-balgaria-i-rumania-v-shen-693606.html", "text": "Европейският парламент ще гласува днес резолюция за приемането на България и Румъния в Шенген. След като вчера обсъдиха доклад по темата, евродепутатите се обявиха за пълното приемане на София и Букурещ в Шенгенското пространство.Те настояват това да стане едновременно със сухопътни, морски и въздушни граници. Инициативата е на лидер на ПЕС Сергей Станишев, който припомня, че поетапното приемане би било силно политически и икономически неизгодно за България и би затруднило прилагането на новите европейски системи за сигурност в страната.България и Румъния са изпълнили всички критерии за Шенген, играе се непочтена игра, има двоен стандарт към нас. Европейският съвет нарушава законодателството на ЕС. Това каза лидерът на ПЕС Сергей Станишев пред БНТ.Лидерът на ПЕС настоява за пълно приемане на България в Шенгенското пространство едновременно със сухопътни, морски и въздушни граници. През ноември текстът беше одобрен от комисията по вътрешни работи в Европейския парламент.", "date": "2018.12.11", "title": "ЕП ще гласува резолюция за приемането на България и Румъния в Шенген"}
{"url": "https://offnews.bg/sviat/tereza-mej-na-speshna-sreshta-s-lideri-na-es-sled-otlaganeto-na-vota-z-693605.html", "text": "Британският премиер Тереза Мей ще се срещне с лидери на страни-членки на ЕС, за да поиска уверение във връзка със сделката за Брекзит, съобщава БНТ. Мей заминава за Брюксел, след като отмени планирания за днес вот в парламента. Въпреки това британският парламент се събира извънредно за да обсъди решението ѝ.Британските депутати трябваше да гласуват споразумението за напускане, постигнато между Лондон и Брюксел. След 5-дневни дебати, обаче, стана ясно, че шансът сделката да срещне одобрението на парламента, е минимален. Очаква се Тереза Мей да направи опит да предоговори спорната клауза за бъдещето на ирландската граница.Председателят на Европейския съвет Доналд Туск коментира, че ще се срещне с Мей и ще направи всичко възможно напрежението да се уталожи, но подчерта, че Брюксел няма да предоговаря сделката. Междувременно, Европейският съд постанови, че Великобритания може едностранно да се откаже от Брекзит, но управляващите в Лондон остават категорични, че това няма да се случи.", "date": "2018.12.11", "title": "Тереза Мей на спешна среща с лидери на ЕС след отлагането на вота за Брекзит"}
{"url": "https://offnews.bg/futbol/skauti-ot-ostrova-idvat-za-talant-na-tcska-693629.html", "text": "Представители на английски клубове ще присъстват на стадион \"Българска армия\" в неделя за мача ЦСКА - Ботев Пловдив. Британците идват, за да проследят на живо изявите на халфа на \"червените\" Валентин Антов.Според информация на \"Тема спорт\" през последните няколко месеца 18-годишният футболист е привлякъл вниманието на няколко английски отбора. По-рано през есента свой представител у нас бе изпратил Уулвс.Съгледвачът на вълците наблюдаваше изявите на Антов в евроквалификациите с националния отбор до 19 години. Пратеник на Уулвърхемптън ще има и в неделя, но с това не се изчерпват клубовете, които проявяват интерес към обещаващия полузащитник.ЦСКА е склонен да се раздели с Антов само при много добра оферта, но се очаква англичаните да продължат да следят играча и през пролетта, преди да изпратят предложения.", "date": "2018.12.11", "title": "Скаути от Острова идват за талант на ЦСКА"}
{"url": "https://offnews.bg/112/izdirvan-v-evropa-avtokradetc-beshe-zadarzhan-v-petrich-693608.html", "text": "В Петрич снощи е задържан издирвания с европейска заповед автокрадец Ярослав Димитров – Яро, съобщава БГНЕС.Към 20.00 часа снощи бил доведен в Благоевград и е установено, че той се е представял с чужда лична карта.След направената справка е установено, че това е роденият в софийското село Герман 35-годишен мъж, който има влязла в сила 8-годишна присъда за серия автокражби в цялата страна.Тъй като е издирван в цяла Европа той не може да бъде задържан в благоевградския следствен арест.Яро е транспортиран в София, за да бъде предаден на съответните органи, за да излежи присъдата си. Автокрадецът стана популярен, след като поредната му кражба . През 2017 г. той беше освободен от затвора предсрочно. Той беше осъден на три години затвор.", "date": "2018.12.11", "title": "Издирван в Европа автокрадец беше задържан в Петрич"}
{"url": "https://offnews.bg/politika/petar-moskov-s-nov-desen-proekt-gotov-da-si-partnira-s-valeri-simeono-693610.html", "text": "Бившия зам.-председател на ДСБ Петър Москов ще представи новия си десен проект в началото на 2019 г. Консервативната формация „е възможно” да работи с ВМРО и особено с НФСБ на Валери Симеонов.  Това обяви Москов по бТВ. По думите му в „Обединени патриоти” са имали проблема на старата десница: „Несъвместими идеологически и човешки помежду си партии и хора отиват на избори заедно, за да получат определен резултат”. Връщане към консервативната норма в икономиката, обществото и културата ще е основна цел на новия десен проект. Според бившия здравен министър държавата е заменена „от квазиполитически организации, които защитават нечии права”. „Атака” е като „отровен двойник на всичко смислено”, а \"Демократична България\" Москов определи като \"още от същото\". Бившият зам.-председател на ДСБ все пак пожела успех на бившите си съпартийци и обясни, че тази либерална линия има своите привърженици и трябва да бъде защитавана.", "date": "2018.12.11", "title": "Петър Москов с нов десен проект, готов да си партнира с Валери Симеонов"}
{"url": "https://offnews.bg/obshtestvo/zhiteli-na-fakulteta-iskat-karakachanov-da-im-kupi-klimatitci-693604.html", "text": "Жител на столичния квартал Факултета предложи решение за справяне с мръсния въздух в София. В сутрешния блок на Нова тв той предложи вицепремиерът Красимир Каракачанов да купи климатици и така няма да се налага в печките с твърдо гориво да се изгарят опасни отпадъци.За да няма прашоляци, да се купят безплатно, отколкото да се влагат пари. На по-големите семейства да се вземат шестнайски, двайсетчетворки, поясни мъжът. Той добави, че токът ще се плаща от съответните клиенти на ЧЕЗ.\"Токът ще си плаща всеки един клиент на ЧЕЗ, но да бъдат верни, а не да надписва сметки. Безплатни климатици вместо в парламента да взимат заплати\", предложи мъжът. Жители на Красна поляна, които довечера излизат на протест срещу изгарянето на опасни отпадъци, подкрепят идеята. Кметът на Красна поляна Иван Чакъров каза, че миналата седмица са проверени 93 семейства, като при 27 от тях са се отоплявали на твърдо гориво, въглища и дърва. На две семейства са направили предписание, защото отоплението ставало с мокри дърва.Заради изгаряне на опасни отпадъци в 3 Районно управление има задържани \"престъпници, които горят кабели и гуми\", но голяма част от тях са малолетни и не може да им бъде потърсена наказателна отговорност. ", "date": "2018.12.11", "title": "Жители на Факултета искат Каракачанов да им купи климатици"}
{"url": "https://offnews.bg/obshtestvo/tri-stolichni-kvartala-izlizat-na-protest-sreshtu-mrasnia-vazduh-693607.html", "text": "Жители на „Красна поляна”, „Западен парк” и „Овча купел” се събират на протест пред Министерството на околната среда и водите довечера в 18.00 часа, съобщава bTV.„Над 80% от населението признава, че има проблем с мръсния въздух. Това вече е проблем от национално значение, искаме МОСВ да влезе в ролята си и да започне да управлява отпадъците”, заяви Десислава Малинова от протестиращите.Според нея най-големият проблем на район „Красна поляна” е горенето на битовите отпадъци. За това трябва да се вземат мерки, посочи Малинова. Подобен е проблемът и в „Западен парк” и „Овча купел”, посочиха от протестиращите.„Проверки се извършват от светлата до тъмната част на деня, въпросът за качеството на въздуха не е само от битовото отопление”, посочи Таня Асенова от Столичния инспекторат.„На всеки три месеца приемаме отчет от ресорния зам.-кмет по екология за чистотата на въздуха. Миналата седмица беше поискана криминализация за нерегламентираното горене на отпадъци”, обясни Ани Стойкова - общински съветник от ГЕРБ.", "date": "2018.12.11", "title": "Три столични квартала излизат на протест срещу мръсния въздух"}
{"url": "https://offnews.bg/obshtestvo/api-shte-proveriava-zashto-ne-e-vazstanovena-mantinelata-na-patia-kraj-693612.html", "text": "Шефове в Агенция \"Пътна инфраструктура\" ще проверят защо не е поставена обезопасителна мантинела на пътя край Своге, където при , а по-късно от раните си починаха още четирима. Причина за проверката е , които алармираха главния прокурор Сотир Цацаров, че три месеца след трагедията нито една институция не е предприела мерки за обезопасяване на пътя с мантинела.  От АПИ съобщиха, че председателят на Управителния съвет на Агенция „Пътна инфраструктура“ инж. Светослав Глосов и инж. Дончо Атанасов - член на УС на АПИ, ще проверят работата на фирмата, поставяща нови мантинели на пътя Своге - София, в участъка преминаващ през град Своге.Оттам припомнят, че на 5 декември е монтирана ограничителна система на съоръжението, непосредствено преди мястото на пътния инцидент. Според АПИ мястото е урбанизирана територия и не е отговорност на агенцията да се грижи за обезопасителните мантинели. Това било отговорност на общината, но въпреки това на среща с омбудсмана Мая Манолова е поет ангажимент до 12 декември да бъде поставена мантинела. Продължава и досъдебното производство, което трябва да установи кой е собственикът на мантинелата, поставена в участъка преди катастрофата, припомнят от АПИ.\"Ако до понеделник не бъде сменена тази мантинела, ще я сменим, за да не се повтори това безумие\", заяви пред Нова тв Диана Русинова от Института за пътна безопасност. Според нея щом е сменен асфалтът, не пречи да е сменена и мантинелата. \"Община Своге няма задължения, свързани с мантинелата. Дали сме необходимите документи на съответните институции. Приветствах решението на АПИ да подменят съоръжението. Те имат достатъчно опит, за да направят мантинелата така, че тя наистина да върши работа\", каза зам.-кметът на Своге Валентин Михайлов.", "date": "2018.12.11", "title": "АПИ ще проверява защо не е възстановена мантинелата на пътя край Своге"}
{"url": "https://offnews.bg/interviu/zornitca-hristova-kak-se-pishe-za-detca-693569.html", "text": "- Зорница, как се пише за деца? Достатъчно ли е, че пазиш още детство в шепите и си откровен или се иска много повече?- Опитвам се да обръщам внимание какво чуват децата, когато говоря с тях, какво ги разсмива, от какво им доскучава. Какви истории те самите измислят. Правили сме над 50 работилници за писане на приказки, интересно ми е да следя реакциите. Вечер, когато чета на малката си дъщеря, също ми е любопитно какво ѝ досадява и какво ѝ харесва толкова, че не иска да свършва. Разбира се, човек пише и така, че детето в него да е доволно.- Сред изданията Ви е и книгата „Бедността. Пътеводител за деца“. Колко бедни са децата днес и на какво? - Има истински бедни деца, в буквалния смисъл на думата, онзи, дето го мислим за демоде. Има и деца, които не са чак останали без храна и подслон, но са подигравани от съучениците си, задето нямат техните вещи. Затова мисля, че книгата на Хенрика Кшивонос и Ханна-Гил Пьонтек казва нещо важно - не се срамувайте от това, то не е ваша вина.Иначе, ако трябва да говоря на едро, днешните деца са бедни на надежда. Те живеят сред едни много скептични възрастни, които им повтарят, че от това няма смисъл, от другото няма смисъл...- Как нахлуха толкова много мечки в издателство „Точица“? - Ох, мечките... Започнахме невинно, Нева Мичева ни предложи да издадем в неин превод \"Чутовното нашествие на мечките в Сицилия\" - обожавам Дино Будзати, вярвам на вкуса на Нева, книгата е прекрасна. Междувременно петнайсетина картини с мечки на Кирил Златков зимуваха вкъщи и без да искам, се превърнаха в книга. Мислехме да няма повече. После приятелка ми се обади да видя книгата на Мария Налбантова; като чух, че е за мечки, моментално формулирах отказ, но като видях за каква великолепна работа иде реч, замълчах. А Мария имаше още две предложения, и те мечешки! Последната е на нашия приятел, големият латвийски писател Юрис Звиргдинш. Познаваме се отпреди да я има \"Точица\", страхотен образ, най-хубавите латвийски книги са негови. И Юрис ми вика: \"Написах книга специално за вас! За българските мечки!\" Но вече обявявам мечи мораториум. Приемам за коне, за кокошки, за бръмбари... догодина ще имаме за слон. Безработен.- Как трябва да се говори с децата на важни теми?- Искрено, просто и без превземки. И ако може - смешно.- Четящи деца – възможна ли е мисията и как се постига?- Много обичам да чета на глас, да имам до мен гушнато дете и да си преправям гласа. Също обичам на мен да ми четат, като се уморя.Приятно ми е, когато детето само си вземе книга нанякъде, когато си хареса някоя и не си я дава. Ния не даваше да продаваме \"Колко ягоди растат по морето\" - искаше да си е неин целият тираж. Сега гледам, че варди \"Балконът\" - слава Богу, само своята бройка.Иначе децата четат повече, отколкото отчитаме - защото рядко отчитаме четенето в интернет. А ние самите го правим.- От книгите, през илюстрациите, скиците и градинката пред блока – колко е важно да се живее красиво? Колкото е важно да се живее щастливо. Не че не можем да живеем грозно и нещастно - но защо? - Как се разпределят музите във вашето семейство? Визирам и изключителните ви дъщери. Кой на кого е муза? Има ли график или цикличност? - Сложно! Имаме един-единствен компютър. Ха си станал да си направиш сандвич, ха някоя муза ти е заела мястото.", "date": "2018.12.11", "title": "Зорница Христова: как се пише за деца"}
{"url": "https://offnews.bg/112/ekzotichni-ribi-ptitci-i-alkohol-bez-banderol-sa-zaloveni-na-dunav-mo-693628.html", "text": "След операция на служители на митническа мобилна група на Агенция „Митници“ и на отдел „Криминална полиция“, ГДНП на ГКПП-Дунав мост при Русе, в автобус, пътуващ от Украйна за Гърция, са установени незаконно пренасяни екзотични риби, птици и алкохол, без български акцизен бандерол.Операцията е проведена на 6 декември. При проверката на автобуса са открити и иззети 234 стъклени бутилки, съдържащи 40-градосов алкохол, без български акцизен бандерол. Установени и иззети са още 8 контейнера от стиропор, пълни с полиетиленови пликове с екзотични аквариумни риби и 4 касети с птици от три вид, без придружаващи документи за произход и санитарни разрешителни.След операцията са сезирани компетентните органи – Областната дирекция по безопасност на храните и Регионалния инспекторат по околната среда и водите в Русе. Съставени са 6 акта за установени административни нарушения и констативен протокол. Работата по случая продължава.", "date": "2018.12.11", "title": "Екзотични риби, птици и алкохол без бандерол са заловени на Дунав мост"}
{"url": "https://offnews.bg/obshtestvo/vlak-izleze-ot-relsite-zatvorena-e-zhp-liniata-rebrovo-svoge-693616.html", "text": "От 07:47 ч. е прекъснато движението на влаковете в участъка между гарите Реброво и Своге, съобщиха от БДЖ.Причината за временното преустановяване на движението е свързана с принудителния престой след гара Реброво на бързия влак № 2601 от София за Варна поради излизането от релсите с първата талига на локомотива от композицията.Създадена е организация за изтегляне на вагоните с друг локомотив в гара Реброво. Във влака са пътували около 100 пътника, които вече са придвижени с последния вагон от композицията до гарата в Реброво.Националният железопътен превозвач ще осигури превоз с автобуси между Реброво и Своге за пътниците от всички преминаващи влакове до възстановяването на движението в участъка.В момента на място се извършва оглед от експерти на БДЖ и НКЖИ за изясняване на причините за възникналата ситуация.", "date": "2018.12.11", "title": "Влак излезе от релсите, затворена е жп линията Реброво-Своге"}
{"url": "https://offnews.bg/obshtestvo/daniil-stalpnik-postapil-v-manastir-na-12-godini-693599.html", "text": "Църквата почита днес преп. Даниил Стълпник. Той се родил в Месопотамия, родителите му дълго време нямали деца. В усърдните си молитви те дали обещание, че ако имат рожба, ще я посветят в служба на Бога. Родил им се син и те, верни на своето обещание, го завели в манастир, още когато бил петгодишен. Но игуменът на манастира не се съгласил да го приеме - момчето трябвало напълно съзнателно да определи своя път в живота. И действително, когато момчето навършило 12 години, то само напуснало бащиния дом и постъпило в манастир. Родителите се зарадвали и му пожелали успех в спасителния подвиг. В манастира момъкът удивлявал и най-строгите подвижници със своята ревност към молитва и труд.След няколко години той пожелал да се поклони на светите места, където Спасителят живял и страдал. Игуменът го задържал. По-късно го изпратил в Антиохия по някаква работа. Даниил се радвал, защото му се представяла възможност да посети преподобни Симеон Стълпник, което отдавна желаел. Той получил благословение от св. подвижник. След това Даниил се върнал в своята обител. Скоро игуменът починал и братята искали да изберат за игумен Даниил, но той ги отклонил, като вместо себе си им посочил друг достоен човек, а сам напуснал манастира, за да изпълни отдавнашното си желание - да посети Йерусалим. Но не било съдено да се изпълни това му желание: междуособните войни и смутове затруднявали пътуването до светите места.Даниил се отказал от намерението си и потърсил да угоди на Бога чрез други трудове. Целият му живот бил посветен на Господа. Недалече от Византион той си построил стълб и там денем и нощем прекарвал в постоянна молитва. Случило му се да претърпи много гонения и клевети, но всичко понасял спокойно, търпеливо, твърдо, уповавайки се на Бога, Който не го оставил и го удостоил с висок дар на чудотворство. Даниил се прославил с мъдрост и благочестие. Тълпи посетители се стичали при неговия стълб, за да получат наставления; ученици се заселвали около него; царе и сановници искали неговия съвет и благословение. Подвизавал се по такъв начин 33 години, починал в дълбока старост.", "date": "2018.12.11", "title": "Даниил Стълпник постъпил в манастир на 12 години"}
{"url": "https://offnews.bg/sviat/nedovolstvoto-vav-frantcia-ne-stihva-vapreki-otstapkite-na-makron-693611.html", "text": "И крайната десница, и крайната левица, и \"жълтите жилетки\" във Франция са недоволни от мерките, обявени от президента Еманюел Макрон в отговор на протестното движение, предаде БТА.Левият радикален водач Жан-Люк Меланшон и лидерът на Социалистическата партия Оливие Фор порицаха Макрон, че въвежда мерки, които ще бъдат платени от обикновените хора, а не от много богатите.Меланшон каза, че ще има пети рунд от протести идната събота: \"Пето действие от началото на гражданската революция в тази страна, това ще е голяма мобилизация\".Лидерката на крайнодесния Национален сбор Марин Льо Пен написа в Туитър: \"Макрон се отказа от някои свои фискални грешки - това добре, но той отказва да признае, че недоволството е срещу отстоявания от него модел\". Според нея президентът \"отстъпва, готвейки се за скок\".В Марсилия, Рен, в редица други градове \"жълтите жилетки\" са все така гневни след обръщението на Макрон, съобщава Франс прес и цитира реакциите на някои от тях: \"маскарад\", \"перчене\", \"измама\", \"представление\", \"лепенка върху рана от изгаряне\", дори \"провокация\". \"Може би ако Макрон бе казал тези неща преди три седмици, щеше да успокои движението, но сега е много късно\", казва 34-годишен участник в протестите. \"Чувства се като заложник и хвърля по някоя троха\", казва друг.", "date": "2018.12.11", "title": "Недоволството във Франция не стихва въпреки отстъпките на Макрон"}
{"url": "https://offnews.bg/obshtestvo/sekat-darveta-v-borisovata-gradina-do-mart-nad-5000-sa-markirani-693640.html", "text": "До началото на март трябва да бъдат премахнати опасните, болни и сухи дървета в лесопарк Борисова градина. Специалисти към катедра \"Лесовъдство\" направиха маркировка на над 5000 дървета - за премахване или за кастрене на клони, в площ от 532 дка в парка между бул. „Драган Цанков“, бул. „П. Яворов“, бул. „Цариградско шосе“ и ул. „Незабравка“. Комисията по екология към СОС прие отчета за свършената работа на експертите, представена от шефа на \"Зелена система\" Димитър Данчев, за да стартира определянето на 25 метрова зона от алеите навътре в гората, в която ще се премахват дървета. Тогава ще стане ясен и точният брой на дърветата, които ще бъдат премахнати. Останалите маркировки ще служат за предупреждение на разхождащите се сред тях столичани за възможност от падане на сухо дърво или клон. Има 15-метрови дървета, паднали по алеите, трябва да бъде гарантирана безопасността на хората, подчерта Альоша Даков от БСП, което е лесовъд по образование и бе в комисията, проверила работата на експертите. Намесата е изключително консервативна, подчерта той. 48 часа преди да започне премахването на дърветата в зоната трябва да бъдат поставени ограничителни ленти и предупредителни табели, напомни Лорита Радева, шеф на комисията по екология. Премахването на дървета и клони ще се извършва единствено от експерти на ОП „Управление на гори и земи“, каза Данчев в отговор на въпрос на граждани, дошли на заседанието на комисията по екология. Обозначение ще има и върху превозното средство, с което ще се извеждат дърветата от лесопарка. Всички изнесени дървета ще се карат в инсталацията за биологично третиране „Хан Богров“. Всяко превозно средство, което се използва за извеждане на дървета от лесопарка, може да бъде проследено в реално време чрез онлайн системата на Изпълнителната агенция по горите, уточни шефът на Зелена система. ", "date": "2018.12.11", "title": "Секат дървета в Борисовата градина до март, над 5000 са маркирани"}
{"url": "https://offnews.bg/ikonomika/nedovolni-taksidzhii-v-srednoshtna-aktcia-zapechataha-ofis-na-maksim-693641.html", "text": "Недоволни таксиметрови шофьори облепиха с ленти и офис на компанията за таксиметрови поръчки \"Максим\" в столицата.Офисът е в квартал \"Света Троица\".Шофьорите са недоволни от дейността на фирмата. Те смятат компанията за нелоялен конкурент, който им отнема работата в големия град.\"Максим\" е приложение, подобно на забранения у нас \"Юбер\". И при него клиентът знае предварително колко ще плати за зададен маршрут. Услугите на компанията през последните месеци се разрастват благодарение на това, че цените, които предлага компанията са много по-ниски от редовните тарифи на такситата.", "date": "2018.12.11", "title": "Недоволни таксиджии в среднощна акция: Запечатаха офис на Максим"}
{"url": "https://offnews.bg/obshtestvo/smeniat-perkite-po-grafa-pokazvat-novite-ogranichiteli-do-petak-snim-693613.html", "text": "Ограничителите на \"Граф Игнатиев\", които бяха оприличени от граждани и НПО в социалните мрежи като \"перки на акули\" и \"надгробни плочи\", са вдигнати тази нощ. Решението е на проектантите от А.Д.А., обясниха за OFFNews от Столична община, след като Константин Павлов - Комитата пусна във фейсбук снимка на Графа с текст \"миграцията на паламуда\". Острите многоъгълници не бяха монтирани, точно за да се види обществената реакция, заявиха още от Московска 33. Ограничители ще има, такова е изискването на КАТ, но проектантите ще предложат тяхната форма и тя ще бъде представена на медии и граждани до края на седмицата, преди да бъдат монтирани. Изчезналите \"перки\" провокираха отново духовите реакции във фейсбук за арт-пaламуда. \"Акулите го прогониха, Кой гепи акулите?, По Никулден са ги лапнали и Проба, проба, проба\", гласят част от коментарите в социалната мрежа. ", "date": "2018.12.11", "title": "Сменят перките по Графа, показват новите ограничители до петък (снимки)"}
{"url": "https://offnews.bg/obshtestvo/religioznite-obshtnosti-v-balgaria-shte-podkrepiat-donorstvoto-na-orga-693655.html", "text": "Религиозните общности в България ще подкрепят донорството на органи при мозъчна смърт, стана ясно след среща на представители на различните вероизповедания и здравния министър Кирил Ананиев.Министърът на здравеопазването отправи молба към представителите на религиозните общности за подкрепа и насърчаване на донорството на органи при настъпила мозъчна смърт, за да могат хората, чакащи за трансплантация, да получат шанс за живот.По време на срещата с ръководството на Националния съвет на религиозните общности, в който членуват Мюсюлманското изповедание, Арменската апостолическа църква, Централният израилтянски духовен съвет, Обединени евангелски църкви, Католическата екзархия и с почетен член Българската православна църква, здравният министър посочи мерките, които държавата вече е предприела, за да се справи с липсата на донори. Според Кирил Ананиев донорството е кауза, в която духовната и светската власт трябва да вървят ръка за ръка. За да получат чакащите за трансплантация пациенти шанс да продължат да живеят, е необходима обществена съпричастност, като вярата би подпомогнала взимането на решение за донорство.Представителите на всички вероизповедания поеха ангажимент в кратки срокове да информират своите общности за проблема и да решат под каква форма да изразят своята подкрепа за донорството като начин да се помогне на нуждаещите се хора. Те увериха, че в тяхно лице държавата има партньор, който ще се включи в кампанията за насърчаване на донорството в България, съобщи МЗ.Здравният министър и ръководството на Националния съвет на религиозните общности у нас се уговориха за провеждане на регулярни срещи и разширяване обхвата на сътрудничеството.", "date": "2018.12.11", "title": "Религиозните общности в България ще подкрепят донорството на органи при мозъчна смърт"}
{"url": "https://offnews.bg/obshtestvo/meditcinskiat-fakultet-na-su-publikuva-dva-protokola-za-izbor-na-liubo-693638.html", "text": "Медицинският факултет на Софийския университет публикува два протокола, в които пише, че е бил проведен избор за декан и на поста е бил избран проф. д-р Любомир Спасов. Двата протокола са от 2009 и 2015 година, от заседания на Общото събрание на медицинския факултет.Не е ясно кога са били публикувани на сайта на Факултета и качването им поставя още по-остро въпроса защо, след като съществуват, не са били изпратени до органа, който проверява законосъобразността на проведените избори: Контролният съвет на Софийския университет.Както OFFNews писа по-рано днес, от години, от създаването на Факултета, КС се бори да получи документите за избор на декан, но в отговор получава мълчание - както от Факултета, така и от ректора проф. Анастас Герджиков, от когото КС иска съдействие, за да получи протоколите.Под единия протокол (от 2009 г.) има само един подпис - на председателя на Общото събрание проф. д-р Върбан Ганев. Липсва такъв от водилата протокол Валентина Попова. Под втория протокол няма нито един подпис, нито едно име. () И на двата документа няма печати. Липсват изходящи номера, които да показват, че протоколите са били изпратени например до Контролния съвет, което е трябвало да бъде направено.", "date": "2018.12.11", "title": "Медицинският факултет на СУ публикува два протокола за избор на Любомир Спасов за декан"}
{"url": "https://offnews.bg/112/78-godishen-mazh-zastrelia-krava-v-tcentara-na-selo-693615.html", "text": "78-годишен мъж е арестуван заради това, че прострелял крава в центъра на с. Горно Спанчево. От полицията в Благоевград съобщиха, че вчера около 15.00 часа е получен сигнал за простреляното животно. Според сигнала кравата е \"получила наранявания, несъвместими с живота\".Със заповед за задържане до 24 часа е задържан С.П. на 78г. от с. Ресилово, общ. Сапарева баня.За случая е уведомена Районната прокуратура в Сандански. Образувано е досъдебно производство.", "date": "2018.12.11", "title": "78-годишен мъж застреля крава в центъра на село"}
{"url": "https://offnews.bg/razsledvane/lipsvat-dokazatelstva-che-liubomir-spasov-e-dekan-na-meditcinskia-fak-693609.html", "text": "Проф. д-р Любомир Спасов ще продължи да бъде декан на Медицинския факултет на Софийския университет до изтичането на мандата му в края на 2019 година, обеща ректорът проф. Анастас Герджиков в изявление пред медиите вчера след среща със здравния министър Кирил Ананиев.Дали директорът на болница \"Лозенец\" обаче наистина е декан? Единственият орган, който има право да провери това и да потвърди, че той е легитимно избран - Контролният съвет на Софийския университет - не е получил и един документ, който да удостоверява това*. А ги е искал неколкократно - и от Медицинския факултет, и от ректора Герджиков. \"Битката\" е продължила не един, не два, не шест месеца, а години - откакто Спасов поема управлението на факултета при възраждането му през 2006 г. година.Сагата е описана подробно в Отчет за дейността на Контролния съвет на Софийския университет за периода 15.11.2017 - 28.11.2018 г. OFFNews разполага с копие от 68-страничния документ. Той е изпратен до председателя на Общото събрание и членовете му, както и до ректора. С други думи, няколкостотин човека** в СУ би трябвало да са запознати с казуса.Ето какво дословно се казва на стр. 8-11, където е описан той:Следващата страница навежда на мисълта, че може би липсата на документи за легитимно проведен избор се крият в непредставена от декана декларация по чл. 54, ал. 3 от тогавашния Правилник за устройството и дейността на Софийския университет (ПУДСУ).Те категорично показват, също така, че ректорът не само е бил информиран, а че от него - отново в съгласие с правилника - е било поискано да се намеси, за да може документите да пристигнат в Контролния съвет в едноседмичен срок.Същият текст от Правилника през 2009 г. гласи:Видно от отчета на КС, липсата на доказателства за легитимно избрани декан и Факултетен съвет не са единственият проблем на Факултета по медицина на Софийския университет. Оказва се, че не е спазено и изискването в Закона за висшето образование (ЗВО) за минимален брой преподаватели в МФ на основен трудов договор към СУ, както и това за броя на хабилитираните преподаватели (доценти и професори) във Факултета.Контролният съвет подчертава, че ректорът не е откликнал на искането им за съдействие за предоставяне на документите за избора в едноседмичен срок.В момента Любомир Спасов управлява едновременно Медицинския факултет на СУ и болница \"Лозенец\" (бивша Правителствена). С решение от 21 ноември 2018 г. Министерският съвет реши тя вече да не е правителствена и писмено заяви намерението си да я преобразува в многопрофилна педиатрична болница. Официално Спасов (чрез текст на сайта на болницата) \"приветства\" решението, след което, миналата седмица, свика студентите и преподавателите от Медицинския факултет и заяви, че той ще бъде закрит, студентите ще останат \"на улицата\", ако болницата не бъде запазена и не мине към Софийския университет. Той дори ги призова да направят подписка и за \"защитят\" факултета си. Заяви, че акредитацията на МФ била дадена на болница \"Лозенец\". ().  Д-р Спасов отиде и по-далеч: заяви, че е заплашена и акредитацията на Факултета по химия и фармация на СУ, понеже акредитацията за \"Фармация\" била минала през него.В отговор на създалата се паника сред студентите, Студентският съвет към ФХФ излезе с остро опровержение.OFFNews първи публикува пълен запис от речта на Спасов на съвещанието, както и реакцията на студентите.От Ректората първоначално отказаха да коментират пред медията с мотива, че първо трябва да отпразнуват 130-ата си годишнина, но набиращият сила скандал принуди ректора Герджиков в тв интервю да увери студентите, че няма опасност за съществуването на Медицинския факултет. Ден по-късно пред камерите застана и здравният министър Кирил Ананиев, по чието предложение се прави трансформацията в болница \"Лозенец\", и даде ясно да се разбере, че тя се управлява изключително лошо, че дълговете са десетки милиони, че лекари, медсестри и персонал не са сигурни за заплатите си, че в момента тече одит вътре и че след него д-р Спасов няма да остане директор. Вчера трите страни - здравният министър, студентите и ректорът - се срещнаха. След продължили повече от час разговори в Ректората на Софийския университет министърът и ректорът дадоха изявления пред медиите: няма опасност за Медицинския факултет, студентите може да са спокойни. Ректорът обаче заяви, че д-р Спасов остава негов декан до изтичането на мандата му в края на 2019 г. Мандат, получен неясно как.На въпроса \"Как\" Медицинският факултет даде своя отговор, като публикува два протокола от заседания на Общото си събрание за избори, включително на декан. Вижте ги .** ", "date": "2018.12.11", "title": "Липсват доказателства, че Любомир Спасов е декан на Медицинския факулет на СУ"}
{"url": "https://offnews.bg/temida/krusev-s-naj-lekata-miarka-podpiska-obviniha-go-za-potentcialna-sht-693653.html", "text": "Бившият столичен зам.-кмет по транспорта Евгени Крусев е обвинен за престъпление по служба, наложена му е най-леката мярка \"подписка\". Според държавното обвинение от това престъпление може да настъпят значителни вредни последици в размер на 5 028 354 лева.Крусев бе извикан в Националната следствена служба днес, за да му бъде повдигнато обвинение. То е, че е нарушил служебните си задължения, променяйки условията на обществената поръчка за ремонта на Графа. Според адвоката на Крусев Менко Менков вещо лице ще трябва да установи каква щета е настъпила от действията на зам.-кмета на София, засега тя не е изчислена. Промяната на подложката за трамваите по Графа е след санкция на експертен съвет от , припомни Евгени Крусев.Той подаде оставка на 4 декември, след като получи призовка като обвиняем ден по-рано. Не се чувствам като \"бушон\", коментира днес Крусев. Според прокуратурата разследването срещу зам.-кмета е започнало на 16 октомври 2018 г., когато до главния прокурор е постъпил сигнал от Фондация „Спаси София“, в който са изложени данни за нередности с обществена поръчка, финансирана със средства от Европейския съюз по процедура „Изграждане, възстановяване и обособяване на публични пространства в Централна градска част на гр. София – зона – 2“. Главният прокурор е изпратил сигнала на Специализираната прокуратура, по компетентност.На 23 октомври 2018 г. Специализираната прокуратура е образувала досъдебно производство за престъпление по служба.Допълнително, на 05.11.2018 г. до главния прокурор е постъпил и сигнал от кмета на Столична Община – Йорданка Фандъкова, с приложени документи и резултати от извършена по нейно разпореждане проверка по случая. Документите са изпратени на Специализираната прокуратура, по образуваното досъдебно производство. От страна на ръководството на общината е оказано пълно съдействие при снабдяване с необходимата документация.Разследването на Специализираната прокуратура е установило, че с решение от 8 август 2017 г. на Столична община е открита обществена поръчка, по оперативна програма „Региони в растеж“ 2014-2020 г., с директно предоставяне на безвъзмездна финансова помощ „Устойчиво и интегрирано градско развитие“. По тази процедура на 15.09.2017 г. 4-ма участника са подали оферти - “ПСТ градска среда Зона 2” ДЗЗД, Обединение “Трейс РВП”, Обединение “ИСАФ С.А.- Колас Рай С. А. зона 2” и фирма Джи Пи Груп. По реда на ЗОП, кметът на Столична община Йорданка Фандъкова е упълномощила своя заместник Евгени Крусев за възложител - да открие и проведе обществената поръчка.В техническите условия на поръчката, освен изисквания за гранитни настилки, бетонови и други материали, има изключително конкретно изискване за технологията, която ще се използва за осигуряване на необходимите виброизолационни качества на трамвайното трасе и за параметрите, на които виброизолационните елементи следва да отговарят. В проекта за реконструкция е заложена така наречената еластична виброизолационна подложка за система „плаващи плочи”, с цел осигуряване на най-добра виброизолационна защита, което е от особено значение за гъсто застроени и то със стари сгради улици, каквато е ул. „Граф Игнатиев“.Обединение “ПСТ градска среда Зона 2” ДЗЗД участва в обществената поръчка с материали на фирма Pandrol. За да бъде допуснато тяхното използване те трябва да отговарят на критериите в техническата документация на поръчката, а именно: маса, статичен коефициент на еластичност и динамичен коефициент на еластичност. Масата е важен критерий, тъй като качествените системи за виброизолация трябва да бъдат достатъчно гъвкави, за да поемат вибрациите и шума от преминаващите по трасето трамваи. Именно масата е показателят, определил резултатите от процедурата. Максимално допустимите стойности на масата на подложката според заданието на поръчката, утвърдено от Крусев, са 5кг/м2. Тъй като „ПСТ градска среда Зона 2” ДЗЗД са предложили продукта на Pandrol с маса от 15,6кг/м2 или над 3 пъти по-високи стойности от максималните по задание, те са отстранени от процедурата, тъй като офертата им не отговаря на предварително обявените условия на поръчката.Дружеството Джи Пи Груп печели обществената поръчка, като е предложило материали на австрийската фирма Getzner, с характеристики, отговарящи на техническото задание. Така именно с това дружество, като изпълнител, е подписан договор от Столична община.На 08.06.2018 г., след започване на реалните строителни дейности по ул. Граф Игнатиев, в общината е получено становище от инж. А. Тасев – председател на съвета на директорите на Столичен електротранспорт ЕАД, в която сочи, че материалът на Pandrol e повече от подходящ за трамвайното трасе, докато този, с който фирма Джи Пи Груп печели и който отговаря на всички технически изисквания на поръчката, не е. Проведено е заседание на експертен съвет по устройство на територията и със свое решение членовете на съвета са гласували за замяна на материала на Getzner /предложен от Джи Пи Г и отговарящ на техническото задание/ с този на Pandrol /заради който при класирането „ПСТ градска среда Зона 2“ ДЗЗД е било отстранено/.Евгени Крусев, като възложител, е нарушил служебните си задължения, като в нарушение на чл. 116 от ЗОП предприел съществено изменение на сключения договор с „Джи Пи Груп“, изразяващо се в изготвяне на нов инвестиционен проект и промяна на издаденото разрешение за строеж, вкл. и за полаганата виброизолационна система /подмяна на виброизолационните елементи по задание, оферта и договор с такива, заради които друг участник е бил отстранен от участие, поради несъответствието им със заданието/. От деянието на Крусев могат да настъпят значителни вредни последици в размер на 5 028 354 лв., тъй като са създадени условия за прилагане на финансови корекции на основание чл. 70, ал.1 т. 10 от Закона за управление на средствата от Европейските структурни и инвестиционни фондове.Информация за действията на прокуратура по случая е предоставена и на ОЛАФ.", "date": "2018.12.11", "title": "Крусев с най-леката мярка 'подписка', обвиниха го за потенциална щета"}
{"url": "https://offnews.bg/futbol/ludogoretc-izbira-1-s-pohvalna-initciativa-693656.html", "text": "Започна предварителната продажба на билети за събитието \"Футболист на Лудогорец 2018\", организирано от Green Front. Талони могат да бъдат закупени всеки ден от 17 до 19 часа в Музикален дом \"Железни струни\" и в деня на събитието на касата на Читалище \"Развитие\". Цената на един билет е 5 лева.Церемонията ще се проведе в сградата на Народно читалище \"Развитие 1869\" (Стария театър) в петък (14 декември) от 18,00 ч. В програмата на събитието ще участват различни таланти с песни,танци и игри. Ще има и специален благотворителен базар с участието на футболните съпруги. На търг ще бъдат разиграни фланелка и топка с автографите на футболистите. Организаторите са предвидили и томбола с чудесни награди. Черешката на тортата е участието на българската група \"Скандау\".Мотото на \"Футболист на Лудогорец 2018\" е \"Прави повече добро\" и е помощ на приюта за кучета в гр. Разград, което е изключително похвално и ще стопли сърцата на любителите на животни.\"Green Front\" изказва специални благодарности на хората и фирмите, повярвали в каузата на събитието и помогнали за осъществяването му,  както и на всички фенове, които са помогнали със средства на \"Лудогорец Арена\".", "date": "2018.12.11", "title": "Лудогорец избира №1 с похвална инициатива"}
{"url": "https://offnews.bg/futbol/barsa-reshi-niama-da-igrae-s-zhirona-v-sasht-693642.html", "text": "Испанската Ла Лига остана окончателно без мач в САЩ, след като Барселона отказа да се изправи срещу Жирона в Маями. Каталунците взеха това решение след заседание на борда на директорите.Испанската футболна лига подписа 15-годишен договор с компания \"Релевънт\" за промотиране на Ла Лига в Северна Америка, като част от това споразумение беше изиграването на един двубой на сезон отвъд океана.За тази година мачът беше каталунското дерби Жирона - Барселона, които трябваше да играят на 26-и януари на стадиона на Маями Долфинс от НФЛ. Предложението получи опозиция от Испанската футболна асоциация, УЕФА и ФИФА, а сега и Барса отказа участие.\"Бордът на директорите на Барселона взе решение да оттегли подкрепата си към мач срещу Жирона в Маями, след като тази идея срещна широко неодобрение.Барселона все още има желание да играе в Маями и клубът приема, че приходите от телевизионни права ще бъдат поделени от отборите в първа и втора дивизия, но докато всички замесени страни не стигнат до консенсус, този проект не може да бъде осъществен\", съобщават от клуба.Според източник на Ройтерс, основна пречка за провеждането на мача е твърде агресивният подход за мач още през този сезон.", "date": "2018.12.11", "title": "Барса реши: Няма да играе с Жирона в САЩ"}
{"url": "https://offnews.bg/sviat/otkriha-tajna-lichna-karta-na-putin-ot-shtazi-693637.html", "text": "Настоящият руски президент Владимир Путин е имал лична идентификационна карта, издадена от източногерманската държавна сигурност по време на Студената война. , който публикува извадки от архивите на бившата Щази - Министерството на държавната сигурност на ГДР.28 години след разпада на Източна Германия архивите на тайната полиция разкриват, че Владимир Путин - бивш офицер на съветското разузнаване КГБ, е имал свободен достъп и до германската държавна сигурност. 33-годишният по това време майор Владимир Путин получава лична карта на 12 декември 1985 година от Министерството на държавната сигурност. Освен снимката на Путин, картата съдържа неговият подпис и официален печат. Документът е бил валиден до края на 1989 г. Картата е открита в досие на отделението на Щази в Дрезден, което се занимавало с набирането и обучаването на агенти. Ръководителят на архивите Конрад Фелбер коментира пред изданието, че до този момент не е било ясно, че Путин е имал преки отношения с Щази, тъй като името му не се появява дори и в списъка със съветски военен персонал на територията на ГДР. Досега беше известно, че като служител на КГБ Владимир Путин е живеел в къща на ул. Ангелика в Дрезден, която делял с други агенти на разузнаването. Малко по-късно към него се присъединила и съпругата му Людмила заедно с дъщеря им Мария, където живеели в шестетажен панелен блок. Втората им дъщеря е родена през 1986 г. в Дрезден. Путин е членувал в рибарски клуб, обичал да шофира Лада Жигули и пиел бира Радебергер в любимия си бар \"Zum Thor\".Обяснението за издадената от Щази карта е в това, че като агент на КГБ Путин е работил под прикритие. Картата му позволявала свободен достъп до министерството, но се предполага, че това му отваряла и вратата за вербуване на агенти. Засега не е ясно защо той е върнал картата вместо да я унищожи преди да се върне в Москва в началото на 1990 година. ", "date": "2018.12.11", "title": "Откриха тайна лична карта на Путин от Щази"}
