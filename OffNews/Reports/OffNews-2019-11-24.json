{"url": "https://offnews.bg/zdrave/ne-e-strashno-da-platish-1-lev-taksa-za-pregled-strashno-e-v-bolnitca-716130.html", "text": "\"Повдигнахме въпроса за потребителската такса при педиатрите и се получи много остра реакция, но всъщност в много от европейските държави се прилага точно тази система - поносимост за населението: минимално заплащане от два, три или пет лева, както е в България, и никакво доплащане в скъпия сегмент. Защото в момента в България е безплатно да отидеш на лекар за 5 лева, обаче си доплащаш, когато се наложи да използваш медицинско изделие или медицинска помощ за десетки хиляди лева\", коментира д-р Иван Маджаров, председател на Българския лекарски съюз (БЛС) в интервю за БНР днес.Той коментира искането на БЛС да се въведе такса от 1 лв. за преглед при педиатър. Искането и за децата да се плаща породи остри реакции, но лекарят обясни защо това и други плащания в поносим за хората размер са необходими така:\"Тези малки плащания - по пет, по два лева, изследвания в извънболничната помощ - за тях отиват стотици милиони левове. Тези стотици милиони биха били по-добре използвани, ако се насочат да платят нещо скъпо, когато ни се наложи да влезем за лечение за тежка операция, за да не доплащаме в момента, в който сме най-уязвими, такива огромни суми, да не се налага изобщо да се говори за доплащане в болницата. Твърде много популизъм има във финансирането на здравеопазването в България, твърде много. Не е страшно да се доплати 1 лев, страшното е когато влезеш в болница, да те накарат да намериш отнякъде 10 хил. лева.\"БЛС иска и повишаване цените на над 200 клинични пътеки с мотива, че остойностяването им не е променяно през последните 7-8 години и с тези цени не може да се осигури качеството, което хората очакват.\"Искаме увеличаването на повече от 200 клинични пътеки, защото не са били повишавани през последните 7-8 години. За тях нито една от услугите в България не е останала на същата цена, да не говорим за минималната и средната работна заплата. При това положение разбира се, че ще наблюдаваме фалиращи болници и болници, които за да оцелеят, трябва да се стремят да приемат повече и повече. Не бива да смятаме, че може толкова дълго време някой да съществува с цени от преди 7-8 години и да очакваме качествено здравеопазване.Оттук нататък няма никакви условия за повишаване на броя на хоспитализациите - няма повишаване на броя на населението, няма нови болници, няма нови участници в системата на здравеопазването, за да залагаме на повече и повече пациенти. Напротив - ще трябва да се опитаме да насочим средства там, където е необходимо. Всяка година има увеличение на бюджета на НЗОК. Когато то отива само за бройки, това не допринася за увеличаване на качеството. Затова настояваме цените на клиничните пътеки да бъдат повишени значително.Тази година да се опитаме да започнем възстановяването на справедливостта в съотношението на отделните специалности, диагнози. В годините се получи изкривяване - лекари от дадени специалности са значително по-добре платени, защото техните клинични пътеки са по-добре платени в сравнение с други\", каза той.Той коментира мнението, че заплащането на клиничните пътеки е нещо порочно по следния начин:\"Клиничните пътеки бяха демонизирани през последните години, населението смята, че заплащането през клинични пътеки е порочно, но всъщност те са алгоритъм, който гарантира един път на лечение на пациента.Недостатъкът идва оттам, че \"не бяха въведени механизми за следене на качеството, за контрол на входа и на изхода на болница и това доведе до опорочаване на идеята на пациента да е гарантиран минимумът, който трябва да бъде извършен, за да е ясно, че той е лекуван добре\", посочи той и напомни за облика на здравеопазването отпреди клиничните пътеки.\"Искам да напомня за времената, когато се заплащаше не за свършена работа, а заради съществуването на дадена структура. Тогава самото качество на здравеопазване също не беше на високо ниво, макар да имаме носталгични спомени за него. Сега се прилагат доста по-съвременни методи на лечение. Недъзите и неблагополучията се дължат на това, че не сме въвели достатъчно ефективен механизъм за контрол. Контрол на качеството, на входа на пациента и това, какво получава по време на лечението в болницата и когато напусне. Сега се заплаща дори само когато е приет. Това е почти достатъчно, остава да пролежи няколко дена, да изпълни няколко процедури лечебното заведение и получава заплащането си.\"Според него фактът, че едни пътеки са много добре платени, а други - хронично недофинансирани се дължи на лобизъм при определянето на цените:\"Откакто е създаден начинът на заплащане през здравноосигурителната система, някои дейности са добре финансирани, други остават с ниски цени. Лобизмът води само до противопоставяне в съсловието, между отделните колеги\", каза той и призова за единство в системата, защото противното се отразява на всички звена по веригата.Д-р Маджаров коментира и временното отстраняване на директорите на Педиатрията, \"Пирогов\", и болница \"Лозенец\", заради смъртта на 3-годишно дете. Той определи това действие на здравния министър, направено по искане на премиера като \"лов на вещици\":\"За съжаление, нито един от тези дебати не беше насочен към решаване на проблемите. Основната задача след всеки такъв нещастен случай трябва да бъде да извлечем поуките, да намерим причините, за да се избягват в бъдеще. Да търсиш изкупителна жертва или да предизвикваш лов на вещици сред цялото съсловие не е продуктивно за никой. Призовавам за малко повече смирение във всички нас. Всички сме пациенти или с близки, които са били пациенти и сме гледали с надежда в очите на лекаря и очакване, че той ще помогне. Науката не е силна. Все още продължават да умират хора по света. Твърденията, че в 21-ви век не може някой да почине от пневмония, за съжаление, не са верни. Бихме искали - всички ние, лекарите - нашите пациенти да оздравяват, но това е съвместен процес, процес на доверие между лекаря и пациента и само тогава може да разчитаме на успех.С лов на вещици или обвиняване на един или друг се губи ценно време на обществото. Ние всички трябва да се обединим около една единна стратегия за развитие на здравеопазването, тя трябва да е минимум 15-годишна и не трябва да зависи от това кой е на власт. Рано или късно трябва да се случи, иначе ще има крах\".", "date": "2019.11.24", "title": "Не е страшно да платиш 1 лев такса за преглед, страшно е в болница да ти поискат 10 хил."}
{"url": "https://offnews.bg/politika/filolog-oglavi-pravnata-komisia-na-obshtinarite-v-plovdiv-v-gerb-niam-716138.html", "text": "Филолог стана шеф на правната комисия в новия Общински съвет в Пловдив и това е поради липсата на юристи в групата на ГЕРБ, съобщава Пловдив Прес.Йордан Илиев е бивш директор на общинския институт „Старинен Пловдив“. Преди това той е бил зам.-кмет на район Тракия. В групата на ГЕРБ няма юристи, а правната комисия е от най-важните, затова и председателското място не е отстъпено на някого от завършилите право съветници от другите партии.Иначе юристите Георги Колев от ЗС „Ал. Стамболийски“, Йордан Иванов от Демократична България, Слави Георгиев от НФСБ и Евелин Парасков от Съюз за Пловдив са членове на ключовата комисия.Председател на комисията по бюджет и финанси ще е досегашният шеф на Общинския инспекторат Ангел Славов от ГЕРБ. Той е магистър по Стопанско управление и по национална сигурност.Екологията и комуналните дейности ще се ръководят от Иван Вичков от ГЕРБ.Шеф на комисията по здравеопазване и социални дейности е Веселка Христамян от Демократична България, а на „Образование, наука, вероизповедание, етнически въпроси” – Едуард Сарафян от Кауза Пловдив. Стефан Дедев от ГЕРБ оглави комисията по общинска собственост и стопански дейности, а Стефан Послийски от ВМРО – „Култура, туризъм, евроинтеграция и международни отношения”.Добромира Костова от Демократична България, която е лидер на Зеленото движение, ще ръководи комисията по устройство на територията и жилищна политика.Логичен е изборът на бившия зам.-кмет по транспорта Златин Велев за председател на комисията по обществен ред, транспорт и защита при бедствия. Същото важи и за избора на Атанас Узунов за шеф на „Младежки дейности и спорт”, уточнява изданието.Противодействието на корупцията е поверено на Ясен Михайлов от ГЕРБ.", "date": "2019.11.24", "title": "Филолог оглави правната комисия на общинарите в Пловдив, в ГЕРБ нямало юристи"}
{"url": "https://offnews.bg/zimni/daniel-tande-triumfira-v-parvoto-individualno-sastezanie-za-sezona-pri-716135.html", "text": "Даниел-Андре Танде спечели първото индивидуално състезание за сезона в Световната купа по ски скок, което се проведе в полския град Висла.Норвежецът събра 241,4 точки след скокове от 127 и 129 метра. Танде бе втори след първото завъртане, но лидерът Карл Гайгер от Германия се провали при втория си опит и остана на седмо място с 221,4 точки.Втори завърши словенецът Анже Ланишек с 225,6 точки. Ланишек направи скокове от 126 метра и в двата си опита и това му осигури качване на подиума.Любимецът на местната публика Камил Стох пък завърши на трето място с 224,2 точки. Стох бе едва 12-и след първия скок, но след 126,5 метра във втория позицията му сред първите трима бе непоклатима.Носителят на Световната купа Рьою Кобаяши завърши четвърти с 224 точки, а челната шестица бе допълнена от сънародника му Дайки Ито и словенеца Тими Зайц.Коварните атмосферни условия във Висла пък изиграха лоша шега на Пьотр Зила, който не успя да се приземи добре и падна тежко. За радост на местната публика, полякът се изправи на крака, но напусна шанцата с окървавено лице.Българският талант Владимир Зографски не участва във втория скок, завършвайки на 32-ро място в първия. Следващие стартове за сезона са на 30 ноември и 1 декември във финландския център Рука.", "date": "2019.11.24", "title": "Даниел Танде триумфира в първото индивидуално състезание за сезона при ски скока"}
{"url": "https://offnews.bg/sviat/izbori-v-honkong-rekordna-aktivnost-pri-glasuvaneto-za-mestnia-parlam-716139.html", "text": "Броят на избирателите, отишли до урните, за да пуснат бюлетина за областния съвет в Хонконг, само до обяд е надминал общия брой гласоподаватели на вота през 2015 г., предаде Би Би Си. Демократичните протестни групи се надяват, че тези избори ще изпратят послание до китайските власти след 5 месеца на безредици и антиправителствени демонстрации. Продемократите призоваха хората да не създават безредици и за момента не се съобщава за напрежение. Ако насилието при протестите продължи и днес, властите може да прекратят изборите. Регистриралите се гласоподаватели са 4,1 млн. души, или повече от половината от населението - 7,4 млн. Демократите се надяват, че ще увеличат броя на представителите си в съвета на Хонг Конг, който има влияние при избора на изпълнителен управляващ на града. Кандидатите от Пекин призовават избирателите да ги подкрепят и така да изразят неудовлетвореност от катастрофата, причинена от непрекъснатите сблъсъци между протестиращите и полицията. До 19:30 ч. местно време повече от 2,6 млн. души са гласували - това са 63,65% от всички регистрирани избиратели,  в сравнение с 37,12% в рамките на същия график на последните подобни избори през 2015 г., според данни на правителството.Кандидатите са повече от 1 000, те се борят за 427 места в местния парламент. В момента мнозинството е от пропекинските партии. Преброяването ще започне веднага след приключване на анкетите в 22:30 ч., очаква се резултатите да започнат да излизат преди полунощ.\"Сблъсквайки се с изключително предизвикателната ситуация, с удоволствие мога да кажа, че днес имаме сравнително спокойна среда за изборите\", заяви Кари Лам, сегашният изпълнителен управляващ, след като даде гласа си.Кореспондентът на Би Би Си в Хонконг смята, че това са \"местни избори за до голяма степен безсилни окръжни съвети, които обаче се усещат като далеч по-значими\". Самите областни съвети имат ограничена действителна власт и затова обикновено изборите се провеждат на много концентрирано местно ниво. Тези избори обаче са първите от началото на антиправителствените протести през юни, така че те отразяват каква е подкрепата към сегашното правителство. Системата за избора на главния изпълнителен шеф предвижда 117 от областните съветници да заседават заедно с 1 200 членове на комитета, които избират новия. Точно това е причината продемократите да желаят толкова силно победата, защото при мнозинство на техните председатели, те ще имат думата при избора. Един от най-особените кандидати е пекинският законодател Юниус Хо, който беше намушкан по-рано този месец от мъж, преструващ се на негов привърженик. Хо многократно е изразявал доверието си към китайските власти. През лятото той бе заснет как се ръкостиска с подозрителни мъже, които по-късно нападнаха протестиращите демократи.", "date": "2019.11.24", "title": "Избори в Хонконг: Рекордна активност при гласуването за местния парламент"}
{"url": "https://offnews.bg/sviat/dvama-martvi-i-srutena-magistrala-sled-obilni-dazhdove-v-italia-i-fran-716140.html", "text": "Най-малко двама са загинали във Франция, в Италия отсечка от новоизградена магистрала се срути, след като обилни дъждове заляха региони през уикенда, предаде Асошиейтед прес. Изкоренени дървета, спиране на електрохранването в хиляди домове са само част от щетите, нанесени от природната стихия.  30-метров участък от магистрала по виадукт близо до наводнения италиански крайбрежен град Савона се срина в неделя, съобщиха властите. Съобщава се за свлачище, предизвикано от поройния дъжд, което е най-вероятната причина за срутването на магистралата.Наводнение в Торино, Северозападна Италия, предизвика отмяна на маратон. Във Франция летището в Ница бе затворено за кратко в събота. Реки, водещи от Алпите до Френската Ривиера, разбиха бреговете си и в курортните градове. Снимки на френски медии показаха автомобили, плаващи по наводнени улици и вълни, които се блъскат в крайпътни платна. Спасителна лодка е потънала, докато извежда трима души на брега близо до френския град Муй, а един от пострадалите е загинал, съобщиха местните власти. Друг човек е открит мъртъв в кола в град Кабасе.Френските власти издирват двама души, изчезнали при наводненията, заяви в неделя кметът на Ница Кристиян Естроси. В Италия спасителите издирват жена, пометена река Бормида. Около 150 души са евакуирани от домове си в област Лигурия, Италия. Районът се бори с кални пътища, които са блокирали няколко основни артерии, изолирайки квартали. Град Генуа също е наводнен. Десет дни след наводнението във Венеция тази сутрин нивото на водата отново се покачи. То достигна 130 см над морското равнище.В Пулия властите наредиха като предпазна мярка затварянето на паркове и гробища от страх, съобщи италианската информационна агенция ANSA. Френската национална служба за метеорологични условия заяви, че само за 24 часа районът е поел количества средни валежи за два месеца. ", "date": "2019.11.24", "title": "Двама мъртви и срутена магистрала след обилни дъждове в Италия и Франция"}
{"url": "https://offnews.bg/obshtestvo/maia-manolova-priema-zhalbi-i-signali-na-grazhdani-konsultatciite-sa-716144.html", "text": "Мая Манолова отваря безплатна приемна за граждани в новия си офис в столицата. Първата приемна ще се проведе в сряда, на 27 ноември, от 10.30 часа, съобщиха от пресцентъра.В седмичната безплатна приемна Манолова ще разглежда жалби и сигнали на граждани. Заедно с нея ще работи и екип от юристи, които ще помагат за решаване на проблемите, поставени от гражданите.Приемната се намира на пл. „Славейков” в София, на адрес: ул. „Дякон Игнатий” 4, ет. 2. За записване и повече информация от понеделник, 25 ноември, са разкрити следните телефони: 0988 15 73 54 и 02/ 421 76 44.„Хората имат своите очаквания аз да продължа да им помагам. Като адвокат аз вече работя в моята кантора. Ще имам обаче и безплатна приемна за сигнали на граждани, които и сега не спират да ми се обаждат и да ме търсят”, анонсира по-рано през седмицата инициативата си Манолова в свое телевизионно участие.", "date": "2019.11.24", "title": "Мая Манолова приема жалби и сигнали на граждани, консултациите са безплатни"}
{"url": "https://offnews.bg/112/vazrasten-mazh-e-v-koma-sled-katastrofa-v-selo-smilian-716137.html", "text": "Мъж на 64 години е в кома и с опасност за живота, след като е бил прегазен от лек автомобил в смолянското село Смилян, съобщи БНР.Инцидентът се е случил снощи около 19 часа. Шофьорът на колата е на 62 години от същото село. Злополуката е станала при мъгливо и дъждовно време, и при разминаване на две коли пострадалият, вероятно пиян, е паднал или заспал на пътното платно, след което бил прегазен. Пробата за алкохол на водача на автомобила е отрицателна. Мъжът е настанен в болница с тежки поражения в областта на главата и ребрата, той е с опасност за живота.  По случая е образувано досъдебно производство. Причините за катастрофата все още се изясняват. ", "date": "2019.11.24", "title": "Възрастен мъж е в кома след катастрофа в село Смилян"}
{"url": "https://offnews.bg/futbol/levski-izmesti-lokomotiv-plovdiv-ot-vtoroto-miasto-716150.html", "text": "Левски победи безпроблемно Царско село с 2:0 в двубой от 17-ия кръг на Ефбет Лига, игран на стадион \"Виваком Арена Георги Аспарухов\".Точни за 26-кратните шампиони на България бяха Найджъл Робърта (27') и Станислав Иванов (39'), които бяха и най-добрите играчи на тима в предни позиции. Така \"сините\" вече имат 38 точки и изместват Локомотив Пловдив от второто място. \"Черно-белите\" са с 36 пункта. Лидер продължава да е Лудогорец с 45 точки.Момчетата на Петър Хубчев изцяло доминираха и контролираха действията на терена, като не дадоха почти никакви шансове на гостите.Първият точен изстел стана факт в 22-ата минута, когато Робърта овладя добре дълъг пас, нахлу отдясно в наказателното поле и шутира от трудна позиция, но Пласид улови без проблем.Постепенно Левски взе инициативата и успя да поведе при първата си опасна атака. Рейш намери Паулиньо пред наказателното поле на гостите, а бразилецът подаде към Станислав Иванов.Талантът на \"сините\" преодоля отлично Веселин Минев и стреля по земя, но Пласид изби. Кавдански опита да изчисти с шпагат, но изрита топката в краката на Робърта и тя се озова в мрежата.Само 180 секунди по-късно Алар се озова фронтално сам срещу вратаря, но не успя да вкара. Все пак попадението не закъсня.Тиам изведе Алар отляво в 39-ата минута, таранът центрира към Станислав Иванов, който покачи на 2:0 след техничен удар по земя в долния ляв ъгъл.След почивката темпото на игра бе намалено, въпреки че гостите направиха опит да се изнесат в по-предни позиции. В 61-ата минута Царско село отправи и първия точен шут по посока синята врата, а негов автор бе Уесли Ната, който стреля с глава, но Миятович изби в корнер.", "date": "2019.11.24", "title": "Левски измести Локомотив Пловдив от второто място"}
{"url": "https://offnews.bg/zimni/henrik-kristofersen-be-naj-barz-v-parvia-slalom-za-sezona-716136.html", "text": "Хенрик Кристоферсен триумфира след първия слалом за сезона в Световната купа по ски алпийски дисциплини. Норвежецът записа общо време от двата манша 1:48.55 минута.Втори остана Клеман Ноел, на 9 стотни от секундата зад победителя. Французинът бе първи след първия манш, но не успя да удържи преднината си.Даниел Юле от Швейцария пък се нареди на трета позиция, като остана на 18 стотни от първото място. Той бе само с 9 стотни по-бърз от сънародника си Рамон Ценхойзерн.Кристоферсен бе четвърти след първия маш, с изоставане от 68 стотни от Ноел. Юле пък бе едва седми в първия манш, на почти секунда от първия (94 стотни), но се добра до третото място.Златен шанс за победата пропусна британецът Дейв Райдинг. Той бе втори в първия манш, само на 39 стотни от лидера. Той започна силно втората част на слалома, но допусна грешка и не успя да завърши.Българските представители не успяха да се класират за втория манш. По-рано днес Алберт Попов не успя да попадне сред първите 30.Той зае 34-о място в първия манш, като остана на 2:42 секунди от водача. Другият ни представител Камен Златков пропусна врата и не успя да завърши първото спускане.", "date": "2019.11.24", "title": "Хенрик Кристоферсен бе най-бърз в първия слалом за сезона"}
{"url": "https://offnews.bg/politika/hero-mustafa-sreshtata-tramp-borisov-e-izkliuchitelna-vazmozhnost-z-716155.html", "text": "\"Взаимоотношенията между САЩ и България съществуват от дълги години и са много дълбоки. Връзката ни е дългогодишна. Сега е моментът да направим преглед на нашите отношения и да видим какво можем да направим още\", заяви в интервю за бТВ посланикът на САЩ у нас Херо Мустафа.Тя посочи, че по време на срещата на президента Доналд Тръмп с премиера Бойко Борисов ще бъдат обсъдени въпроси от отбраната, енергийната сигурност и диверсификацията, и подчерта, че само при върховенство на закона една страна може да разгърне потенциала си.„Визитата на Борисов в САЩ не е награда за покупката на Ф-16, а възможност да обсъдим нашите отношения. Срещата Тръмп-Борисов е изключителна възможност да се демонстрират силата на нашите отношения, но и да се издигнат на ново ниво. Ще видим къде можем да направим още повече”, каза посланик Мустафа в първото си телевизионно интервю.Според нея САЩ ще обсъдят и възможността да подкрепят България за членство в ОИСР и отмяна на визите.Запитана за руското влияние у нас и шпионските афери, дипломатът подчерта, че Америка силно подкрепя усилията на България да защити националния си суверенитет, но по време на срещата в Белия дом няма да се обсъждат конкретни случаи. „Със сигурност това ще бъде тема, която ще бъде обсъдена от двамата ни лидери”, заяви тя.„България е млада демокрация. Всяка млада демокрация изисква много работа. Оптимист съм за бъдещето на България. Само когато има върховенство на закона, една държава може да осъществи целия си потенциал”, каза Херо Мустафа.Тя допълни, че „корупцията и върховенството на закона са приоритет на САЩ, те са много важни и за българските граждани\". \"Трябва да се съсредоточим върху борбата с корупцията, защото само тогава една демокрация може да осъществи пълния си потенциал“, коментира американският дипломат.Посланик Мустафа, която ще придружава премиера Борисов във Вашингтон, обеща да работи през своя мандат като посланик у нас за свързаност и борба срещу корупцията. „Трябва да се фокусираме върху върховенството на закона и свободата на българските медии“, подчерта тя.„Обичам вашата красива страна и уча вашия език. Важно е да науча езика, за да покажа уважението си към вашата велика нация“, увери новият посланик на САЩ в България.", "date": "2019.11.24", "title": "Херо Мустафа: Срещата Тръмп - Борисов е изключителна възможност за силата на отношенията"}
{"url": "https://offnews.bg/obshtestvo/firma-s-kapital-10-leva-targuvashta-s-tcigari-shte-snegopochistva-v-716141.html", "text": "Фирма без никаква дейност и капитал колкото за две кутии цигари е спечелила обществената поръчка за зимното поддържане на републиканските пътища в Смолянска област, съобщава Смолян бг вести.Дружеството „Роуг 1“ ЕООД е собственост на футболиста /известен предимно в отбори от Б група/ Филип Воденичаров, а заедно с „Грома Холд“ ЕООД /бившата „Агромакс“, строител на пътища за милиони левове, регистрирана в благоевградското село Бело поле/ ще чисти снеговете и ще се грижи за зимното поддържане на пътищата в цялата Смолянска област.Едноличното дружество на футболиста Воденичаров е регистрирано през 2017 г. с капитал от 10 лева, а при вписването в Търговския регистър липсват данни за извършвана дейност.В предмета на дейност обаче фигурират търговия с алкохол и цигари, ресторантьорство и хотелиерство, консултантски услуги, строителство и т.н. Фирмата на футболиста ще получава 2% от превантивните дейности по зимната пътна поддръжка – за възстановителни и ремонтни работи при бедствия и аварии, а 98% ще прибира „Грома Холд“.В сайта на АПИ е публикуван доклад, според който ДЗЗД „Пътно поддържане област Смолян“, включващо двете фирми, е класирано на първо място след процедура по ЗОП и в следващите 5 години ще извършва въпросните дейности.Прогнозната стойност на зимната пътна грижа е 18, 1 млн.лева без ДДС. За поръчката не е успял да се пребори утвърденият строителен предприемач Юлиян Инджов с фирмата си „ИСА-2000“.Обединението на двете фирми ще поддържа пътищата и в Благоевград, където „Грома Холд“ работи от години, но пък за пръв път стъпва в Смолян. Подготвянето и подписването на договорите предстои, уточнява изданието.", "date": "2019.11.24", "title": "Фирма с капитал 10 лева, търгуваща с цигари, ще снегопочиства в Смолянско"}
{"url": "https://offnews.bg/ikonomika/megaproekt-dunav-egeia-avtomagistrala-i-zhp-linia-s-11-km-tunel-pri-m-716151.html", "text": "Голям логистичен център с гара дълга около 4 км включва проектът на жп линията с високоскоростни влакове \"Южно- Северен поток\". Железопътната линия е част от мегапроекта \"Дунав - Егея\" и ще свързва двете пристанища \"Мароня\" в Гърция и \"Констанца\" в Румъния, съобщава БНР-Кърджали.Трасето ще преминава източно от Комотини, след това влиза в тунел дълъг 11 км, който излиза над Кирково, след това преминава покрай Момчилград. Основно линията ще бъде предназначена за товари, но по нея ще се превозват и пътници, посочва Румен Марков, управител на фирмата, проектирала \"Дунав - Егея\".Междурелсието е 1435 мм, нормално за страната и Европейския съюз. По линията ще се движат влакове с дължина на композицията 1800 м. Скоростта, с която е предвидено да се движат товарните влакове е 200 км/ч, а пътническите влакове с до 250 км/ч.Гарата в Момчилград ще бъде ремонтирана, планирано е да се превърне в голям логистичен център. Тя ще бъде дълга около 4 км, за да може да приема товарните влакове. Следващата жп гара по трасето ще бъде при хасковското село Сираково, след това Чирпан, казанлъшкото село Копринка, Габрово, Павликени. Между Белене и Свищов жп трасето ще напуска България и влиза в Румъния.Преди 3 дни екип на проектантската компания „Лардж Инфрастръкчър Проджектс“, която работи в сферата на транспорта и управлението на водите, представи пред областния управител на Кърджали Никола Чанев мегапроекта за новата автомагистрала Целта е да се преведе транзитният трафик в направление север – юг от Северна, Централна, Източна Европа и България към Гърция, Турция и Близкия Изток, да се отвори нова търговска врата към Източното Средиземноморие и пък за стоките от Суецкия канал през Гърция, обясни управителят на фирмата-проектант инж. Румен Марков. Дължината на скоростното трасе е 367, 285 км, от които 327, 865 км са на българска територия.По проект магистралата ще започва от Дунав мост при Русе и ще завършва при бъдещето пристанище на Мароня. Ще има 38 пътни възли, 33 тунела, 56,6 км мостове и виадукти и т.н. Заложена е реконструкция на ГКПП-Дунав мост и изграждане на две нови гранични пункта на Маказа от българска и гръцка страна. Управителят на фирмата-проектант запозна областния управител с предимствата на магистралата на територията на регион Кърджали. Чанев оцени проекта като изключително целесъобразен по отношение на транспортната свързаност, икономическото развитие на областта, пътната безопасност и екологичните ефекти. АМ „Дунав – Егея“ ще се изгражда чрез публично-частно партньорство. Моделът е концесия срещу строителство, без да се разходват средства от бюджета. Инвестицията, която ще направи концесионерът, ще се изплаща с приходи от бъдещите тол-такси, подчерта инж. Марков, който определи проекта като печеливш и атрактивен.Първата стъпка е да има решение на двете правителства – българското и гръцкото за изграждане на АМ „Дунав – Егея“. Плановете на проектантите са това да се случи през пролетта на 2020 г., а до края на 2021 г. обектът да е с издадено разрешително за строеж.Прогнозният срок за строителството е 3 години. Началото на експлоатацията е 2025 г., краят на концесията – 2067 г.", "date": "2019.11.24", "title": "Мегапроект Дунав-Егея: автомагистрала и жп линия с 11 км тунел при Маказа ще свържат севера и юга"}
{"url": "https://offnews.bg/sviat/okonchatelno-majkal-blumbarg-e-pretendent-za-prezidentskata-nominatci-716146.html", "text": "Мултимилиардерът и бивш кмет на Ню Йорк Майкъл Блумбърг официално обяви, че се кандидатира за номинацията на Демократическата партия за президентските избори в САЩ догодина, предаде Ройтерс, цитирана от БНР.Чрез умерени позиции по водещите теми на изборите 77-годишният Блумбърг разчита да успее да надвие над 15-те други кандидати за номинацията, сред които доминират определяните като крайно-леви Бърни Сандърс и Елизабет Уорън.\"Кандидатирам се, за да победя Доналд Тръмп и да съградя отново Америка. Не можем да си позволим още 4 години безотговорни и неетични действия на президента\", обясни Блумбърг причината за влизането си в предизборната надпревара. И нарече Тръмп \"екзистенциална заплаха за Съединените щати\".Майкъл Блумбърг спечели първия от трите си кметски мандата в Ню Йорк през 2001 година като кандидат от Републиканската партия, след дълги години членство в Демократическата. Третия мандат в мегаполиса той получи като независим.Три пъти поред - през 2008, 2012 и 2016 година, се разпространяваха слухове, че ще се кандидатира за президент. Но сега за първи път наистина го прави.", "date": "2019.11.24", "title": "Окончателно: Майкъл Блумбърг е претендент за президентската номинация на демократите в САЩ"}
{"url": "https://offnews.bg/futbol/beroe-razgromi-dunav-v-ruse-kamburov-ne-spira-da-belezhi-716143.html", "text": "Отборът на Берое разгроми с 3:0 като гост Дунав в Русе в двубой от 17-ия кръг на Първа лига и се доближи плътно до топ 6 във временното класиране.Така заралии прекъснаха неприятната си серия от две поредни загуби и зарадваха новия си треньор Димитър Димитров - Херо с първа победа, откакто наследи Александър Томаш.Ветеранът Мартин Камбуров отново напомни за себе си. Той изигра своя мач №400 в родния елит и го ознаменува с попадение №226, с което откри резултата в 57-та минута.По-малко от четвърт час преди края Ибрахима Конте реализира и втория гол и сложи точка на спора. Конте оформи класиката преди края и подпечата крайния успех.Така Берое събра 24 точки, с колкото е и Черно море в спора за Топ 6. Варненци обаче са с по-добри показатели и удържат позицията засега.", "date": "2019.11.24", "title": "Берое разгроми Дунав в Русе, Камбуров не спира да бележи"}
{"url": "https://offnews.bg/obshtestvo/parvite-balgarski-poliarnitci-ot-28-ta-ni-ekspeditcia-pristignaha-v-ba-716117.html", "text": "Първата група от 28-та Национална антарктическа експедиция пристигна в българската база на остров Ливингстън, съобщи командирът на базата ни \"Св. Климент Охридски\" Драгомир Матеев към 7:30 ч. тази сутрин.Българите са пристигнали след 4-дневно плаване през бурния проток Дрейк с бразилския военен кораб Аlmirante Ary Rongel, в условия на силно вълнение и вятър.Дебаркирали са с надуваеми гумени лодки, заедно с целия си багаж.Те са били изненадани приятно, когато са видели, че - за разлика от последните няколко години - базата не е затрупана със сняг и групата може веднага да започне изпълнението на задачите си.", "date": "2019.11.24", "title": "Първите български полярници от 28-та ни експедиция пристигнаха в базата ни в Антарктида"}
{"url": "https://offnews.bg/zimni/albert-popov-tragva-sas-startov-nomer-21-v-levi-716113.html", "text": "Най-добрият ни алпиец Алберт Попов ще вземе участие в първия слалом за новия сезон в Световната купа по ски-алпийски дисциплини.Днес от 12,15 часа българско време започва първият манш на слалома в Леви (Финландия), а Попов е със стартов №21, информира Спортал. Той ще се пусне по трасето непосредствено след французина Жан-Баптист-Гранж. Вторият ни представител Камен Златков е със стартов номер 45.Вторият манш започва в 15,15 часа наше време, като за него се класират първите 30 в подреждането след първия манш.Тази година битката в слалома и за Световната купа се очертава да бъде доста интересна в отсъствието на сложилия край на кариерата си австрийски хегемон в алпийските ски Марсел Хиршер.", "date": "2019.11.24", "title": "Алберт Попов тръгва със стартов номер 21 в Леви"}
{"url": "https://offnews.bg/sviat/kliuchovi-izbori-v-honkong-izprashtat-poslanie-kam-kontinentalen-kitaj-716118.html", "text": "Дълги опашки от гласоподаватели се извиха пред избирателните секции в Хонконг.В специалния административен район се провеждат местни избори в контекста на продължаващите пет месеца протести и продемократичните протестиращи се надяват резултатът от тях да изпрати послание към китайското правителство, пише Би Би Си.Протестите в Хонконг започнаха през юни заради проектозакон за екстрадиция на заподозрени в континентален Китай. Мнозина се опасяват, че това ще ограничи свободата и юридическата независимост на Хонконг. Въпреки че проектът бе оттеглен, демонстрациите продължиха, като се разраснаха в по-мащабно протестно движение срещу полицейското насилие и начина, по който Пекин администрира територията.Хората побързаха да отидат да гласуват рано и поради опасенията, че избирателните секции могат да бъдат затворени от властите, ако избухне насилие.Изборите се смятат за своеобразна проверка за подкрепата на управителя на Хонконг Кари Лам.В навечерието на вота продемократичните групи от протестите призоваха хората да не провокират безредици. Към момента няма и такива.Рекордните 4,1 милиона души са се регистрирали, за да гласуват - те са повече от половината то 7,4-милионното население.452-ма съветници предстои да бъдат избрани в областния съвет на Хонконг. За тях се борят повече от 1000 кандидати. В момента поддръжниците на континентален Китай имат мнозинство. Сега продемократичните кандидати се надяват да увеличат представителството си в съвета, който има влияние при избора на управител на Хонконг. По същия начин поддръжниците на Пекин призовават гласоподавателите да ги подкрепят и така да покажат неудовлетворението си от състоянието на административния район вследствие на продължаващите сблъсъци между протестиращите и полицията.Изборните секции отвориха в 7:30 ч. местно време. До 11 ч. над 1 млн. души са гласували. Те са 24,37% от избирателите.За сравнение - на предишните местни избори през 2015 г. по същото време бяха гласували 340 048 души (10.89%), за които се регистрираха 3,1 милиона гласоподаватели.", "date": "2019.11.24", "title": "Ключови избори в Хонконг изпращат послание към континентален Китай"}
{"url": "https://offnews.bg/sviat/klaus-johanis-ili-viorika-danchila-rumania-izbira-prezidenta-si-dnes-716116.html", "text": "В Румъния днес се провежда втория тур на президентските избори.В спор за 5-годишния мандат на поста са настоящия държавен глава - президентът Клаус Йоханис, номиниран от Националната либерална партия, и претендентката от Социалистическата партия и премиер (януари 2018 г. - ноември 2019 г.), свален с вот на недоверие, Виорика Дънчила.Фаворит е Йоханис, който получи 37,82% на първия тур. Тогава бившата учителка Дънчила спечели 22,26%.Гласуването ще продължи до 21 ч. в 18 748 избирателни секции. Право на глас имат над 18 милиона души. Румънците извън страната си могат да гласуват в продължение на 3 дни - 22.11., 23.11. и 24.11. - в 835 избирателни секции или по пощата. Зад границите на северната ни съседка живеят приблизително 4 милиона румънци.КандидатитеЕтническият германец Клаус Вернер Йоханис е роден в Сибиу, Централна Румъния преди 60 години. Завършва физика в Университета в Бабеш-Бояй и става учител по физика. От 2000 г. е кмет на Сибиу. През 2013 г. се присъединява към Националната либерална партия, през 2014 г. става неин председател, а същата година е избран за президент на Румъния.55-годишната Виорика Дънчила е родена в Телеорман, Южна Румъния. Завършва Геоложкия институт в Плоещ. Член на Социалдемократическата партия от 1996 г. Работила е като учителка и инженер във фирма за производство на петрол и нефтопреработка. През 2009-2018 г. е евродепутат. През 2018-2019 г. Дънчила е министър-председател на Румъния, а от 2019 г. - председател на Социалдемократическата партия.През ноември 2019 г. оглавеното от нея правителство е свалено след вот на недоверие.", "date": "2019.11.24", "title": "Клаус Йоханис или Виорика Дънчила: Румъния избира президента си днес"}
{"url": "https://offnews.bg/futbol/natcional-otricha-za-pregovori-s-levski-716119.html", "text": "Националът на България Симеон Славчев определи като “спекулации” информациите за негов предстоящ трансфер в Левски.“Новината за евентуален мой трансфер в Левски е спекулация. Не съм имал разговори с тях, нито оферта”, категоричен е Славчев пред “Меридиан Мач”.За негово идване на “Герена” се заговори след победата над Чехия в евроквалификациите. Според информациите той е получил солидно предложение от Левски, след като от настоящия му отбор Карабах са дали зелена светлина да води преговори с други отбори. В Азербайджан дори го бяха обявили за сигурен нов на “Герена” през януари.“На този етап не мога да коментирам нищо повече за бъдещето си, тъй като не съм имал конкретен разговор с ръководството на Карабах дали оставам или си тръгвам.Имам договор за още един сезон. Докато не се уточним не мога да коментирам”, каза Славчев.", "date": "2019.11.24", "title": "Национал отрича за преговори с Левски"}
{"url": "https://offnews.bg/obshtestvo/konstitutcionniat-sad-da-zashtiti-diunite-zovat-ekoaktivisti-sled-pos-716122.html", "text": "Защита от Конституционния съд на всички видове дюни поиска инициативата \"Зелена закони\", която внесе в КС становище по делото, образувано по искане на омбудсмана относно Закона за устройството на Черноморското крайбрежие, съобщи Тома Белев, експерт устройство на територията към \"Зелени закони\".Становището се внася в контекста на случаи от последните дни в Созопол и на плажа Академика (между Равда и Несебър). На централния созополски плаж концесионерът изгражда защитна дига с мотива, че така плажът щял да бъде предпазен от бурното море през зимата. Местните хора събират подписи срещу защитното съоръжение, общината поиска работата да спре, тече проверка.\"Ако на Созопол концесионерът построи само триметров вал, на плаж Академика, между Равда и Несебър, имаме нововъдение - освен вал опред се дълбае и ров. Вероятно очакват други варвари да нахлуят откъм морето\", коментира Белев по този повод във Фейсбук.В становището си \"Зелени закони\" подкрепят искането на омбудсмана за отмяната на три текста от закона, а именно чл. 10а, чл. 17а и чл. 24в. Първият освобождава парламента от отговорност за определяне на местата, на които е допустимо къмпингуване и прехвърля правомощията изцяло в ръцете на четирима министри, което е в противоречие с Конституцията, изискваща режима на земеползване да се определя със закон.Във втория (чл. 17а) се въвеждат правилни ограничения спрямо човешката дейност върху дюните, но законодателят е ограничил това само върху някои видове дюни, оставяйки най-разпространения вид дюни у нас – ембрионалните – да не подлежат на защита. Върху тях остава разрешено преминаването и паркирането на моторни превозни средства и поставянето на шатри и палатки, което ще доведе до допълнително увреждане на интегритета на тези дюни и унищожаване на характерните за тях видове, пише Белев от името на \"Зелени закони\" и допълва, че тъй като няма ефективна защита срещу навлизане на строителна техника, много плажове в общини като Несебър, Созопол и Балчик са изровени от багери.През 2013 г. КС се е произнесе, че засягането на дюните уврежда непоправимо природната среда и природните екосистеми.Опазването на околната среда е регламентирано в чл. 15 от Конституцията, гласящ: \"Република България осигурява опазването и възпроизводството на околната среда, поддържането и разнообразието на живата природа и разумното използване на природните богатства и ресурсите на страната\".Според цитираното решение на КС не е достатъчно да се констатират вече настъпили вреди от екологично естество и да се постановяват обезщетения, а трябва да се направи .Според \"Зелени закони\" не съществува никакво основание да се счита, че ембрионалните дюни са по-малко ценни от белите, неподвижните дюни с тревна растителност и облесените дюни и заради това в тях да са допустими дейности като преминаването, паркирането и престоят на превозни средства, които непоправимо увреждат интегритета на дюните.Ембрионалните дюни включват два вида местообитания, които са със статут на застрашени в Червената книга на Република България.\"Ясно е, че ако държава толерира и позволява на превозни средства (вкл. багери или друга строителна техника) да преминават или паркират върху ембрионалните дюни, тези местообитания няма да могат да бъдат опазени. Това би засегнало много редки растения, включени в приложение 3 на Закона за биологичното разнообразие - предупреждават от \"Зелени закони\". - За тях е забранено унищожаване на екземпляри в техните естествени области на разпространение по всякакъв начин. Разбираемо е, че ако върху тях се преминават превозни средства или се поставят шатри и палатки, голяма част от екземплярите на тези растения ще бъдат унищожени.\"Под заплаха ще е и морският дъждосвирец (Charadrius alexandrinus Linnaeus, 1758). Този вид птица е включен с категория на защита „Критично застрашен\" в Червената книга. Присъства и в Приложение 1 на европейската директива относно опазването на дивите птици, която е задължителна за българските власти.Според третия оспорен член - 24в, \"който постави палатка, шатра или паркира кемпер или каравана в чужд неурегулиран поземлен имот в зона \"А\" или в зона \"Б\" извън определените места, се наказва с глоба от 500 до 1000 лв., ако не подлежи на по-тежко наказание\".\"Зелени закони\" са на мнение, че този член създава правна неяснотата и може да доведе до административни наказания за разполагането на палатки, кемпери и каравани в законно изградените и функциониращи къмпингиВ заключение \"Зелени закони\" посочва в становището си до КС, че чл. 10а, чл. 17а от Закона за устройството на Черноморското крайбрежие са противоконституционни, а чл, 24в създава правна неяснота.", "date": "2019.11.24", "title": "Конституционният съд да защити дюните, зоват екоактивисти след посегателства в Созопол и край Несебър"}
{"url": "https://offnews.bg/futbol/botev-plovdiv-s-interes-kam-otdaden-pod-naem-ot-tcska-v-liteks-716120.html", "text": "Ботев (Пловдив) проявява сериозен интерес към младежкия национал от Литекс Тонислав Йорданов, информира “Тема Спорт”. 20-годишният футболист е под наем в Ловеч от столичния ЦСКА.През настоящата кампания той се представя отлично, като в 14 мача във Втора лига е отбелязал 8 попадения. Отделно има четири гола в пет срещи за младежите.“Жълто-черните” разполагат само с един нападател в лицето на Фернандо Виана. Треньорът Ферарио Спасов познава добре качествата на Йорданов от престоя си в школата на Литекс.Очаква се от Ботев да поискат младока под наем, а после евентуално да се опитат да откупят правата му.Освен от Йорданов, в Пловдив се интересуват и от Георги Минчев от Царско село, който напоследък изглежда е позагубил доверието на треньора Никола Спасов.От Ботев го искаха и през лятото, но “царете” не го пуснаха.", "date": "2019.11.24", "title": "Ботев (Пловдив) с интерес към отдаден под наем от ЦСКА в Литекс"}
{"url": "https://offnews.bg/turizam/digata-na-tcentralnia-plazh-v-sozopol-e-pochti-premahnata-716125.html", "text": "Започнало е разрушаването на пясъчната дига на Централния плаж в старата част на Созопол, към този час тя е почти премахната, съобщава Министерството на туризма.След гражданска подписка в протест на действията на концесионера и искане от общината той спре изграждането на дига на плажа с дюните започна проверка от министерството, а министър Николина Ангелкова отиде на място и разпореди съоръжението да бъде съборено.След разговора си с местните хора министър Ангелкова увери, че \"винаги търсим обратна връзка с хората, ако има проблеми - решаваме ги заедно с консенсус и това ще продължи и в бъдеще\".Разпоредената от нея проверка установи, че има разминаване с уведомлението от концесионера, изпратено на 28 октомври до Министерството на туризма, Басейнова дирекция и общината. При изграждането на дигатата в Созопол е изземван пясък от заливаемата площ, затова министърът разпорежда възстановяване на съществуващото положение на плажа и неустойка по договора от 6900 лв.Дигите са изключително важни защитни съоръжения и не бива да бъдат отричани, те се ползват за защита на ивиците и инфраструктурата от морски бури навсякъде по света, пишат още от Министерството на туризма.", "date": "2019.11.24", "title": "Дигата на централния плаж в Созопол е почти премахната"}
{"url": "https://offnews.bg/obshtestvo/vsiaka-godina-se-razhdat-s-1000-do-2000-bebeta-po-malko-naselenieto-n-716123.html", "text": "Всяка година у нас се раждат с 1000 до 2000 бебета по-малко от предходната, казва доц. Елица Димитрова от Института за изследване на населението и човека при БАН пред БГНЕС. Вследствие и на високата детска смъртност, и на напускащите страната ни предимно млади хора, населението у нас е намаляло с повече от 350 000 души през последните 7 години.През 2018 г. са се родили 62 576 деца - 32 346 момчетата и 30 230 момичетата. 358 деца са починали, преди да навършат годинка (200 момчета и 158 момичета). Стойността на общия показател за раждаемостта в България е 8.9, а в ЕС - 9.8.България е страната с втората най-висока детска смъртност в ЕС след Румъния.Всяка година България напускат много млади хора, половината от които са между 20 и 39 г. От 2012 до 2018 г. 66 000 души са напуснали страната ни, близо 15 000 всяка година. М. г. 33 225 са напуснали България, близо 16 000 от тях са на възраст 20-39 г.Статистиката на ражданията показва, че новородените момчета са повече от момичетата - на 105-108 момчета се раждат 100 момичета, отбеляза директорът на дирекция „Демографска и социална статистика“ в НСИ Магдалена Костова пред БГНЕС.Доц. Димитрова обяснява, че този феномен въвежда естествен баланс между двата пола: „В първата година на живота имаме по-висока детска смъртност при момчетата, вследствие на което се балансира съотношението между половете. До 40-45-годишна възраст няма големи разлики в преживяемостта на двата пола. След тези години се наблюдава увеличение на смъртността при мъжете и появата на един феномен, известен като мъжка свръх смъртност. Тя е в резултат на сърдечно-съдови заболявания“. На това се дължи и различието в продължителност на живота при мъжете и жените\".То е около 7 г. Жените у нас живеят средно 78.4 г., а мъжете - 71.4 г.", "date": "2019.11.24", "title": "Всяка година се раждат с 1000 до 2000 бебета по-малко, населението ни намаляло с 350 хил. души за 7 г."}
{"url": "https://offnews.bg/112/mlada-zhena-namushkana-v-noshtnia-vlak-varna-plovdiv-716126.html", "text": "Млада жена е била намушкана с нож тази нощ във влак, съобщи БНТ.Нападението е извършено в нощния влак Варна - Пловдив, край Стара Загора.За него е задържан 20-годишен мъж.Момичето е в тежко състояние в болница.Влакът е престоял на гарата в Стара Загора близо три часа по разпореждане на полицията.По неофициална информация инцидентът е станал след спор.", "date": "2019.11.24", "title": "Млада жена намушкана в нощния влак Варна - Пловдив"}
{"url": "https://offnews.bg/sviat/samolet-se-razbi-v-zhilishten-kvartal-v-kongo-716128.html", "text": "Самолет с най-малко 16 пътници и двама души екипаж се разби в къщи в Гома, град в източната част на Демократична република Конго.Има загинали - съобщи губернаторът на провинция Норд-Киву Касивита Карли, но не уточни броя им.Самолетът катастрофирал в жилищен квартал и негови жители са сред загиналите.Пътническият самолет Dornier-228 е собственост на частния авиопревозвач Busy Bee. Трябало е да лети до Бени - на 350 км северно от Гома. Минути след излитането започнал да пада и се разбил, казва източник от летището пред Би Би Си.Инцидентите със самолети са относително чести в ДР Конго на фона на невисоките стандарти за безопасност и поддръжка, отбелязва Би Би Си. На всички авиопревозвачи от страната е забранено да оперират в Европейския съюз.", "date": "2019.11.24", "title": "Самолет се разби в жилищен квартал в Конго"}
{"url": "https://offnews.bg/kultura/28-godini-ot-smartta-na-fredi-merkiuri-716115.html", "text": "28 години от смъртта на Фреди Меркюри се навършват днес.Легендарният водещ вокалист на рок групата Queen почина на 45 г. през 1991 г. в Лондон вследствие усложнения от СПИН. Един ден преди смъртта си Меркюри, с рождено име е Фарук Булсара, потвърждава, че е болен.Фреди Меркюри е британец. Роден е на 5 септември 1946 г. в Стоун Таун, Занзибар (тогава британска колония). Израства в Индия. През 1959 г. семейството му се установява във Великобритания. Основава Queen през 1970 г. заедно с Брайън Мей и Роджър Тейлър.Част от най-големите хитове на групата може да чуете тук:През 1992 г. Меркюри е награден посмъртно за изключителен принос към британската музика, а на стадион \"Уембли\" в Лондон се провежда почетен концерт.Той е въведен в Залата на славата на рокендрола през 2001 г., Залата на славата за автори на песни през 2003 г. и британската музикална зала на славата през 2004 г.През 2002 г. е поставен под номер 58 в анкетата на Би Би Си на 100-те най-велики британци.Фреди Меркюри е избран за най-добър певец на всички времена в анкета от 2005 г., организирана от Blender и MTV2. 18-и е в списъка на сп. Rolling Stone за 100-те най-велики певци на всички времена и е описан от AllMusic като „един от най-великите рок изпълнители“.", "date": "2019.11.24", "title": "28 години от смъртта на Фреди Меркюри"}
{"url": "https://offnews.bg/kultura/proshtavame-se-s-golemia-artist-prof-vasil-dimitrov-716096.html", "text": "Днес се прощаваме с големия артист проф. Васил Димитров, починал на 21 ноември на 85-годишна възраст.Поклонението ще започне в 12:30 ч. в църквата \"Свети Седмочисленици\" в София, съобщава Нов български университет, чийто преподавател и почетен професор бе Димитров.Васил Димитров е роден в София през 1934 г.Завършва ВИТИЗ \"Кръстьо Сарафов\" през 1958 г.Част е от трупата на Драматичния театър \"Адриана Будевска\" - Бургас (1958-1961), Младежкия театър (1961-1966), Нов драматичен театър \"Сълза и смях\" (от 1966-) и \"Театър 199\".Освен на театралната сцена се изявява и на малки и големия екран в заглавия като \"Бартер\", \"Пансион за кучета\", \"Войната на таралежите\" и сериала \"Дунав мост\". Носител е на множество награди, сред които и на орден \"Кирил и Методий\".На 20 ноември 2000 г. е удостоен със званието \"Почетен професор на Нов български университет\" за цялостен принос към Нов български университет и специални заслуги в направление \"Психологически театър\" в програмите на департамент “Театър”. От 2001 г. преподава в програма „Актьорско майсторство за психологически театър“ на НБУ.", "date": "2019.11.24", "title": "Прощаваме се с големия артист проф. Васил Димитров"}
{"url": "https://offnews.bg/obshtestvo/sekretarka-stana-kmetski-namestnik-zashtoto-umeela-da-pishe-smartni-a-716131.html", "text": "Жители на криводолското село Главаци излязоха на протест, за да изразят недовоството си от избора на кметски наместник, съобщи бТВ. Протестиращите около 70 души твърдят, че са излъгани. От общо 190 гласоподаватели 123 са изразили желанието си Светлана Иванова да бъде назначена за наместник чрез подписка. Според тях тя ще направи много за селото им, което е \"започнало да запада\".Кметът на община Криводол Христо Доков обаче дал поста на досегашната си секретарка Миглена Съботинова заради това, че е работила в администрация 6 години и умее \"да пише смъртни актове\". Доков обяснил, че е трябвало да се довери на човек, който има опит в работата, а не на такъв, който тепърва трябва да се учи.Въпреки назначението на Съботинова той се е съгласил да направи допитване до хората в селото, което така и не се провело.", "date": "2019.11.24", "title": "Секретарка стана кметски наместник, защото умеела да пише смъртни актове. Селото излезе на протест"}
{"url": "https://offnews.bg/zimni/albert-popov-se-razmina-na-10-stotni-ot-vtoria-mansh-v-levi-716129.html", "text": "Най-добрият ни алпиец Алберт Попов не успя да се класира за втория манш от пъвия слалом за сезона в Световната купа, който се проведе в Леви (Финландия).Българинът завърши на 10 стотни от френския ветеран Жан-Баптист Грандж, което го постави на 30-ото място в класирането.Другият представител на страната ни Камен Златков пропусна врата и не успя да завърши първото спускане.Иначе първи финишира френската звезда Клеман Ноел с време 54:55 секунди, с 39 стотни по-бързо от представителя на Англия Дейв Райдинг.  ", "date": "2019.11.24", "title": "Алберт Попов се размина на 10 стотни от втория манш в Леви"}
{"url": "https://offnews.bg/sviat/korab-s-migranti-potana-kraj-lampeduza-7-martvi-i-13-izcheznali-716133.html", "text": "Италианската полиция е извадили телата на 7 мигранти от морето в близост до остров Лампедуза, съобщиха местните власти, цитирани от Асошиейтед прес. Бреговата охрана и полицията продължават издирването на останалите 13 души. Според силите на реда на потъналия кораб в Средиземно море имало 169-ма, като спасените са 143-ма. Плавателният съд се обърна вчера заради бурното море и триметрови вълни.Сигналът за случващото се е подаден от местен жител, който съобщил, че 10-метров кораб потъва в морето на около 2 км. от острова. ", "date": "2019.11.24", "title": "Кораб с мигранти потъна край Лампедуза, 7 мъртви и 13 изчезнали"}
{"url": "https://offnews.bg/sviat/sasht-shte-pomagat-na-sarbia-da-vleze-v-es-716148.html", "text": "Съединените щати ще помагат на Сърбия да се присъедини към Европейския съюз. Това заяви американският посланик в Белград Антъни Годфри пред Радио - телевизия на Сърбия (РТС), предаде БНР.Интересът на Вашингтон е Западните Балкани да се превърнат в регион на стабилност и просперитет, където се спазват демократичните ценности и отделните държави са в добри отношения, обясни дипломатът и посочи, че най-добрият начин това да стане е Западните Балкани да станат част от обединена Европа.Посланик Годфри смята, че отлагането на разширяването на ЕС няма да доведе до автоматично увеличаване на влиянието в региона на Русия и Китай.Междувременно, също пред РТС, сръбският министър на отбраната Александър Вулин, също като президента Вучич, изрази надежда \"руската шпионска афера\" от седмицата да не се отрази на близостта, приятелството и братството между Сърбия и Русия.Вулин заяви, че чрез парламентарна резолюция военният неутралитет на страната му ще бъде гарантиран. Според него Сърбия е в състояние да се отбранява и мирът на Балканите е гарантиран, защото всички войни в региона са започвали, защото Сърбия е била беззащитна.„Ние нямаме териториални претенции. Не сме признали отцепването на никоя част от територията на никого, на никого не сме предначертали картата - как да му изглежда страната, както за съжаление някои продължават да постъпват с нас. Сърбия е гарант, че мирът на Балканите ще е дълъг и стабилен“, каза Вулин.", "date": "2019.11.24", "title": "САЩ ще помагат на Сърбия да влезе в ЕС"}
{"url": "https://offnews.bg/politika/dps-zavisimostta-na-gerb-ot-valeri-simeonov-e-totalna-izborat-mu-za-716124.html", "text": "\"В упражнението \"стани да седна\" няма да участваме. Тук говорим за принципи, а зависимостта на ГЕРБ и мнозинството от Валери Симеонов е тотална и гласуването показа точно това\", заяви днес депутатът от ДПС Халил Летифов пред БНР по повод избирането на депутата за зам.-председател на Народното събрание.Без да уточни за каква зависимост говори, той продължи с:\"Това е гавра с демокрацията в страната, с държавността и парламентаризма. Това е кошмарът на майките, който е възнаграден с един от най-високите постове, а именно - зам.-председател на НС. За нас това беше неразбираемо и видяхме, че чуствителността и съпричастността на политическите партии са доста притъпени. И ГЕРБ и БСП подкрепиха тази кандидатура. Тук говорим за един модел на омраза, който получи получи легитимност\".Според него амнезията удобно се е настанила в основните политически партии и подчерта, че ДПС ще са винаги готови да напомнят кой овластява крайния национализъм в страната. За предложенията за председател на КПКОМПИ партията ще бъде предпазлива и няма да обсъждат кандидатите преди заседанието във вторник. Халил Летифов уточни, че макар Хамид Хамид да е дал заяка за подкрепа на Сотир Цацаров, в групата ще обсъдят плановете и ще изчакат дебата. \"Ако дават резултатите, които народът иска, ако се придържат към закона, то няма място за притеснение. Ние очакваме, че хората ще повярват в тези институции\", допулни депутатът от ДПС. Летифов заклейми политическите сили, взели участие в процеса по избирането на Иван Гешев за главен прокурор и заяви, че това е недупостимо за ДПС, защото по този начин се наклонява гражданския интерес в дадена посока. Въпреки изразеното недоволство от ДПС демонстрират синхрон с нежеланието на управляващите за провеждането на предсрочни избори. \"Да отидем на предсрочни избори е голям риск, който ще повлияе на стабилността на държавата - подчерта депутатът. - Дали ще има такива, е въпрос на мнозинство.\" За бюджет 2020 и казуса с болничните Халил Летифов бе кратък и подчерта, че вече веднъж са гласували \"против\" малкия и основния бюджет и че \"такова ще е поведението ни и на второ четене\". За болничния ДПС изказаха позицията, че това предложение е направено по модела \"проба-грешка\". Според групата не е \"работа на политиците да решават кой болничен е фалшив и кой - не. Има експерти и институции за това. Трябва да има контрол, който да направи тази система ефективна, завърши депутатът. ", "date": "2019.11.24", "title": "ДПС: Зависимостта на ГЕРБ от Валери Симеонов е тотална, изборът му за зам.-шеф на НС е гавра"}
{"url": "https://offnews.bg/sviat/dvama-dushi-sa-ubiti-v-protestite-v-irak-716132.html", "text": "Двама протестиращи са били застреляни, а много други са ранени на антиправителствения протест в южния град в Ирак Насирия, съобщи Франс Прес, позовавайки се на медицински източници. Най-малко 47 души са пострадали. Демонстрациите блокираха пътища и достъпа до обществени сгради. Протесите започнаха в началото на миналия месец заради корупцията, липсата на работни места и лошото качество на живот. Според неофициални данни загиналите в Ирак по време на демонстрациите са около 350 души. ", "date": "2019.11.24", "title": "Двама души са убити в протестите в Ирак"}
{"url": "https://offnews.bg/sviat/sarbia-s-poredna-ataka-teroristi-pritezhavat-balgarsko-orazhie-716158.html", "text": "„Знаете ли колко българско оръжие е отишло в ръцете на терористи?“, запита в ефир сръбският министър на отбраната Александър Вулин в предаването “Седмицата на Радио Белград”, цитиран от БГНЕС.“От нашите съседи България има два завода, които произвеждат абсолютно същата продукция, като нашата във военния ни завод в Крушик”, каза Вулин.“Сами си направете изводите защо е така”, каза той по повод публикуваното от българския разследващ журналист Христо Грозев в Youtube видео от срещата между сръбския офицер и руския агент.“Искам обаче да кажа, че България е нашият най-голям конкурент в отбранителната промишленост и точно оттам идват атаките срещу нашата военна индустрия. Може да е случайно, може и да не е случайно. Всеки сам да си направи заключенията. Много е интересно, защо никой не е проверил колко българско оръжие е завършило в ръцете на терористи. И нещо повече – как е станало това и откъде е дошло”, каза още Вулин в поредната си атака срещу страната ни.Само преди три дни Вулин отправи други тежки обиди към България. “България умее да допуска друг да й избира приятелите и враговете й. Сърбия не допуска подобно нещо. Като независима държава Сърбия сама решава за себе си и сама избира приятелите си“, посочи военният министър на западната ни съседка.“България има своите проблеми и нека се грижи за тях”, каза още Вулин, който се счита за най-близкия до сръбския президент министър.", "date": "2019.11.24", "title": "Сърбия с поредна атака: Терористи притежават българско оръжие"}
{"url": "https://offnews.bg/sviat/vazdushna-ataka-ubi-9-v-afganistan-talibani-napadnaha-politcejski-uch-716134.html", "text": "Девет цивилни са убити, а 5 са ранените след въздушни атаки на коалиционни сили в провинцията Фарах, Западен Афганистан, съобщиха местни медии, цитирани от РИА Новости. Според тамошна болница трима души са в тежко състояние и са настанени за лечение в съседна провинция. Местните властни призозават случаят да се разследва и да се предприемат сериозни мерки, с цел спиране на подобни атаки.САЩ и съюзниците им провеждат операции в Афганистан срещу талибаните и други групировки от 2001 г. Тази военна кампания е най-дългата в историята на въоръжените сили на САЩ.Талибани нападнаха полицейски участък в Каджран в провинция Дайкунди, убити са 8 служители, 4 са ранени. По данни на пресслужбата на губернатора при избухналата престрелка са ликвидирани 25 талибани.", "date": "2019.11.24", "title": "Въздушна атака уби 9 в Афганистан, талибани нападнаха полицейски участък"}
{"url": "https://offnews.bg/obshtestvo/zheleznite-majki-ne-se-otkazvat-shte-protestirat-do-119-ostavki-716154.html", "text": "Майките на децата с увреждания няма да преустановят протестите си, докато не станат факт оставките на 118-те депутати, подкрепили за новия му пост Валери Симеонов, както и неговата като зам.-председател на парламента.Това става ясно от писмото на НГИ „Системата ни убива“, разпространено до медиите тази вечер. В него майките оценяват бързата реакция на ПГ на БСП, която им се извини и определи като грешка първоначалния вот на 20-те депутати от нейните редици.Извинението бе публично огласено непосредствено след приключването на организирания от нас протест „ОСТАВКА на ВСИЧКИ\", което е знак за зачитане на общественото мнение, се посочва в писмото.Майките подчертават, че каузите и инициативите им не са партийни. „Те са чисто човешки - резултат от изживяна и изстрадана болка. Подкрепят се както от хора с различни политически пристрастия, така и от аполитични граждани. Благодарни сме на всеки един от тях, без оглед на политическите им убеждения и пристрастия“, пишат в текста те.Освен това жените се обръщат към членовете и симпатизантите на БСП с надеждата да осъзнаят тяхната убеденост, „че постът зам.- председател на НС е крайно ненормално да бъде заеман от един абсолютно компрометиран политик“.„Нормално би било човекът Валери Симеонов, ако са му останали поне няколко капчици морал и достойнство, да се оттегли от политическия живот завинаги. Изборът му за зам.- председател превръща Народното събрание в театър на абсурда и е основание за убеждението в липсата на морални качества във всеки един депутат, гласувал за него“, подчертават майките на децата с увреждания.", "date": "2019.11.24", "title": "Железните майки не се отказват, ще протестират до 119 оставки"}
{"url": "https://offnews.bg/112/feribotat-na-gkpp-nikopol-ne-raboti-remonti-zatrudniavat-preminavanet-716127.html", "text": "За затруднен трафик на някои гранични пунктове предупреждава МВР.По технически причини фериботът на ГКПП Никопол не работи от 8 ч. тази сутрин. Използвайте алтернативни маршрути, зоват от вътрешното министерство.До 13 ч. днес на ГКПП Кардам-Негру вода ще бъде спрян токът поради ремонт. Дотогава няма да има гранични проверки. Отново се препоръчва използването на алтернативни маршрути.На границата с Гърция на граничния пункт Кулата днес трафикът е интензивен на входа за товарни автомобили, предупреждава още МВР. Текат ремонтни дейности, които може да наложат промени в организацията на движение на товарните автомобили през пункта. Трасетата ще се ремонтират поетапно, без да се спира преминаването на превозни средства.На границата с Република Турция на ГКПП Капитан Андреево и ГКПП Лесово трафикът е силно интензивен на изход за товарни автомобили.Нормален е той на граничните пунктове със Сърбия и Македония.", "date": "2019.11.24", "title": "Фериботът на ГКПП Никопол не работи, ремонти затрудняват преминаването на товарните автомобили през Кулата"}
{"url": "https://offnews.bg/kultura/kinomania-dnes-dokumentalen-film-za-zhivota-na-tarkovski-716099.html", "text": "Документалният филм \"Андрей Тарковски. Киното като молитва\" е в днешната програма на \"Киномания\".Прожекцията му е от 16:15 ч. в кино Люмиер Лидл.Режисьор е Андрей А. Тарковски, който продуцира филма, заедно с Дмитрий Клепацки, Пьотър Крупенин и Паоло Мария Спина, оператор е Алексей Найденов. Монтажът е на Михал Лешчиловски и Андрей А. Тарковски.Продукцията е съвместна между Италия, Русия и Швеция на ANDREY TARKOVSKY INTERNATIONAL INSTITUTE/KLEPATSKI PRODUCTION/HOBAB/REVOLVER.Документалната творба представя живота на Тарковски и неговото творчество, като оставя режисьора да разказва сам, споделяйки спомени, възгледи за изкуството и размислите си за съдбата на твореца и смисъла на човешкото съществуване.Благодарение на редки аудиозаписи зрителите имат възможност да се потопят в тайнствения свят на филмовата образност на Тарковски.Във филма звучат и неизползвани досега записи на поемите на Арсений Тарковски – един от великите руски поети на XX век и баща на режисьора, четени от самия автор. Поезията на Арсений винаги е имала влияние върху филмите на Андрей, подчертавайки дълбоката културна и духовна връзка между баща и син.„Доста оригинални теории са изписани в опити да се обясни „феноменът Тарковски” в съвременното изкуство. Но какво е мислел самият Тарковски за всичко това? Какви принципи са го ръководели в създаването на неговите шедьоври? От какво се е вдъхновявал? Какво е преживявал и какво е искал да постигне в общуването си със своите зрители? Тези цели си поставих с правенето на този филм – да отведа зрителите обратно до изворите на режисьорската мисъл и да споделя емоцията от срещата с великия творец, великата личност и водач в живота, какъвто беше моят баща”, казва Андрей А. Тарковски.", "date": "2019.11.24", "title": "Киномания днес: Документален филм за живота на Тарковски"}
{"url": "https://offnews.bg/obshtestvo/skasiavat-marshrutite-na-tramvai-20-i-22-716095.html", "text": "Маршрутите на трамваи с номера 20 и 22 се скъсяват, съответно от депо \"Искър\" и автостанция \"Изток\" до Младежкия театър. Промяната ще остане в сила до петък, 29 ноември, предупреждава Центърът за градска мобилност.До полунощ на 29.11.2019 г. (петък) се разкрива временна автобусна линия А 22 ТМ с маршрут:Автобусите ще спират на всички съществуващи автобусни спирки по маршрута, включително на спирките в споделеното трамвайно трасе и на спирките на нощните автобусни линии.Разкриват се временни спирки:- 6399 - ул. Одрин на бул. „Тодор Александров” на 30.00 метра след ул. „Одрин”;- 6409 - бул. \"Ал.Стамболийски\" на бул.“Ал. Стамболийски“ на 25 м след ул. „Странджа“ в посока пл. „Васил Левски\";- 6495 и 6497 - пл. \"Независимост\" на „бул. Княз Ал. Дондуков“ двупосочно при ул. “Сердика“.", "date": "2019.11.24", "title": "Скъсяват маршрутите на трамваи 20 и 22"}
{"url": "https://offnews.bg/futbol/futbolist-1-na-balgaria-s-poreden-silen-mach-716157.html", "text": "Футболист номер 1 на България за 2018 година Кирил Десподов изигра поредния си силен мач с екипа на Щурм Грац.Българинът бе в основата на това тимът му да стигне до ценна точка при визитата на Рапид Виена. Срещата завърши 1:1, а родният национал асистира за попадението на Филип Хуспек. Мачът започна по-добре за домакините. Те пропуснаха няколко положения, но в 28-ата минута Кристофер Рибон откри резултата, отбелязвайки третия си гол през сезона. През втората част ролите се смениха и Щурм доминираше. В 54-ата минута Десподов центрира от десния фланг и Хуспек засече топката на далечната греда, за да възстанови равенството в срещата.Българинът остана на терена до 68-ата минута, когато отстъпи мястото си на Михаел Лема. Отборът на Щурм е пети в класирането, на точка зад днешния си съперник. Лидер в австрийската Бундеслига е РБ Залцбург с 39 точки, следван от ЛАСК Линц с 38.На трета позиция е Волфсбергер с 30 точки.", "date": "2019.11.24", "title": "Футболист №1 на България с пореден силен мач"}
{"url": "https://offnews.bg/bojni/diontej-uajldar-nokautira-brutalno-luis-ortis-716114.html", "text": "Дионтей Уайлдър затвърди репутацията си на безмилостен нокаутьор, след като защити блестящо пояса си в тежката категория на версия WBC. Американецът остана непобеден на професионалния ринг и при десетата защита на титлата си, след като нокаутира в края на седмия рунд, когато изглеждаше, че кубинецът има предимство.Десет секунди преди гонга Уайлдър просна на ринга своя съперник с точен десен прав. Кубинецът нямаше никакъв шанс срещу подобен удар и реферът прекрати мача.Така Уайлдър записа 41-а победа с нокаут в 42 мача и отново стана най-обсъжданото име в тежката категория.Сега американецът чака изхода от реванша между Антъни Джошуа и Анди Руис, като е категорично за мексиканеца, защото очаква той да му даде възможност да стигнат до обединителен мач.Уайлдър вече е шестият действащ шампион с 10 успешни поредни защити, като запази титлата си на Световния боксов съвет. Ортис се провали и в реванша си срещу Бронзовия бомбардировач, като не можа да стане първия кубинец на върха в тежка категория.ПЪРВИ РУНДПървият рунд очевидно бе спечелен от Ортис, който нанесе най-тежкия удар в рамките на 3-те минути - ляво кроше в главата на шампиона, подкрепено с десен прав. Той притесни опонента си още няколко пъти с ляв прав, а пък Уайлдър разкървави леко лявата му вежда при несъзнателен сблъсък на главите.ВТОРИ РУНДУайлдър все още не бе дори опитал да вкара тежката си дясна ръка в действие, като във втория рунд и двамата се отчетоха с няколко прави в тялото. Като цяло темпото бе ниско и личеше, че и двамата са предпазливи в ранните минути на битката.ТРЕТИ РУНДДвамата започнаха с леви крошета в тялото, но после Ортис пласира ляво кроше в главата на американеца, който веднага отстъпи назад. Кубинецът сменяше нивата си и движеше главата си по-добре в началото на срещата, а в един момент Уайлдър се потупа по гърдите след поредното попадение в тялото му, за да индикира, че не е наранен. 22 секунди преди края на рунда шампионът пласира дясно кроше в главата на съперника, който обаче не спря да върви напред.ЧЕТВЪРТИ РУНДДве поредни леви крошета на Ортис не попаднаха в целта и Уайлдър му се присмя, но малко по-късно имаше точно попадение с този тип удар, което само провокира шампиона да се наелектризира. Бронзовия бомбардировач обаче изоставаше по отношение на акуратните удари, като имаше пасив и в използването на правия си удар с водеща ръка.ПЕТИ РУНДУайлдър пропусна с комбинация десен прав-ляво кроше, но най-накрая стана по-активен и опитваше по-често да намира тялото на опонента си. Десен прав на Ортис леко разклати шампиона, докато се изместваше от ъгъла на ринга, а по-късно ляво кроше на кубинеца намери корема на противника. Дясно кроше на Кинг Конг приключи рунда, който все пак беше малко по-добър за Бронзовия бомбардировач.ШЕСТИ РУНДБитката в шестия рунд не се различаваше особено от предишните, като Ортис продължаваше да е по-активен в употребата на водещия си десен прав, а и също така се отчете с няколко крошета в тялото на шампиона. Уайлдър гледаше да държи дистанция, но не намираше път за завършващ десен прав, като \"изяде\" един ляв прав в главата.СЕДМИ РУНДУайлдър започна малко по-активно с леви крошета в кръста, но Ортис моментално контрира с ляво кроше в главата. Двамата направиха и няколко големи размятания на ръце в близка дистанция, но без да се нацелят. Шампионът бе разклатен от ляв прав в главата при оставащи 30 секунди до края на рунда, а Кинг Конг опита да го притисне до въжетата. Изненадващо при 2 секунди преди гонга Уайлдър най-накрая намери главата на съперника си с десницата и го прати на земята. Реферът Кени Бейлис започна отброяване и независимо че Ортис се изправи, бе маркиран нокаут!", "date": "2019.11.24", "title": "Дионтей Уайлдър нокаутира брутално Луис Ортис"}
{"url": "https://offnews.bg/obshtestvo/oblatci-i-prevaliavania-dnes-do-kraia-na-noemvri-ostava-dazhdovno-716093.html", "text": "Днес облачността в по-голямата част от страната ще се задържи значителна, с временни разкъсвания над Югозападна България. На отделни места в източната половина от страната и в планините все още ще превалява, показва прогнозата на НИМХ. Ще духа слаб североизточен, в Югозападна България - югоизточен вятър.Максималните температури в Северна България ще са между 4° и 8°, а в Южна – предимно между 8° и 13°, в София - около 11°.Над планините облачността ще е значителна, с временни разкъсвания над Югозападна България. На места ще има слаби превалявания от дъжд. Ще духа слаб до умерен юг-югозападен вятър. Максимална температура на височина 1200 метра - около 8°, на 2000 метра – около 2°.По Черноморието ще е облачно и на места ще превалява дъжд. Ще духа слаб североизточен вятър. Максималните температури на въздуха ще са между 12° и 14°. Температура на морската вода е около 16°. Вълнението на морето ще бъде 3-4 бала.На 24.11.2019 слънцето изгрява в 07:29 часа и залязва в 16:57 часа.Предстоящата седмицаВ понеделник и вторник ще преобладава облачно време. От югозапад ще започнат валежи, които постепенно ще обхванат страната. Сутрешните температури ще се повишат и минималните във вторник ще бъдат между 5° и 10°, максимални – между 8° и 13°. Вятърът ще бъде предимно от изток, умерен, в източните райони временно силен.В средата на седмицата ще отслабне и ще се ориентира от югозапад. Вероятността за валежи е малка. Облачността ще се разкъса и ще намалее. Температурите ще се повишат.През нощта срещу петък и в петък на много места от северозапад на югоизток ще превали дъжд, в южните райони придружен с гръмотевици. Вятърът от югозапад ще се усили, по-чувствително в Източна България, но по-късно през деня ще се обърне от северозапад и ще започне понижение на температурите.В събота ще има променлива облачност, без съществени валежи. Ще продължи да духа умерен северозападен вятър.", "date": "2019.11.24", "title": "Облаци и превалявания днес, до края на ноември остава дъждовно"}
{"url": "https://offnews.bg/futbol/flamengo-detronira-rivar-plejt-v-neveroiatna-drama-716111.html", "text": "Отборът на Фламенго е новият футболен господар на Южна Америка. В невероятен трилър в столицата на Перу Лима бразилците детронираха действащия носител на трофея Копа Либертадорес Ривър Плейт. Това стана след успех с 2:1 над аржентинците в редовното време, след като до 89-ата минута \"милионерите\" водеха в резултата.Два гола на Габриел Барбоса (Габигол) обаче пратиха в екстаз милионите фенове на Фламенго, които чакаха този миг цели 38 години. За последно Фламенго спечели Копа Либертадорес през 1981 година.80 000 зрители напълниха трибуните на стадион \"Монументал\" в Лима, като станаха свидели на този исторически мач, като за първи път в 59-годишната история на най-престижния клубен турнир в Южна Америка финалът се игра в един мач на неутрален терен. Първоначално двубоят беше насрочен за столицата на Чили, но протестите в страната преместиха мача в Перу.Бразилците започнаха по-активно, но в 14-ата минута шампионът излезе напред в резултата.Филипе Луиш сбърка в изнасянето на топката и зад гърба му беше изведен Игнасио Фернандес, който центрира на шпагат. Трима играчи на \"червено-черните\" не се разбраха, докато се опитаха да попречат на Суарес и топката попадна в Боре, който моментално стреля и взриви агитката на \"червено-белите\", която беше настанена зад вратата на Диего Алвеш. Колумбиецът вкара своето третото попадение в турнира през този сезон.След почивката играта стана по-отворена, но гол не падаше и Ривър Плейт се виждаше сигурен за защита на титлата. Не така обаче мислеше Габигол. В 89-ата минута Де Араскета бе изведен пред вратата на Ривър, пусна кълбото успоредно на голлинията, а на празната врата нападателят не сгреши - 1:1.Не бяха изтекли две минути, когато Габигол открадна топката при борба с двама бранители на пеналта и с моментален удар не остави шансове на вратаря на Ривър Плейт, за да донесе успеха на Фламенго - 2:1.Мачът завърши типично по южноамерикански - със сбиване. Първо бе изгонен Паласиос, който ритна футболист на Фламенго без топка. Веднага след инцидента бе изгонен и героя за бразилците Габигол, но това едва ли ще помрачи радостта му.", "date": "2019.11.24", "title": "Фламенго детронира Ривър Плейт в невероятна драма"}
{"url": "https://offnews.bg/politika/borisov-katcna-v-sasht-s-misal-za-f-16-i-preki-amerikanski-investitci-716159.html", "text": "Министър-председателят Бойко Борисов пристигна във Вашингтон, където утре предстои да се срещне с президента на Съединените американски щати Доналд Тръмп в Белия дом, съобщиха от пресслужбата му тази вечер към 22 ч.Срещата на Борисов и Тръмп е ключова стъпка за задълбочаването на стратегическото партньорство между двете държави. България и САЩ са съюзници и стратегически партньори и страната ни има интерес да надгражда сътрудничеството в редица сфери като сигурност и отбрана, енергетика, борба срещу тероризма, образование и наука, връзки между народите, уточняват от пресслужбата.Посещението във Вашингтон е повод премиерът Борисов да потвърди сериозния подход на българското правителство към ангажимента от Срещата на най-високо равнище на НАТО в Уелс през 2014 г. по отношение на разходите за отбрана.В този контекст страната ни разглежда договорите за доставка на самолетите F-16 Block 70 не само като важна част от модернизацията в сферата на отбраната, но и като осигуряване на индустриално сътрудничество, което ще допринесе за икономическото развитие на България и за конкурентоспособността на страната ни в тази сфера дългосрочно.Съвместните военни учения в България, които се провеждат целогодишно, са също от съществено значение за подобряване на оперативната съвместимост на българските въоръжени сили с тази на другите държави членки на НАТО.В рамките на посещението във Вашингтон на вниманието на премиера Борисов ще бъдат и въпроси от енергийната сфера. Сътрудничеството със САЩ в областта на енергетиката има потенциал да допринесе за укрепване на енергийната сигурност на страната ни и диверсификация на енергийните източници и маршрути, включително посредством внос на втечнен природен газ.До момента Борисов последователно е изтъквал пред представителите на висшата американска администрация ползите от реализирането на проекти като газоразпределителния център „Балкан“, „Балкански поток“, интерконектора Гърция-България, както и възможностите за развитие на пазара на втечнен природен газ.България има интерес и да задълбочи търговско-икономическите си отношения със САЩ, които редовно се нареждат сред 20-те водещи външнотърговски партньори на страната ни, като през 2018 г. търговията със стоки със САЩ достига стойност от над 975 млн. щатски долара.Основна цел в усилията ни за засилване на двустранното икономическо сътрудничество е привличането на нови преки американски инвестиции, като акцент са високотехнологичните сектори, подчертават амбицията на премиера ни от неговата пресслужба.Програмата на премиера Борисов по време на визита му в Америка предвижда участие в церемония по поднасяне на венец на Мемориала на незнайния воин в Националния гробищен парк \"Арлингтън\". Във Вашингтон той ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Освен това Борисов ще проведе и среща с представители на американския бизнес в сградата на Американската търговско-промишлена палата.Последно през 2012 г. българският премиер бе на посещение в Белия дом, където бе приет от предишния президент Барак Обама. По време на целия си мандат предходният американски посланик Ерик Рубин така и не представи покана за евентуална подобна среща и така мандатът му е сред малкото, в които липсва инициатива за засилване на двустранните отношения.На практика Бойко Борисов е последният източно-европейски лидер, с когото Доналд Тръмп ще се срещне. Пръв бе президентът на Полша Анджей Дуда /юли 2017/, последван от държавните глави на Литва, Латвия и Естония /април 2018/, после през март и май 2019 бяха премиерът на Чехия Андрей Бабиш и на Словакия Петер Пелегрини. Румънският президент Клаус Йоханис /август 2019/ и унгарският лидер Виктор Орбан /октомври/ изпревариха Борисов.В делегацията, оглавена от Борисов, са вицепремиерите Томислав Дончев и Красимир Каракачанов, който е и министър на отбраната, както и министрите на финансите и на икономиката Владислав Горанов и Емил Караниколов.", "date": "2019.11.24", "title": "Борисов кацна в САЩ. С мисъл за Ф-16 и преки американски инвестиции"}
{"url": "https://offnews.bg/obshtestvo/pochitame-sv-ekaterina-katia-i-tina-sashto-cherpiat-716034.html", "text": "Православната църква почита днес Света великомъченица Екатерина. Имен ден празнуват дамите, които носят името на светицата, както и Катя, Катерина, Катина, Тина и Катрин. Екатерина произхожда от гръцката дума katarios и означава \"чистота, непорочност\". Света Екатерина покровителства майчинството, плодовитостта, децата и здравето на хората. Екатерина била дъщеря на управителя на Александрия по времето на император Максимиан. Тя получила блестящо образование и искала да се омъжи за човек, който я превъзхожда по слава, богатство, красота и мъдрост. Младежи от много богати семейства искали ръката на красивата Екатерина, но никой не бил одобрен. Майката на Екатерина, която тайно изповядвала християнството, я изпратила при един отшелник и той я посветил във вярата.Преданието разказва как Екатерина се е срещнала с тогавашния император. Тя се е опитала да го убеди, че извършва грешка, като преследва християните. Екатерина успява да привлече към християнската вяра жената на императора и много мъдреци, изпратени от императора да я върнат към езичеството, впоследствие убити и обявени за мъченици.Императорът заповядва да я вкарат в затвора, където тя въвежда в християнството всички, които я посещават. Поради това е осъдена на смърт чрез разпъване на колело. Колелото се разпада, когато Екатерина го докосва, палачите не могат да я екзекутират по този начин и я обезглавяват през 305 година. В преданието се разказва как ангели отнасят тялото на мъченицата в планината Синай, където през VI век византийският император Юстиниан I основава Синайския манастир. Манастирът оцелява през вековете, като остава хранилище на безценни произведения на раннохристиянското изкуство, архитектура и илюстровани ръкописни книги.Главен символ на света Екатерина е колелото с шипове, което е известно като \"колелото на Екатерина\". В традиционната българска народна култура денят на св. Екатерина се почита най-вече в Южна България. В Пловдивския край се вярва, че тя предпазва децата от болести, най-вече от шарка. В този регион майките, които имат малки деца, рано сутрин омесват погача и малко кравайче, което намазват с мед. Погачата се раздава за здраве из махалата, а кравайчето се окача на вратата или се хвърля на покрива.В Родопската област светицата се почита като пазителка от тежки болести и висока температура. Жените не работят и не пипат остри предмети, защото се вярва, че ако се порежат, раната няма да зарасне.Екатерина произхожда от гръцката дума katarios и означава \"чистота, непорочност\". От същия корен произлиза и думата катарзис.", "date": "2019.11.24", "title": "Почитаме св. Екатерина, Катя и Тина също черпят"}
{"url": "https://offnews.bg/evropa/klaus-johanis-otnovo-e-prezident-na-rumania-716156.html", "text": "Настоящият държавен глава на Румъния Клаус Йоханис разгромява доскорошния премиер от социалдемократическата партия Виорика Дънчила с над 64% от гласовете, сочат първите прогнозни резултати от втория тур, съобщават БНР и БТА.Според екзитпол на КУРС-Авангард кандидатът на Национално-либералната партия Клаус Йоханис получава 64,8% от гласовете, а кандидатката на Социалдемократическата партия Виорика Дънчила - 35,2 на сто. Екзитпол на института ИРЕС сочи победа за Йоханис с 66,5 процентни пункта спрямо 33,5 за Дънчила.За разлика от предишните избори за държавен глава преди 5 години, днес настоящият президент Клаус Йоханис беше фаворит. На първия тур преди 2 седмици той събра почти 38% от гласовете с обещанието да изкорени корупцията и да укрепи демократичните институции.В изявлението си малко след като гласува днес Йоханис даде да се разбере, че подкрепата за кандидатурата му гарантира европейския път на Румъния. „Днешният ден е изключително важен, защото гласуваме за бъдещето на Румъния, за пътя, който ще следва страната ни отсега нататък. Аз гласувах за модерна Румъния - европейска и нормална“ , заяви той.Съперник на Йоханис е лидерът на Социалдемократическата партия и доскорошен премиер Виорика Дънчила с около 22% от първия тур.В началото на този месец тя отстъпи властта на Людовик Орбан и национал-либералите, които са политически съюзници на президента Йоханис. А днес пред репортерите в избирателната секция, където пусна бюлетината си, Дънчила се представи като защитник на националните интереси на Румъния и намекна за опасна концентрация на власт. „Гласувах за това Румъния да върви напред, а не назад към времената, когато нямахме нито права, нито свобода, защото само един човек държеше цялата власт“ , каза тя.За президентския вот в Румъния отвориха врати 18 748 избирателни секции. В чужбина те са 835 за близо 4 милиона румънци.", "date": "2019.11.24", "title": "Клаус Йоханис отново е президент на Румъния"}
