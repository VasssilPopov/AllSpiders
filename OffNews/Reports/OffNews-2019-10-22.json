{"url": "https://offnews.bg/ikonomika/volkswagen%c2%a0ne-tarsi-novo-miasto-za-zavoda-si-a-samo-zamraziava-proek-713775.html", "text": "Volkswagen не търси друга площадка за изграждането на новия си завод – независимо от факта, че плановете за изграждането на такъв завод в Турция в момента са замразени, предаде агенция DPA.В момента не подготвяме никакви алтернативни планове, заяви Андреас Тостман от Управителния съвет на Volkswagen. Той обясни, че решението все още е замразено.Намираме се във фаза на внимателно наблюдение, каза още Тостман.Той не посочи конкретна времева рамка, в която ще бъде взето съответното решение.След като турската армия навлезе в Северна Сирия, Volkswagen отложи окончателното решение за изграждането на отдавна запланувания нов завод в Югоизточна Европа. В тесния кръг кандидати за площадка на този завод беше и България, която междувременно отново се намеси в играта, внасяйки една предполагаемо подобрена оферта.", "date": "2019.10.22", "title": "Volkswagen не търси ново място за завода си, а само замразява проекта"}
{"url": "https://offnews.bg/temida/kmetat-na-nesebar-i-oshte-chetirima-ostavat-bez-imunitet-zaradi-targov-713757.html", "text": "ЦИК свали имунитетите на петима участници в местните избори по искане на главния прокурор Сотир Цацаров заради обвинение за организирана престъпна група за търговия с гласове. Комисията разреши apecтитe зa тъpгoвия c влияниe нa ĸaндидaт-ĸмeтoвe и oбщинcĸи cъветници в Heceбъp и Cвeти Bлac.Искането на главния прокурор е от вчера и е за Hиĸoлaй Димитpoв, досегашен кмет на Несебър, който сега се кандидатира като нeзaвиcим ĸaндидaт зa ĸмeт нa oбщинa Heceбъp, ĸaндидaтитe зa oбщинcĸи cъвeтници в Heceбъp - Πeтъp Toдopoв, Гeopги Гeopгиeв от БСП и Koнcтaнтин Лeфтepoв и Aтaнac Япaджиeв от Движение 21. Япаджиев е peгиcтpиpaн ĸaтo ĸaндидaт зa ĸмeт нa ĸмeтcтвo нa Cвeти Bлac.Искането на Цацаров е внесено в ЦИК след мащабната акция на Спецпрокуратурата в Несебър и Свети Влас през почивните дни.По искане на наблюдаващия прокурор те ще бъдат задържани за 72 чaca, което изтича в деня за размисъл. Тогава ще стане ясно дали спецобвинението ще иска те да останат за постоянно в ареста или ще бъдат освободени срещу по-леки мерки за неоклонение.", "date": "2019.10.22", "title": "Кметът на Несебър и още четирима остават без имунитет заради търговия с влияние"}
{"url": "https://offnews.bg/politika/georgi-tomov-hudozhestvenata-samodejnost-triabva-da-bade-podkrepiana-713758.html", "text": "Художествената самодейност е една от най-успешните форми за съхраняване на българските традиции и народното творчество. Ето защо тя трябва да бъде подкрепяна и подпомагана. Като кмет ще работя за това. Това каза Георги Томов, кандидат на БСП за кмет на район „Илинден“, на среща с членове на фолклорен клуб „Балканска младост”. Повод бе желанието на част от участниците в клуба, които симпатизират на Томов, да изразят своята подкрепа за кандидатурата му.В атмосферата на автентичен български дух, самодейците пожелаха на кандидат-кмета не само победа на изборите и го поканиха да се включи в клуба. По неподправен и неповторим начин, всички присъстващи на събитието се заредиха с положителни емоции и оптимизъм.Ръководителят и основател на клуба Стоян Стоянов, хореограф и професионален танцьор с десетилетен опит, изрази надеждите си за все по-обхватно популяризиране на фолколорните самодейности като път за запазване на българщината и красивите ни традиции. В срещата взе участие и кандидатът за общински съветник от БСП Мария Димитрова. Двамата кандидати на БСП облякоха народните носии за късмет и бяха закичени с китка здравец за здраве и победа. ", "date": "2019.10.22", "title": "Георги Томов: Художествената самодейност трябва да бъде подкрепяна и подпомагана"}
{"url": "https://offnews.bg/sviat/broiat-na-zhertvite-pri-protestite-v-chili-dostigna-13-dushi-713756.html", "text": "Броят на загиналите в протестите срещу чилийското правителство вече е 13 души, съобщи Би Би Си. Недоволството започна в Сантяго този понеделник, след като управляващите повишиха цената на билетите за метрото. След това протестите обхванаха и други големи градове като бунтовете са насочени срещу ниския стандарт на живот в страната.В понеделник президентът Себастиан Пинера, обяви, че е готов да се срещне с опозиционните лидери за \"ново социално споразумение за намиране на по-добри решения на проблемите, засягащи чилийците\".Държавният глава промени тона си, спрямо предишното си изказването, че страната е във война с \"могъщ, безмилостен враг, който не зачита нищо и никого и иска да върши насилие и престъпления без всякакви ограничения\".Протестите в южноамериканската държава събират разнородни групи недоволни. Някои от тях са напълно мирни, но други са по-радикално настроени - използват спрейове и графити и влизат в конфликт с органите на властта. Полицията използва сълзотворен газ и водни оръдия, за да разпръсне студенти в столицата Сантяго. В целия град има опожарени и разграбени магазини. ", "date": "2019.10.22", "title": "Броят на жертвите при протестите в Чили достигна 13 души"}
{"url": "https://offnews.bg/politika/ninova-za-men-e-chest-da-podkrepiam-instruktora-na-rumen-radev-lete-713766.html", "text": "В Кнежа съм, за да подкрепя Славей Тоширов като наш кандидат за кмет, да му пожелая успех и да постигне поне същия резултат, какъвто направи президентът. Тоширов е достоен българин, отдал живота си в служба на Отечеството. Винаги съм се възхищавала на такива хора. Подкрепям и листата, която е съчетание от хора с опит, но и младост и енергия, и най-вече от хора, които обичат общината и са готови да работят за вашето добруване\".Това заяви председателят на БСП Корнелия Нинова в Кнежа.\"По-важно е какво ще свършат те за вас. Тук съм, за да говорим за политика, за вашия живот и ежедневие - да бъда гарант, че това, което днес казваме, ще се сбъдне. Кнежа има огромен потенциал – неразвит, най-вече в областта на земеделието и селското стопанство. В миналото е бил известен земеделски център\", подчерта още Нинова. По думите й към момента общината е с неоползотворени възможности, но и с шанс да се развива. \"Неслучайно тук е „Институтът по царевица” и предприятието \"Сортови семена”, каза още тя.\"Какво може да се направи, за да се помогне на общината? Кметът и общинските съветници не могат да свършат всичко, но ние можем на национално равнище да им помагаме\", подчерта председателят на левицата. Нейното мнение е, че за да има модерно земеделие в България, трябва да се възстановят „Напоителни системи\"; трябва да изградим преработвателни предприятия за селскостопанска продукция – да има краен продукт с добавена стойност и работни места.\"Ще ви дам пример – в Румъния преди 1 месец държавата създаде държавно предприятие за изкупуване на селскостопанска продукция на собствените си производители. Българската земя е прекрасна – тя може да ни храни всички като народ, а не да внасяме храната си отвън. Има възможност да се отглеждат плодове и зеленчуци. Трябва правилна държавна политика\", изтъкна Нинова. Тя обърна внимание, че кметовете на левицата ще предоставят общински земи на местни земеделци, ще откриват общински борси и пазари за земеделска продукция. \"Кнежа може отново да стане развит земеделски район\", заключи Нинова. ", "date": "2019.10.22", "title": "Нинова: За мен е чест да подкрепям инструктора на Румен Радев - летец изтребител Славей Тоширов"}
{"url": "https://offnews.bg/politika/ek-svali-monitoringa-za-balgaria-ne-i-za-rumania-713759.html", "text": "Европейската комисия препоръчва мониторингът за България да отпадне, стана ясно след обявяването на последния доклад на ЕК в рамките на Механизма за сътрудничество и проверка (МСП).Сега всичко е в ръцете на Европейския съвет и Европейския парламент, които трябва да одобрят доклада. Ето какво гласи съобщението на ЕК:Европейската комисия прие днес най-новия си доклад за предприетите от България действия за изпълнение на ангажиментите ѝ във връзка със съдебната реформа и борбата с корупцията и организираната престъпност в контекста на механизма за сътрудничество и проверка (МСП).В днешния доклад се разглежда постигнатият през изминалата година напредък в изпълнението на последните 17 препоръки, дадени от Комисията в доклада ѝ от януари 2017 г. В него със задоволство се отбелязва последователната работа на България по изпълнението на тези препоръки.Комисията е на мнение, че напредъкът на България по линия на МСП е достатъчен за изпълнението на ангажиментите на страната, поети към момента на присъединяването ѝ към ЕС. Необходимо е България да продължи да работи последователно за превръщането на отразените в доклада ангажименти в конкретно законодателство и за трайното му изпълнение. България трябва да осъществява мониторинг на трайното изпълнение на реформите чрез новосъздаден съвет, който ще функционира след приключване на мониторинга на Комисията, като достигнатите заключения ще се използват в бъдещия диалог с Комисията в рамките на всеобхватния механизъм за върховенството на закона. Както вътрешният мониторинг, така и механизмът, обхващащ целия ЕС, следва да подпомагат устойчивостта и необратимостта на реформите, дори след края на МСП за България. Преди да вземе окончателно решение, Комисията надлежно ще вземе предвид становищата на Съвета и на Европейския парламент.Председателят на Комисията Жан-Клод Юнкер каза: Още в началото на мандата си заявих, че бих искал механизмът за сътрудничество и проверка да приключи при тази Комисия. Разбира се, осъществяването на тази амбиция винаги е зависело от изпълнението на всички изисквания в областта на съдебната реформа и борбата с корупцията и организираната престъпност. През последните години България отбеляза впечатляващ напредък в изпълнението на препоръките на Комисията. Въпреки че все още са налице предизвикателства, свързани с изпълнението на нужните реформи и поддържането на набраната скорост, отбелязаният от България напредък понастоящем е достатъчен, за да се обмислят прекратяването на действието на МСП и използването на нови механизми за мониторинг на национално равнище и на равнището на ЕС. Ще чуем внимателно становищата на Парламента и на Съвета, преди да вземем решение.От последния си доклад през ноември 2018 г. Комисията наблюдава консолидиране на правната и институционалната рамка, въведена през предходните години. За постигането на резултати в дългосрочен план ще бъдат необходими решимост и последващи действия преди всичко на национално равнище чрез съвета, който ще функционира след приключване на мониторинга и ще бъде съпредседателстван от заместник министър-председателя, отговарящ за съдебната реформа, и от представител на Висшия съдебен съвет. Отговорността за осигуряване на зачитането на върховенството на закона и безпроблемното функциониране на държавата е вътрешна конституционна отговорност на всички национални правителства към техните граждани. Това е отговорност и към Европейския съюз и останалите държави членки. В тази връзка въпросите, разглеждани от съвета, който ще функционира след приключване на мониторинга, ще бъдат използвани и в диалога с Комисията в рамките на бъдещия механизъм на ЕС за върховенството на закона.В допълнение към ангажимента за продължаване на реформите, свързани с борбата с корупцията, Комисията отбелязва по-специално ангажимента на българското правителство да въведе процедури относно отчетността на главния прокурор, включително с цел запазване на независимостта на съдебната власт в съответствие с препоръките на Венецианската комисия. Комисията отбелязва също така ангажимента на българските органи да приемат законодателство за отмяна на разпоредби на Закона за съдебната власт, изискващи автоматично временно отстраняване от длъжност на магистрати в случай на наказателно разследване срещу тях и деклариране на членство в професионални сдружения.КонтекстМеханизмът за сътрудничество и проверка (МСП) беше създаден при присъединяването на България към Европейския съюз през 2007 г. като преходна мярка за улесняване на продължаващите усилия на България да реформира съдебната си система и да засили борбата с корупцията и организираната престъпност. Той представлява съвместен ангажимент на българската държава и на ЕС. В съответствие с решението за създаване на механизма и както беше подчертано от Съвета, прилагането на МСП ще приключи, когато всички показатели, приложими за България, бъдат изпълнени по задоволителен начин.През януари 2017 г. Комисията извърши цялостна оценка на напредъка, постигнат през десетте години от съществуването на механизма. Тази перспектива даде по-ясна представа за значителния напредък, постигнат след присъединяването, а Комисията успя да формулира седемнайсет препоръки, чието изпълнение би било достатъчно, за да се сложи край на процеса по МСП. Прекратяването на МСП ще зависи от изпълнението на тези препоръки по необратим начин и от условието промените да не доведат до ясен обрат в хода на напредъка.Оттогава Комисията извърши две оценки на напредъка по изпълнението на препоръките. В доклада от ноември 2017 г. Комисията заключи, че постигнатият напредък е значителен. Въпреки че Комисията все още не можеше да заключи, че някой от показателите е изпълнен в задоволителна степен, тя поясни, че с непрекъсната политическа ангажираност и решимост за постигане на напредък в реформите България би трябвало да може да изпълни оставащите препоръки по МСП в близко бъдеще. Съветът приветства значителните положителни стъпки, като същевременно отбеляза, че предстои още много работа.През ноември 2018 г. Комисията приветства напредъка към бързо прекратяване на действието на МСП и стигна до заключението, че първият, вторият и шестият показател могат да се считат за временно изпълнени. По отношение на другите три показателя, свързани с продължаващата реформа на съдебната власт и борбата с корупцията, все още бяха необходими допълнителни усилия, за да се осигури пълното изпълнение на препоръките от януари 2017 г. Съветът взе под внимание заключенията на Комисията и насърчи България да използва положителния импулс, за да консолидира напредъка по убедителен и необратим начин.В днешния доклад се разглеждат предприетите от България действия след ноември 2018 г. В него се съдържа оценката на Комисията на това как българските органи са подходили към 17-те препоръки. Докладът се придружава от работен документ на службите, който съдържа подробен анализ на Комисията въз основа на постоянния диалог между българските органи и службите на Комисията.Преди да вземе окончателно решение за прекратяване на действието на МСП за България, Комисията надлежно ще вземе предвид становищата на Съвета и на Европейския парламент. Наблюдението за Румъния остава.", "date": "2019.10.22", "title": "ЕК свали мониторинга за България, не и за Румъния"}
{"url": "https://offnews.bg/zdrave/prof-kosta-kostov-belodrobno-bolnite-u-nas-sa-ne-po-malko-ot-500-000-713762.html", "text": "В България болните от Хронична обструктивна белодробна болест (ХОББ) са не по-малко от 500 000 човека. Това заяви проф. Коста Костов, Консултант по белодробни болести в УМБАЛ \"Св. Анна\" по време на международната конференция „Хроничната обструктивна белодробна болест (ХОББ) – нови методи на лечение“, която се проведе днес. Според него над 55% от населението не е изследвано за наличието на болестта, 25% са с грешна диагноза, а само една пета от всички се лекуват. Проблем е и това, че болестта не се търси сред младите хора, а част от пациентите са под 40-годишна възраст.Най-много са заболяванията заради тютюнопушенето, но вече и заради замърсяване с фини прахови частици и генетична предиспозиция. Приблизително 1% от пациентите с ХОББ заболяват ежегодно от белодробен рак. Прогнозата на болните с белодробен рак и ХОББ е по-тежка от тези без ХОББ. Болестността от ХОББ сред хората с белодробен рак е между 8% и 50%, каза проф. Костов.Превенцията е много важна и работим в тази посока, заяви зам.-министърът на здравеопазването д-р Бойко Пенков. Вероятно от следващата година НЗОК ще заплаща кислородолечението в домашни условия на хората с ХОББ. Сега това лечение се заплаща от пациента, подчерта той.В момента се правят изчисленията колко ще плаща Касата. Зам.-министър Пенков допълни, че около 2000 пациенти имат нужда от терапията. Това е моя битка от години, подчерта той. Близо 5% от болните от ХОББ са подходящи за домашна кислородотерапия. Апаратите са скъпи и недостъпни за болните, обясни Пламен Таушанов, председател на Българска Асоциация за Закрила на Пациентите.Заболяването се характеризира с частично или напълно необратимо ограничение на въздушния поток в белите дробове. Заболяването е хронично и при него белите дробове прогресивно снижават функцията си и засяга целия организъм и може да има фатален изход.Чистотата на въздуха пряко влияе върху здравето. При повишаване на нивото на замърсяване на въздуха с над 10% се увеличават повикванията към Бърза помощ, подчерта Таушанов. Ежегодно 7 млн. души в света умират от мръсен въздух.Хроничната обструктивна белодробна болест (ХОББ) убива около 3 млн. човека годишно по света, заяви проф. д-р Ферах Едже, Пулмолог и специалист по гръдни болести в Liv Hospital Group, Турция. Хроничната обструктивна белодробна болест е основна причина за хронична болестност в света.През 2020 г. се очаква ХОББ да заеме трето място между всички причини за смърт и да участва в т. нар. голяма тройка след сърдечно-съдовите и онкологичните, обясни проф. Едже. През 2020 г. смъртността от ХОББ ще достигне 4.5 млн. човека по света. ", "date": "2019.10.22", "title": "Проф. Коста Костов: Белодробно болните у нас са не по-малко от 500 000"}
{"url": "https://offnews.bg/zdrave-i-krasota/mitove-za-zdraveto-koito-naukata-oprovergava-713741.html", "text": "В интернет пространството могат да се срещнат всякакви твърдения, най-примамливи са тези, които се отнасят до здравето ни. Обикновено те се разпространяват най-активно и много често мултиплицират откровени лъжи. Публикация в MedPortal опровергава някои от най-популярните сред тях.Мит №1. Ултразвуковото изследване е опасно за бебетоЗа разлика от рентгена, при УЗИ няма радиоактивно излъчване. Изображението се създава от високочестотни звукови вълни. Мускулите, костите или съединителната тъкан отразяват и провеждат звука по различен начин – благодарение на това ние виждаме изображението.Няма никакви доказателства, че ултразвукът е вреден за детето или за възрастните. Неговото въздействие се следи от 1941 г., когато за пръв път е бил използван, и за изминалия период на него са посветени достатъчно изследвания, доказващи безопасността му. През 2013 г. е проведено най-голямото до момента проучване, което доказва, че апаратът е безвреден. Американската агенция по контрол на лекарствата FDA смята УЗИ за най-безопасния вид изследване, в сравнение с рентгенографията и другите лъчеви методи.Мит №2. Боледуваме от простуда заради изстиванеКашлицата, хремата, повишената температура не възникват, защото сме изстинали. Простудата или острата респираторна вирусна инфекция (ОРВИ) я предизвикват вирусите – риновируси, аденовируси и др. Те попадат в организма от заразени хора, разпространяват се по въздушно-капков път. Това може да се случи по всяко време на годината, независимо от температурата на въздуха.Все пак най-често боледуваме от вирусни инфекции през зимата и това има своето обяснение. Вирусите проникват в организма през носа. Секретът се стича надолу и се оказва в стомаха, където стомашната киселина убива вируса. Хладният въздух обаче забавя движението на секретите. Така вирусите имат повече шансове да преодолеят бариерата и да проникнат в организма.Мит №3. Тоалетните чинии са разпространител на венерически заболяванияВърху тоалетната чиния могат да попаднат микроорганизми, които предизвикват заболявания, предавани по полов път – хламидия, херпес вирус, найсерия (гонорея). Те обаче не могат да проникнат в организма чрез нея. Повечето от тези микроби загиват, когато попаднат във външна среда. Херпес вирусът живее няколко секунди, същото се отнася и до вирусите причиняващи гонорея и хламидоза.„Невъзможно е да се заразиш с венерическа болест в тоалетната, освен ако не правиш секс в нея“, коментира по повод тези твърдения Абигейл Селърс, к. м. н., президент на Американското общество на микробиолозите.Има бактерии с по-дълга преживяемост в санитарните помещения – стрептококи, стафилококи и др. Но за да са заразни трябва да проникнат в тялото, което не може да стане през кожата. В този случай е достатъчно да миете ръцете си със сапун след всяко посещение, твърдят специалистите.Мит №4. Пробата Манту не трябва да се мокриСмята се, че водата прониква в мястото на въвеждане на реагента и предизвиква увеличаване на червеното петно, което прави показанията за пробата неточни.Всъщност не е така. В медицинските ръководства няма подобно предупреждение срещу попадането на вода върху Манту. Лекарите съветват само да се защити мястото на убождане от замърсяване или нараняване.Мит №5. Детоксът е полезенСмята се, че това е процедура, която помага да се изхвърлят токсините от организма, да се снижи теглото и да се подобри общото здравословно състояние.Учените обаче не са открили доказателства в полза на детокс-процедурите. В доклад от 2014 година те са стигнали до извода, че не съществуват данни, които биха потвърдили ефективността на детоксикацията. В друг доклад се твърди, че соковете и детокс диетите подпомагат отслабването заради ниската си калорийна стойност.Проучвания показват, че след излизане от детокса теглото много бързо се възстановява. Ако подобни процедури се провеждат без лекарски контрол, може да предизвикат неприятни странични ефекти като обезводняване или дисбаланс на електролитите.Мит №6. Пиенето на мултивитамини е полезноСчита се, че така се повишава имунитетът, предотвратява се развитието на болести и се подпомага организма при активен спорт.Многобройни изследвания обаче не са намерили доказателства, че мултивитамините снижават риска от сърдечносъдови заболявания, рак или когнитивни разстройства в зряла възраст. Нещо повече, те могат да бъдат вредни. Ежегодно в САЩ се публикуват данни за 60 000 случаи на токсичност на мултивитамини. Най-често това се случва заради предозиране. Особено опасни са мастноразтворимите витамини, като витамин А, Е, Д, които имат способността да се натрупват в организма.Мит №7. Микровълновата фурна предизвиква ракНе е истина. Не съществува нито едно доказателство, което да показва връзка между рака и микровълновата фурна.Защо? Микровълновата фурна не прави храната радиоактивна, а само я нагрява. Електромагнитното излъчване принуждава водата, която се намира в продуктите да вибрира, това произвежда топлина. Микровълновите фурни не променят химичната структура на храната – просто я нагряват както и обикновената печка.Тези фурни са конструирани така, че да задържат микровълните във вътрешността. Излъчване има само когато устройството е включено, а вратата на фурната е затворена. Много малка част от вълните могат да се промъкнат навън. Те обаче са в минимално количество и напълно се вместват в границите на нормите. Все пак някаква опасност има – ако фурната е повредена, рискуваме да получим изгаряне.", "date": "2019.10.22", "title": "Митове за здравето, които науката опровергава"}
{"url": "https://offnews.bg/kultura/pernishki-razkazi-na-kitajski-ezik-novata-kniga-na-nashia-avtor-713765.html", "text": "Китайското издателство Ningbo Publishing публикува книгата \"Пернишки разкази\" от нашия автор Здравка Евтимова.С \"Пернишки разкази\" издателството поставя началото на проекта за представяне в Китай на съвременните литератури на страните от Централна и Източна Европа.Премиерата на сборника беше на панаира на книгата в град Нингбо (с население 7.5 милиона души) в периода 17-19 октомври 2019 г.След представянето на книгата авторката изнесе лекции в университета Wan Li, Нингбо, както и в Nottingham University, Нингбо, университет с клонове в Китай, Великобритания и Малайзия.Лекциите на Здравка Евтимова, изнесени на английски език, бяха посветени на съвременната българска литература, на историята и културата на нашата страна.", "date": "2019.10.22", "title": "''Пернишки разкази'' на китайски език - новата книга на нашия автор Здравка Евтимова"}
{"url": "https://offnews.bg/politika/zaharieva-ek-otceni-che-balgaria-e-izpalnila-angazhimentite-si-713769.html", "text": "ЕК ясно и категорично заявява, че постигнатият от България прогрес в рамките на механизма за проверка и сътрудничество е достатъчен. Страната ни е изпълнила ангажиментите си по всички 6 показателя, каза Екатерина Захариева на брифинг в Министерски съвет. Захариева подчерта, че механизмът е създаден с решение на ЕК и по тази причина трябва да приключи отново с решение на ЕК. Предстои обсъждане на решението в работни групи и не може и не е ясно дали мониторингът ще бъде прекратен по време на мандата на тази комисия, който изтича в края на месеца, или на следващата комисия. Няма да спекулирам с точната дата, каза още Захариева.Продължаваме да работим все по-ефективно за противодействие на корупцията и организираната престъпност.И в предишния доклад беше отбелязана положителната практика на МВР, добави министърът на вътрешните работи Младен Маринов. ", "date": "2019.10.22", "title": "Захариева: ЕК оцени, че България е изпълнила ангажиментите си"}
{"url": "https://offnews.bg/futbol/izpalkomat-na-bfs-utvardi-georgi-dermendzhiev-za-natcionalen-selektcio-713767.html", "text": "Както се и очакваше, на свое заседание Бюрото към Изпълнителния комитет на Българския футболен съюз утвърди днес Георги Дерменджиев за селекционер на националния отбор на България.Специалистът, който заменя на поста подалия оставка Красимир Балъков, ще уточни допълнително имената на хората в своя щаб. Новината беше обявена официално в сайта на БФС.Новият треньор ще парафира договор за 6 месеца с опция за удължаване с още две години.Изпълнителното бюро също така уважи молбата за напускане на мениджъра на съдиите Илонка Джалева и временно отстрани от длъжност председателя на Съдийската комисия Йордан Сталев.Неговите функции ще бъдат поверени на досегашния председател на СК на ЗС-София Костадин Стоичков.", "date": "2019.10.22", "title": "Изпълкомът на БФС утвърди Георги Дерменджиев за национален селекционер"}
{"url": "https://offnews.bg/temida/zaporiraha-imoti-na-minio-stajkov-za-134-miliona-leva-713768.html", "text": "След уведомление от Специализирана прокуратура, Комисията за противодействие на корупцията и за отнемане на незаконно придобитото имущество образува производство по ЗПКОНПИ срещу Миню Стайков, съобщиха от комисията. Допуснати са обезпечителни мерки върху имущество на Стайков и девет свързани с него лица на стойност над 134 милиона лева.Миню Стайков е разследван за участие в организирана престъпна група и извършване на данъчни престъпления. На 15 октомври Антикорупционната комисия  и 9 компании. ", "date": "2019.10.22", "title": "Запорираха имоти на Миньо Стайков за 134 милиона лева"}
{"url": "https://offnews.bg/futbol/barsa-i-atletiko-si-stisnaha-ratcete-i-prikliuchiha-aferata-grizman-713737.html", "text": "Барселона и Атлетико Мадрид са стигнали до споразумение след скандалите около трансфера на Антоан Гризман в състава на каталунците.Френският нападател пристигна на \"Камп Ноу\" през юли, след като испанските шампиони активизираха освобождаващата му клауза. Мадридчани обаче се оплакаха, че преговорите за евентуален трансфер са се случили, докато Гризман е бил все още играч на клуба.В крайна сметка обаче, за да решат окончателно въпроса, от Барса са се съгласили да добавят допълнителната сума от 15 милиона евро сума към вече платените за французина 120 милиона.Интересното е, че каталунците получават и допълнителен бонус, според който от клуба имат предимство в случай, че Атлетико реши да продаде някои от своите футболисти.Тогава \"дюшекчиите\" са задължени да уведомят Барселона за получена оферта и от \"Камп Ноу\" да решат дали да я изравнят.Не се съобщават имената на всички играчи от списъка, но се твърди, че става дума за петима футболисти, двама от които са твърди титуляри в състава на Диего Симеоне – Саул Нигес и Хосе Мария Хименес.", "date": "2019.10.22", "title": "Барса и Атлетико си стиснаха ръцете и приключиха аферата Гризман"}
{"url": "https://offnews.bg/analizi/galap-interneshenal-600-000-u-nas-gotovi-za-kontroliran-vot-713733.html", "text": "11 на сто от хората у нас биха приели да продадат гласа си или да пуснат бюлетина по принуда на вота на 27 октомври. Това се равнява на 600 000 души, уточняват от Галъп интернешенъл. 81% не биха постъпили така, а останалите 8% не могат да преценят, показват данните на агенцията от проучване, проведено между 4 и 11 октомври*. Oколо 5.5 милиона са постоянно пребиваващи у нас и имащи право на глас. Към тях вероятно може да се добавят и известна част от тези 8% колебаещи се. Сред онези, които със сигурност се очаква да гласуват на тези местни избори, процентът признаващи си също е над една десета. Въпрос на спекулация е колко всъщност са онези, които са склонни да дадат гласа си в контролирана посока, но не си признават. Най-високи се дяловете на онези, които си признават, че биха гласували при стимул или принуда, сред най-бедните и ниско образованите, респ. при ромите, делът на склонните е 40%. За поредна година се установява, че най-младите са и в най-голяма степен склонни на откровеност по въпроса за зависимия вот. Това е и индиректно отражение на демографската ситуация в страната, която се характеризира с все по-сериозна гетоизация сред най-млади възрастови групи. Разбира се, за немалка част от гласоподавателите би трябвало да отчетем икономическата безизходица или работодателската принуда. ", "date": "2019.10.22", "title": "Галъп интернешенъл: 600 000 у нас готови за контролиран вот"}
{"url": "https://offnews.bg/tehnologii/praktichen-i-udoben-noviat-tablet-samsung-galaxy-tab-a8-e-veche-v-ma-713736.html", "text": "Отлична оферта за клиентите на VIVACOM – от днес новият модел таблет Samsung Galaxy Tab A8 2019 се предлага на цена от 9.98 лв. на месец или 199.98 лв. в брой с план i-Traffic XL+. Таблетът е тънък и компактен и е идеалната комбинация от ефективност и елегантен дизайн - перфектен избор за работа и забавление.Galaxy Tab A8 2019 разполага с 8“ дисплей, 1280х800 пиксела, в пропорция 16:10 за оптимално изживяване в портретен и пейзажен план, а четириядреният процесор на Snapdragon, осигурява безпроблемна работа, дори и при няколко включени приложения едновременно.Устройството е практично и удобно – тежи едва 347 грама. Батерията му е с капацитет 5 100 mAh за продължително гледане и по-рядко зареждане. Разполага с 2 GB RAM и 32 GB пространство за съхранение, работи с последната версия Android Pie. Има слот за SD карта за допълнителни 512 GB, които потребителите могат да запълнят със спомени, уловени с 8MP-овата основна и 2MP-овата селфи камера.Голямо предимство на Galaxy Tab A8 2019 е функцията Kids Home. Тя дава възможност за създаване на защитена среда, която децата да изследват. Родителският контрол позволява следене на използването на монитора и времето за игра, което прави таблета идеален избор за учене и забавление за най-малките.", "date": "2019.10.22", "title": "Практичен и удобен - новият таблет Samsung Galaxy Tab A8 е вече в магазините на VIVACOM"}
{"url": "https://offnews.bg/ikonomika/api-zapochva-stroitelstvoto-na-okolovrastnoto-ot-trakia-do-mladost-s-713770.html", "text": "Започва строителството на над 6 км от Софийския околовръстен път II-18 в отсечката от пътен възел „Цариградско шосе“ до пътен възел „Младост“. Инвестицията е за 142,7 млн. лв. с ДДС и средствата са от републиканския бюджет. В момента се извършва подготовка за същинските строителни работи, съобщи АПИ. Съществуващият двулентов път ще бъде реконструиран в 6-лентов с две локални платна за движение. С новото трасе ще се осигури връзка между автомагистралите „Струма” и „Тракия”, ще се улесни транзитния трафик от АМ „Европа“ и връзката с граничните пунктове с Турция и Гърция. По договор участъкът трябва да е готов в края на 2021 г. Началото на проектния участък е при 35-и км, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при 41-и км, където отсечката ще се свързва с реконструирания през 2012 г. участък от Софийския околовръстен път. Отсечката ще бъде с две платна с по 3 ленти за движение в посока или общо 6 ленти, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Изпълнител на строително-монтажните работи на участъка от път II-18 от км 35 до км 41 е „ГБС - Инфраструктурно строителство“ АД. Стойност на договора за проектиране и СМР е 142 741 559,46 лв. с ДДС. Строителният надзор е възложен на Обединение „СОП –ЮГ 2018“, в което участват: „Консултанстка инженерна група“ ООД, „Айси консулентен цивилтехникер“ ООД, „Ипсилон консулт“ ЕООД, „ПИ ЕС КОНСУЛТ“ ЕООД и „ТРЕНКАДИС“ЕООД. Техният договор е за 1 856 808,00 лв. с ДДС, уточнява АПИ. ", "date": "2019.10.22", "title": "АПИ: Започва строителството на Околовръстното от Тракия до Младост (снимки)"}
{"url": "https://offnews.bg/futbol/ventci-stefanov-moga-da-stana-trenior-na-godinata-s-ludogoretc-belia-713739.html", "text": "Президентът на Славия Венци Стефанов сподели пред \"Гонг\", че по време на днешното заседание на изпълнителния комитет на Българския футболен съюз, ще предложи Николай Киров-Белия за селекционер на националния ни отбор. \"Това, че Лечков е работил с Дерменджиев, не означава, че трябва да го назначаваме. Всички помним как Ботев Пловдив на два пъти победи Лудогорец.Ще предложа Николай Киров за селекционер на националния отбор. Той е треньор, който може да обедини тима. Точно такъв специалист ни трябва. Тогава Ботев бе воден от Белия, а Лудогорец от Гошо Дерменджиев. Каква е тази шуробаджанащина? Аз не предлагам треньор на Славия, а такъв, който е побеждавал нашия отбор. Киров има качествата да води България. Трябват ни нови хора.  И аз мога да стана Треньор на годината в България с футболистите на Лудогорец. Ако съм треньор на Лудогорец, с тези играчи, с които разполагаше Дерменджиев, една точка нямаше да загубя в нашия шампионат. Щях да стана номер едно безапелационно\", каза Стефанов.", "date": "2019.10.22", "title": "Венци Стефанов: Мога да стана треньор на годината с Лудогорец, Белия трябва да е селекционер"}
{"url": "https://offnews.bg/evropa/iunker-potvardil-che-monitoringat-za-balgaria-otpada-713742.html", "text": "Председателят на Европейската комисия Жан-Клод Юнкер потвърди, че ще отпадне мониторингът за България.Това се случи малко преди началото на пленарното заседание на Европейския парламент в Страсбург.Новината дойде от профила на евродепутата Елена Йончева във фейсбук.Според съобщението Юнкер й съобщил за отпадането на механизма за мониторинг и оценка по време на разговор между двамата по-рано днес. На въпрос дали мониторингът върху България отпада Юнкер отговори положително.\"В разговора си с него споделих, че България трябва да полага повече усилия за установяване на правова държава, с което председателят на ЕК се съгласи\", е написала Йончева във профила си във фейсбук.", "date": "2019.10.22", "title": "Юнкер потвърдил, че мониторингът за България отпада"}
{"url": "https://offnews.bg/ikonomika/ot-maiami-do-ravno-pole-ili-tehnologichnata-transformatcia-na-edna-bal-713747.html", "text": "Този месец се навършва една година от новия складово-логистичен център на Office 1 Superstore, който се намира в с. Равно поле. Българската компания стъпва на технологичен прогрес, иновативност и дигитализация. Причина за създаването на центъра е амбицията на българската Кооперация \"Панда\", която дава сериозна заявка за високи стандарти в логистиката на световно ниво. \"Изминахме път, при който българска компания придоби американска търговска марка..\" сподели председателят на Кооперация \"Панда\", Елка Каменова-Цанкова, тя се чувства горда от разгърнатия потенциал за изминалите 21 години. На 21 февруари 2018 г. бе направена първата крачка към една технологична трансформация, като българската компания \"Панда\" стана единствен собственик на Office 1 Superstore за целия свят. След дълги преговори, свързани с правата на компанията, се налага лично да пристигне президентът на Office 1 Superstore International - г-н Марк Бакаш от Уест Палм Бийч, Флорида. \"Радваме се, че за изминалите 21 години успяхме да разгърнем потенциала си и да докажем, че българска компания може да изпревари по всички показатели бизнеси от цял свят. Това ни накара да се чувстваме горди от постигнатото до тук и да гледаме с още по-голяма увереност към бъдещето, заяви шефът на \"Панда\". Инвестицията, която е вложена в центъра, е в размер на 7 милиона евро, сертифицирана като клас А от Българската агенция за инвестиции към Министерство на икономиката. Тя представлява сграда на 22 етажа, работеща с модерна австрийска автоматизирана система за складиране и обработка на поръчки OSR, при която боксовете пътуват до складовите адреси и сами носят продуктите до двамата оператори. Това е роботизиран процес, с които се увеличава продуктивността, като самата система гарантира и минимализиране на грешките до 0,1% - голям технологичен прогрес. Office 1 Superstore е най-голямата верига магазини за офис консумативи и офис мебели в България. Притежава 40% пазарен дял и е предпочитан партньор от над 130 000 клиента, 80 магазина на територията на цялата страна и се гордее с над 1000 служители. Компанията се състои от 14 различни дивизии с над 40 000 продукта, сред които такива на собствени марки като RFG Real Feel Good, Office 1 Superstore, Top office и Colori, както и на брандове, за които марката е ексклузивен представител в България, като Fabriano, Faber Castell, Colop и тн. Разположението на логистичния център съвсем не е случайно - с. Равно поле е в непосредствена близост до София, което го прави стратегическо място за обработка и доставка за всички клиенти от магазинната мрежа на компанията, както и нейните B2B партньори в цялата страна. Към центъра има и печатна база с последно поколение дигитални машини.Кооперация \"Панда\" изминава пътя от Маями чак до Равно поле, като заявява изключително високо ниво на технологичен прогрес надминаващ цяла Югоизточна Европа. Базата на центъра се слави с площта си от цели 8 600 квадратни метра, които са оборудвани с най-модерната, автоматизирана и иновативна система за складиране и обработка на стока.  ", "date": "2019.10.22", "title": "От Маями до Равно поле или технологичната трансформация на една българска компания"}
{"url": "https://offnews.bg/zdrave/500-mln-rast-na-razhodite-v-zdraveopazvaneto-obeshta-kiril-ananiev-713746.html", "text": "„Бюджетът за 2020 г. ще бъде разгледан следващата седмица в Министерски съвет, но при всички случаи мога да заявя, че ръстът на разходите за здравеопазване ще бъде около 500 млн. лв. Това заяви здравният министър при откриването на реновираното диализно отделение и новия компютърен томограф в МБАЛ \"Добрич\", за които министерството е отпуснало близо 600 хиляди лева.Само ръстът на средствата, предвидени за Националната здравноосигурителна каса е около 395 млн. лв. Ръст има и в бюджета на министерството, чрез който ще се осигури устойчивост на допълнителните разходи, които бяха направени от правителството през тази година\", допълни здравният министър. По думите на Ананиев реновираното отделение по хемодиализа в Добрич също е резултат от отпуснатите от държавата 5 млн. лв., с които са обновени диализните структури в страната.Закупуването на 7-те хемодиализни апарата на стойност 130 хил. лв. за болницата в Добрич е стъпка в посока подобряване качеството на живот на пациентите, страдащи от бъбречна недостатъчност.Отделението в момента обслужва постоянно 57 пациенти от 20 населени места в Добричка област, като през него преминават и пациенти на други диализни структури, стана ясно още от думите на Ананиев.", "date": "2019.10.22", "title": "500 млн. ръст на разходите в здравеопазването обеща Кирил Ананиев"}
{"url": "https://offnews.bg/zdrave/prof-d-r-karen-dzhambazov-oglavi-balgarskoto-natcionalno-sdruzhenie-p-713743.html", "text": "Новият председател на Българското национално сдружение по оториноларингология, хирургия на глава и шия е проф. д-р Карен Джамбазов, дм, изпълнителен директор на УМБАЛ „Свети Георги” ЕАД, Пловдив.Той бе избран на общо събрание, проведено по време на XIII Национален конгрес по оториноларингология в Пловдив. Проф. Джамбазов замени на поста проф. д-р Румен Бенчев, ръководил сдружението през последните осем години. Съгласно устава, проф. Бенчев няма право да заема повече длъжността. Той влезе в състава на Управителния съвет заедно с проф. д-р Диляна Вичева, доц. д-р Юлий Рангачев, доц. д-р Марио Милков, проф. д-р Диана Попова и проф. д-р Валентин Стоянов. На предстояща среща на управителния съвет ще се разпределят ресорите, за които ще отговарят членовете.Проф. д-р Карен Джамбазов е възпитаник на Медицински университет – Пловдив. По време на следването си е награждаван от Комитета за наука и висше образование със златна значка „За отлично учение”. През 1995 г. получава образователно-квалификационна степен „Специалист по ушно-носно-гърлени болести“ в Катедрата по УНГ болести при МУ – Пловдив. Получава научна степен „Доктор по медицина” през 2001 г. От октомври 2006 г. е доцент в Медицински университет – Пловдив.Специализирал е многократно в Германия в областта на УНГ болестите и хирургията на глава и шия. Повишавал е квалификацията си в клиники в Германия, Австрия и Италия. Участвал е в световни, балкански и национални конгреси в областта на оториноларингология.През 2009 г. завършва второто си висше образование с образователно-квалификационна степен „Магистър по здравен мениджмънт”.От 22 юни 2010 г. е изпълнителен директор на УМБАЛ „Свети Георги“ ЕАД.През февруари 2012 г. придобива академичната длъжност „професор” в катедрата по УНГ болести при МУ – Пловдив. От май 2014 г. е и ръководител на катедрата по УНГ болести при МУ – Пловдив.Национален консултант е по УНГ болести към Министерство на здравеопазването на Република България от юли 2014 г. и Главен координатор на експертен съвет по медицинската специалност УНГ болести от април 2019 г.През 2009 г. е избран за почетен гражданин на Пловдив. През 2016 г. получава от Българския лекарски съюз приза „Мениджър на годината”. През 2019 г. е отличен със званието „Почетен член на Немското дружество по оториноларингология, хирургия на глава и шия”.", "date": "2019.10.22", "title": "Проф. д-р Карен Джамбазов оглави Българското национално сдружение по оториноларингология"}
{"url": "https://offnews.bg/futbol/aleksandar-tomash-podade-ostavka-kato-trenior-na-beroe-713748.html", "text": "Часове след загубата на Берое от Славия (1:2), спортно-техническият екип на старозагорци в лицето на директора Валентин Грудев, старши треньора Александър Томаш и неговите помощници Константин Мирчев и Тодор Кючуков депозираха своите оставки пред ръководството на клуба.Решението е продиктувано предвид незадоволителните резултати напоследък и по повод създалото се напрежение във футболната общественост в града.Раздялата между Берое и треньорския екип ще бъде финализирана в сряда. Александър Томаш води заралии два сезона и половина. Той бе назначен на поста на 23 май 2017 година. В двата сезона под негово ръководство тимът от Стара Загора завършваше на четвърто място в класирането на българския шампионат. Ръководството на Берое ще трябва да реагира бързо в намирането на нов старши треньор, който да застане начело на отбора, тъй като на старозагорци им предстои домакинство срещу Ботев Враца от 14-ия кръг на първенството, което е насрочено за 29 октомври от 13:30 часа. Старозагорци се намират на незавидното осмо място в класирането с 18 точки. Отборът има 6 победи и 7 загуби от началото на първенството.", "date": "2019.10.22", "title": "Александър Томаш подаде оставка като треньор на Берое"}
{"url": "https://offnews.bg/ikonomika/borisov-tuk-pasiaha-magareta-a-sega-kakvi-magistrali-drago-mi-e-ka-713738.html", "text": "„В София ги конструират и им измислят дизайна. Това й е хубавото на България, че хем ги измислят, хем ги правят“. Това беше коментарът на премиера Бойко Борисов при откриването на завод за автомобилни светлини на \"Мерцедес\" в Индустриалната зона край Пловдив.Той бе придружен от вицепремиера Томислав Дончев и министъра на икономиката Емил Караниколов.\"За мен е важно, че тук пасяха магарета, а сега какви магистрали. На голите поляни расте завод след завод. Драго ми е, като гледам!“, допълни Борисов.Според него от Пловдив до Истанбул и от Пловдив до Белград имаме пътища и това е причината за притока на инвестиции. \"Научихме се от старите грешки. Всички парцели имат ток вода, даваш им парцел, а те идват да си строят. Сега, когато почнахме пътя Ботевград - Мездра и магистрала \"Хемус\", инвеститори от Кърджали отидоха във Враца и строят 5 завода\", подчерта премиерът.Новооткритият завод за автомобилни светини е турска инвестиция, затова на церемонията присъства турският посланик Хасан Улусой.\"Ако слушахте внимателно, от 1934 г. турците са започнали да работят с \"Мерцедес\". Колко години са пред нас в производството на такива авточасти. Сега да повдигна и нашето българско самочувствие, само преди седмица открихме над 200 работни места на Bocsh в София\", похвали се Борисов.Премиерът вижда в лицето на пловдивското летище бъдещ голям хъб за износ на стоки, който ще се използва от всички страни на Балканския полуостров. \"При този огромен икономически растеж на града не може пловдивското летище да остане занемарено. Балканите имат нужда от един голям хъб, откъдето да се изнасят стоки. След време може да се окаже, че транспортът на стоки със самолет ще е по-евтин от този с камиони\", каза Борисов.\"Имаме график за заводи - до края на годината непрекъснато да се откриват нови. Започнаха да се връщат висококвалифицирани кадри от чужбина, българи, които бяха заминали да идват да си работят по родните места\", допълни Борисов.", "date": "2019.10.22", "title": "Борисов: Тук пасяха магарета, а сега какви магистрали! Драго ми е, като гледам (допълнена)"}
{"url": "https://offnews.bg/analizi-i-komentari/g-n-prezident-vash-red-e-713735.html", "text": "След няколко дни ще си имаме чисто нов главен прокурор. Това вещае хронограмата, приета от Пленума на ВСС през юли. Но и отсега може да се каже, че Гешев вече е избран. Той е единствен кандидат, номиниран единодушно от всички 11 членове на прокурорската колегия. На заседанията на Пленума на ВСС на 18, 22, 25 и 29 юли членовете на прокурорската колегия имаха право да издигнат и други кандидати, но имаха също така и разум/интерес да не се възползват от това си право. Правосъдният министър Данаил Кирилов също се въздържа да номинира кандидат от името на правителството, с което потвърди подозренията, че Гешев е изборът и на Борисов. Номинираният представи в срок своята концепция. Сериозен труд от 31 страници в жанра цветя и рози. На 9 октомври прокурорската колегия на ВСС се запозна с докладите на съответните комисии за професионалните и нравствените качества на Иван Гешев и единодушно прие, че неговата кандидатура за главен прокурор е допустима. На 24 октомври, четем на страницата на ВСС, ще се проведе пленум на ВСС с дневен ред: изслушване на кандидата и избор на главен прокурор.Такава е хрониката на този предизвестен избор. Ако кушията с един кон може да се нарече избор, де. Характерно за кушиите с един участник е, че дори и куц кон може да спечели.Търкаляй монетата пред себе си и всички ще ти се радват, казваше Шекспир. Това, разбира се, може и да противоречи на Закон за съдебната власт, където се казва, че за членове на ВСС се избират юристи с високи професионални и нравствени качества. Но само ако е изключение. Стане ли правило, престава да се забелязва.Оттук нататък прът в колелата на прогреса може да сложи единствено президентът Радев. Конституцията на РБ постановява в Чл. 129 (2), че главният прокурор се назначава и освобождава от президента на републиката по предложение на пленума на ВСС.Радев може да откаже да назначи Гешев за главен прокурор. Но ветото му може да бъде преодоляно. Защото според конституцията ветото на българския президент е само отлагателно. Както казваше другарката по литература едно време, седни помисли още малко. „Президентът не може да откаже назначаването или освобождаването при повторно направено предложение.“Според конституционалистите смисълът на ветото е в това да бъде коректив в края на законодателния процес. Един крайно неефективен коректив. Но такава е съдбата, отредена на президента от конституцията ни. И Радев се очертава рекордьор в това упражнение – за половината от мандата си той е наложил 19 пъти вето (16 пъти за отделни разпоредби и 3 пъти за цели законопроекти). Желев е налагал 24 пъти вето, Петър Стоянов 10 пъти, Първанов – 32, Плевнелиев – 14.Досега, ако си спомням правилно, ветото на президента е издържало само в 1.5 случая. Управляващите се съобразиха с президентското мнение за т.нар. поправка “Домусчиев“ по видимо лобисткия Закона за приватизацията и следприватизационния контрол. Половинката успех пък беше по повод текстовете в бюджета на НЗОК, с които властта се опита да наложи мораториум върху плащанията за иновативни лекарства. Ветото на Радев беше преодоляно, но после управляващите (разбирай Борисов) размислиха и сами поправиха съответните текстове.И все пак, макар и с толкова ниско КПД, ветото има смисъл. То показва, че президентът на републиката смята определен закон за грешен или опасен и дава знак на законодателите, а и на цялото общество. И този знак е важен, защото президентската институция традиционно се радва на най-висок рейтинг и Радев не прави изключение. Същото се отнася и за назначенията, които президентът одобрява или отказва.По интересни обаче са случаите, когато президентът Радев не е оправдал очакванията на обществото да наложи вето. В това отношение освен Закон за горивата (очевадно обслужващ Лукойл), особено важни са пропуснатите възможности за вето при спорните промени в Закона за съдебната власт и промените в НПК. Думите, с които в предизборната си кампания Радев ни убеждаваше колко важна е съдебната реформа, отдавна са забравени. И не бих се изненадал, ако Радев назначи Гешев без възражения.Битката за избора на главен прокурор за някои хора е на живот и на смърт (в краен случай на дълъг затвор!) и за намесата в нея се искат яки топки. Много е лесно да кажеш, че каквото е управлението на държавата, такова е и на футбола. Това Батето го казваше още в тъмните социалистически времена. Но да кажеш истината, че Гешев няма нито професионални, нито морални качества за главен прокурор, е тест за мъжество. Още повече, че едно такова действие би било и срещу политиката на издигналата го БСП, която явно е в заверата за Гешев.На среща с българската общност във Виена преди десетина дни президентът Радев е запитан дали възнамерява да „наложи вето“ на избора на Гешев за главен прокурор. Той отговорил: „Аз и да сложа вето (с което не казвам, че ще го направя), но ако сложа вето, те ще го преодолеят. Но може да сте сигурни, че в момента изчаквам реда си, така както е разписано в закона. И когато дойде моментът аз да реагирам, ще го направя много ясно.”Не е ясно какво се крие зад това „ще го направя много ясно“. Но само след броени дни ще можем да кажем: Господин президент, Ваш ред е! И дано тогава ни се изясни.Евентуално вето върху кандидатурата на Гешев има смисъл за страната, ще даде малко кураж на милеещите за демокрацията български граждани, които безнадеждността на ситуацията непрекъснато редуцира. Би имало смисъл и за външният облик на страната ни, показвайки, че все още има фактори, които застават на страната на демократичните ценности. Би имало смисъл и за самия Радев, защото би го различило от мръсната троица (Борисов, Пеефски, Цацаров), които стоят зад Гешев.Тези дни у нас са генералният секретар на “Репортери без граници” Кристоф Делоар, и директорът за Източна Европа и Балканите Полин Аде-Мевел. След среща с президента Радев Кристоф Делоар заяви пред журналистите: “Изразихме тревогата си от назначението на следващия главен прокурор, смятайки, че кандидатът, който би бил назначен, изрази възгледи за медиите, които не са свързани с професионална безпристрастност и достойнство. Това е риск не само за журналистиката, но и за демокрацията…”Много важно, някакво никакво NGO се изказало, ще пишат парцалите на медийния империалист Пеефски. Бойко ще се направи на ни чул, ни видял. Между другото, от “Репортери без граници” се оплакаха, че от три години искат среща с него, но от кабинета му дори не им отговаряли. Не просто сме на 111-то място по свобода на медиите, но не ни и дреме.И така на 24 октомври ВСС ще избере Иван Гешев за главен прокурор. Дали от първия път или от втория, президентът Радев ще одобри назначението. И ще го кажа за трети път: Гешев като главен прокурор ще бъде опасен за демокрацията у нас. Този човек говори не като юрист, а като политик и действа не като прокурор, а като полицай. Програмата, която той ни разказа по БНТ, вещае мрачно бъдеще дори и за тази уродлива форма на демокрацията, която тук практикуваме.Това бедствие трябваше да бъде спряно. Но вече няма как. Ясно е, че и президентското вето не може да го спре. Но това не означава, че не трябва да се опита! И поне да се дадат онези важни знаци за хората у нас и навън, че още сме живи и имаме някакъв дух…– Разумните няма да дойдат на власт – каза Фабиан, – а още по-малко справедливите.– Така ли! – Лабуде пристъпи съвсем близо до приятеля си и сграбчи с две ръце яката на палтото му. – Но нима въпреки това те не бива да дръзнат? (Ерих Кестнер, Фабиан)Не съм казал, че Радев е от разумните. Още не съм…", "date": "2019.10.22", "title": "Г-н президент, Ваш ред е!"}
{"url": "https://offnews.bg/kultura/kejsi-abrams-vodi-sastava-na-postmodern-jukebox-v-sofia-713714.html", "text": "Не някой друг, а именно Кейси Абрамс е част от състава на Postmodern Jukebox, които идват в София на 7 декември, в Club Music Jam.Специален гост и водач на групата е Кейси Абрамс - емблемата на Postmodern с така прочутия кавър All About That Bass с над 55 млн.гледания и също винтидж Umbrella-та на Рияна. Какво да кажем за Кейси, освен че е от основателите на музикалното чудо PMJ и че българските фенове го чакат да дойде от години. Ето – този път той идва!Носителят на Грами, известният като „Tambourine Guy” Тим Къбърт е другият специален гост в състава. Момчето с неизчерпаема енергия, харизма и най-веселото сценично поведение – запомняща се част от кавъри с вокали Морган Джейм, Тара Люис.Вон Смит е третата звезда с уникалния състав за София. Участник в American Idol от 2009 г. и подгряващ артист на Лейди Гага в Австралийското й турне през 2012. Знаем го от кавърите на Shake It Off на Taylor Swift и Cry My a River на Justin Timberlake. „Върнете Вон Смит отново!” казва публиката за него и Скот Брадли го изпраща пак в България.Тъмнокосата Сара Нимиц е поредното бижу в съзвездието PMJ. Певица, текстописец и обещаваща актриса. Феновете на PMJ я познават с изпълнения като Love Yourself на Justin Bieber, Hey Ya! на Outkast и Bad Romance на Лейди Гага.Кристина Гати е другият вокалист в звездния състав. Позната от кавърите на Stay With Me на Sam Smith, Womanizer на Бритни Спиърс и най-вече с дрезгаво - кадифения си тербър и джаз интерпретациите на гениалния Скот Брадли.Златокосата красавица Оливия Купър Харис и композиторът, тромпетист и изпълнител Бени Бенак III допълват най-първокласния състав от музиканти, който Скот Брадли изпраща към Европа. Има и, разбира се, степ танцьор – Джабу Грейбейл.Postmodern са в Софиия на  - парти Welcome to the Twenties 2.0. В продажба са последните билети.", "date": "2019.10.22", "title": "Кейси Aбрамс води състава на Postmodern Jukebox в София"}
{"url": "https://offnews.bg/politika/borisov-se-sreshtna-s-poslanik-hero-mustafa-amerikanskite-turisti-u-n-713719.html", "text": "България и САЩ са съюзници и стратегически партньори. Между нашите две страни е установен устойчив политически диалог на всички равнища. Това заяви министър-председателят Бойко Борисов по време на срещата си в Министерския съвет с извънредния и пълномощен посланик на САЩ Херо Мустафа. Премиерът Борисов поздрави Херо Мустафа за назначаването й като посланик в София и изрази увереност, че дипломатическите отношения между България и САЩ ще продължат да се развиват възходящо. Министър-председателят Бойко Борисов отбеляза отличното взаимодействие, което страните ни имат в областта на сигурността и отбраната - по двустранна линия и в рамките на НАТО. Премиерът Борисов посочи, че както настоящата президентска администрация на САЩ, така и българското правителство отдава високо значение на изпълнението на ангажимента от Срещата на върха на НАТО в Уелс през 2014 г. за увеличаване на разходите за отбрана. Борисов подчерта, че България на практика постигна тази евроатлантическа цел с договорите за доставка на самолетите F-16 Block 70 и свързаното оборудване и въоръжение. Премиерът Борисов акцентира върху потенциала за надграждане на стратегическото партньорство със САЩ и в други области като енергийна сигурност, развитие на високите технологии, образование, наука и култура. Според българския министър-председател от особено значение е сътрудничеството между България и САЩ за развитието на контактите между хората. По думите му сериозен принос в тази посока имат различни програми и инициативи, насочени към разширяване на обмена сред студенти, учени и представители на бизнеса. Като позитивна тенденция премиерът Борисов отбеляза също, че през последните няколко години има тенденция на устойчиво нарастване на броя на американските туристи в България. В рамките на разговора министър-председателят Бойко Борисов беше запознат с основните приоритети на Посолството на САЩ при посланик Херо Мустафа. ", "date": "2019.10.22", "title": "Борисов се срещна с посланик Херо Мустафа: Американските туристи у нас се увеличават"}
{"url": "https://offnews.bg/obshtestvo/indeksat-za-ustojchivost-na-npo-v-balgaria-za-2018-godina-belezhi-lek-713718.html", "text": "Индексът за устойчивост на неправителствените организации в България за 2018 г. е 3.4 (развиваща се устойчивост), което означава леко влошаване на показателя спрямо предходната година (3.3). Това се дължи на спада на финансовата устойчивост, както и на публичния престиж на организациите от третия сектор у нас.Индексът проследява развитието на гражданския сектор в 24 държави от Централна и Източна Европа и Евразия вече 22 години. За България той се изработва от Американската агенция за международно развитие (USAID) в партньорство с Българския център за нестопанско право (БЦНП). За 2018 г. България се нарежда на девето място, заедно с Хърватия. Това е едно място спад за страната ни спрямо 2017 г. С най-висока степен на устойчивост са Естония, Литва, Латвия, Полша, Чехия, Словакия и Словения.Финансовата устойчивост на НПО отбелязва спад за трета поредна година, което в голяма степен се дължи на продължаващата липса на възможности за финансиране на дейностите на тези организации. Тъй като през последните няколко години в страната почти няма големи дарители, НПО не са имали достъп до редовно финансиране и са имали дълги периоди без финансиране, което е принудило някои от тях, най-вече по-малки организации, да прекратят дейността си.Влошаването на публичния престиж е резултат от нестихващите отрицателни кампании срещу организациите на гражданското общество. Непрекъснатите атаки принудиха НПО да обмислят начини за противодействие на отрицателната риторика, което доведе до леко подобрение в показателя секторна инфраструктура. Отбелязва се и леко подобрение на организационния капацитет през годината благодарение на новите социални движения, които привлякоха вниманието на обществото и получиха обществена подкрепа.В края на 2017 г. в страната има регистрирани почти 50 000 НПО. От 1 януари 2018 г. регистрацията се извършва от Агенцията по вписванията. От това произтича задължение за НПО да прехвърлят регистрацията си от окръжните съдилища в Агенцията до края на 2020 г., като през 2018 г. повече от 8 000 НПО вече са прехвърлили регистрацията си. През 2018 г. годината в Агенцията са регистрирани над 1 400 нови НПО.Области на изследванеВсяка от седемте области, които се наблюдават и участват във формирането на индекса, се оценява по седемстепенна скала. Оценки между 1 и 3 показват висока степен на устойчивост, оценки между 3 и 5 – развиваща се устойчивост, а оценки над 5 – затруднена устойчивост.Правна среда. Оценка 2.5Въпреки че резултатът за правната среда остава непроменен, през 2018 г. секторът е повлиян от активна законодателна дейност. Основните моменти са:• Влезлите в сила на 1 януари 2018 г. изменения в Закона за юридическите лица с нестопанска цел. Според тях всички нови сдружения и фондации, които искат да имат статут на юридически лица, трябва да се регистрират в Агенцията по вписванията, а не в окръжните съдилища, както беше преди; • На 27 март 2018 г. Народното събрание прие нов Закон за мерките срещу изпирането на пари във връзка с нова директива на ЕС за противодействие на изпирането на пари. Както и при предишните законови разпоредби срещу изпирането на пари, неправителствените организации са определени като задължени лица;• През май 2018 г. влезе в сила Регламентът на ЕС за защита на личните данни (GDPR). Въпреки че Регламентът е насочен към защита на правото на личен живот, прилагането му доведе до съществено административно бреме за НПО, тъй като от тях се изисква да преразгледат практиката си във връзка със защитата на данни, да въведат нови политики и да преосмислят отношенията си с бенефициентите и дарителите.Организационен капацитет. Оценка 4.0Организационният капацитет в сектора отбелязва леко подобрение през 2018 г., благодарение на новите социални движения през годината, които привлякоха вниманието на обществото и получиха обществена подкрепа. Пример за това са протестите на майките на деца с увреждания под наслов „Системата ни убива“ и инициативата „Да спасим Пирин“. Въпреки положителните примери, НПО все още се намират в труден период на развитие и много от тях се борят за оцеляването си. В повечето НПО няма постоянен персонал и има голямо текучество на служители. Според данни на Националния статистически институт за 2017 г. има слабо нарастване на броя на платените служители на НПО, а броят на доброволците е намалял от 85 000 на 82 000. Според Световния дарителски индекс на Charities Aid Foundation за 2018 г. България заема предпоследно място в света по отношение на доброволчеството, като едва 5 процента от респондентите в страната съобщават, че са извършвали доброволческа дейност за НПО.Финансова устойчивост. Оценка 4.6Дългият период на липса на безвъзмездни средства от значими в миналото дарители продължава да се отразява на устойчивостта на НПО. След две години без никакви обяви за проектни предложения, Финансовият механизъм на ЕИП 2014-2020 обяви през октомври 2018 г. своя „Фонд Активни граждани“ с общ размер на финансирането 15,5 млн. евро. Оперативната програма на ЕС „Добро управление“ обяви първата си покана за проектни предложения през юли 2018 г. след почти четири години без покани за проекти.Същевременно продължава да е ограничен достъпът на НПО до други програми за финансиране. Например, програмата за социално предприемачество по оперативната програма на ЕС „Развитие на човешките ресурси“ обяви резултатите от последната си покана за проектни предложения, при което само 20 процента от общо 270 подкрепени проекта са на НПО. По оперативна програма „Околна среда“ не са подкрепени проекти на НПО през 2017 и 2018 г., докато през предходни години тя е била съществен източник на подкрепа за природозащитни организации. Правилото „де минимис“ във връзка с държавните помощи – което ограничава средствата, които може да получи една организация за тригодишен период – все още важи за всички програми на ЕС.Застъпничество. Оценка 2.6През 2018 г. няма съществени промени по отношение на застъпничеството. Протестът на майките на деца с увреждания беше сред най-видимите застъпнически кампании през 2018 г. В резултат бе приет нов Закон за личната помощ, с който се предвиждат допълнителни 150 млн. лева за осигуряване на лични асистенти на хора с увреждания, включително деца. НПО имаха възможност да работят в партньорство с правителството за постигане на резултати в социалната сфера. Новият Закон за социалните услуги бе разработен съвместно от НПО и министерство на труда и социалната политика. До края на 2018 г. проектозаконът бе одобрен от правителството и внесен в Народното събрание.Някои от кампаниите не постигнаха положителни резултати през 2018 г. Петдесет НПО се застъпиха срещу измененията в Административнопроцесуалния кодекс, които засягат правото на гражданите да обжалват решения на правителството и таксите за обжалването. Президентът се съгласи с аргументите и наложи вето, но въпреки това ветото бе отхвърлено от парламента и накрая промените бяха приети.Един от най-големите публични дебати през 2018 г. бе свързан с т.нар. Истанбулската конвенция. НПО, които се борят за правата на жените и на ЛГБТИ хора се застъпиха за ратифицирането на Конвенцията, докато консервативни граждански групи, православната църква и някои политически парти, се противопоставиха на това. Правителството сезира Конституционния съд с искане за преглед на Конвенцията и Съдът се произнесе, че Конвенцията е в противоречие с българската конституция.Предоставяне на услуги. Оценка 3.1През 2018 г. не е настъпила съществена промяна при предоставянето на услуги от НПО. Неправителствените организации продължават да предлагат широка гама услуги в областите на образованието, културата, социалните въпроси и опазването на околната среда. Все повече НПО виждат себе си като потенциални социални предприятия. Предстои обаче да се установи как новоприетият Закон за предприятията на социалната и солидарната икономика ще се отрази на НПО, особено на по-малките организации.Секторна инфраструктура. Оценка 3.0През 2018 г. настъпи леко подобрение в инфраструктурата на НПО сектора, тъй като постоянните атаки срещу НПО през последните няколко години накараха организациите да започнат да обсъждат как да противодействат на отрицателната риторика.Съществуващите коалиции на НПО като Националната мрежа на децата, Форум Гражданско участие и Български дарителски форум продължават да са основният източник на експертен опит и подкрепа за изграждане на капацитет в подкрепа на НПО. Тези коалиции предоставят на своите членове обучения, консултации и информация. Освен това специализирани НПО като Български център за нестопанско право и Програмата „Достъп до информация“ предоставят помощ в различни области като законови изисквания или достъп до обществена информация.Обществен престиж. Оценка 3.7През 2018 г. има умерено влошаване на общественият престиж на сектора. Фондацията за хуманитарни и социални изследвания наблюдава антидемократичната пропаганда в медиите през 2017 г. Според доклада й, публикуван през 2018 г., едно от водещите пропагандни послания е свързано с корумпираните елити в България. Пропагандните послания поставят в обща група представители на опозиционни политически партии, бизнесмени и НПО, като всички те се определят като „грантаджии“, „соросоиди“ и „марионетки“. Такава пропаганда цели да дискредитира всякаква критика или алтернативни идеи от страна на НПО.Проучване, проведено от Информационния портал на НПО през септември 2018 г., установи, че повече от 46 процента от участващите в проучването НПО съобщават, че организациите им са били засегнати много силно или силно от кампанията срещу НПО.Повече подробности за всяка една от изследваните области можете да прочетете тук: ", "date": "2019.10.22", "title": "Индексът за устойчивост на НПО в България за 2018 година бележи лек спад спрямо предходната година"}
{"url": "https://offnews.bg/interviu/kostov-kostov-plovdiv-mozhe-poveche-713717.html", "text": "Атанас Костов е кандидат за кмет на Пловдив от Демократична България. Асен Костов е претендент за кмет на район „Северен“ от ДБ. Ето вижданията им за развитието на града под тепетата, които OFFNews потърси за интервю.- Пловдив е един от най-големите работодатели. Защо заплатите са толкова ниски?- : Формирането на заплати е процес, който е базиран на пазарни, социални и образователни принципи и критерии. Бизнесът в Пловдив е стагниран от тежка административна тежест, лицензионни и разрешителни режими. От друга страна, няма как аршинът да е един за всички професии. В някои индустрии заплатите наистина са ниска, но в други са нормални, бих ги определил даже като високи (пример са IT секторът и високотехнологичните бизнеси), което сочи накъде трябва да се развива бизнесът в града. Не е вярно и че задължително висшистите са по-добре платени от хората със средно образование. Един добър готвач или стругар понякога получават по-добра заплата от един кадър, завършил социална психология. Ето защо “заплатите са ниски” е вид оксиморон – ако кадрите се преквалифицират и развиват, той ще изчезне.Една от основните причини е, че значителна част от големите работодатели са в областта и биз несът плащат данъците си в съседните общини. Друг фактор е огромната общинска администрация. Поддържането на подобен щат неминуемо оказва негативно влияние върху средните нива на работната заплата.- Защо инвестициите бягат от града?- : Заради бавната и тромава администрация. Заради фаворизирането на определени фирми и лица, приближени до властимащите в момента. Важно е всички да разберем, че първият и най-важен фактор за всеки инвеститор е бърза администрация, с минимална бюрокрация и електронни услуги.: Пловдив няма подходяща бизнес среда – няма сграден фон, т.нар “пловдивско сити” липсва. Ние не можем да привлечем един нормален кол център, камоли сериозна корпорация. Липсва градоустройствена среда – комуникации, високо скоростни трасета за интернет, ток, вода, осветление, пътища. Тези комуникации в едно биха дали друг облик на града, по-точно на конкретна нова част от него, обособена като нов бизнес център. Къде е той? Няма такъв. Няма финансови и данъчни инструменти за облекчаване на бизнеса, над които Община Пловдив да е помислила, с цел привличане на иновативни и модерни предприятия! Дали те са възможни – да, описани са в чл.44, ал.5 от Закона за местните данъци и такси – данъчни облекчения при сделки, касаещи прехвърлянето в изпълнение на задължение по закон или въз основа на акт на Министерския съвет за безвъзмездно предоставяне на имущества на инвеститори по приоритетни инвестиционни проекти. Странно е как никой в Общината не вижда тези опции, как бизнеса не ги вижда?- От какви промени се нуждае Пловдив?: От електронизация на публичните административни услуги в областта на разходването на средствата (обществени поръчки, договори), културата, транспорта, образованието и медицината. Гишетата трябва да изчезнат – в 21 век да чакаш на опашка, за да си запишеш детето на детска градина или училище, да получиш шофьорска книжка или паспорт, скица или разрешително за заведението ти е немислимо. Ние ще съберем общинските институции заедно и те ще предоставят единна, електронна административан услуга на гражданите.: Най-вече от промяна на начините на управление. Огромната част от пловдивчани живеят с усещането за огромна отдалеченост между тях и местната администрация. Пряката демокрация и възможностите за широк обществен дебат и консенсус по основните въпроси са нещо, което практически отсъства в Пловдив при сегашното управление.- Какви са вашите идеи за подобряване на качеството на градския транспорт?- : На първо място – създаване на бус ленти, където това позволява. Пълната ревизия на проекта за градския транспорт е друга мярка. В момента Пловдив е платил десетки милиони, за една система, която няма и един реален ден работа.: Иницииране на гаранционна отговорност на изпълнителя по транспортния проект – незабавно, това е единствената юридическа опция за момента. Освен това превръщането на светофарите в наистина умни, както и разширяване на велоалеите в Пловдив с нови 30 км. Аз ходя всеки ден на работа с колело – повече хора могат да го правят, ако има достатъчно адекватна инфраструктура за колоездачите и туристите – включително наем на колела.- Как ще решите въпроса с паркирането?: мисля си, че паркингите на големите хипер маркети трябва да се използват нощно време свобoдно или срещу минимална годишна такса от живущите наоколо. Същото може да се случи и с паркинга на зала “Колодрума” например. Да стои огромен паркинг незает, а хората да се карат за всяко място, показва липса на каквато и да е визия от общината за решаване на проблемите. Новите сгради трябва задължително да се проектират и предават в експлоатация с подземен паркинг. Съществуват множество подземни паркинги под блокове, бизнес сгради и магазини в идеалния център и не само, които не функционират. Общината трябва да създаде електронен инструмент за отдаване под наем на подобни паркинги и предлагането им на пазара на имоти.: Паркирането е проблем, който в различните райони на града има своите различни измерения. Конкретно в „Северен“ основния проблем е че голяма част от новите сгради не спазват задължителните условия за минимален брой паркоместа. Града расте, а район „Северен“ е едно от най-предпочитаните места за живеене. В този контекст, оптимизирания градски транспорт е една от естествените мерки, които да облекчат ситуацията с паркирането.- Какво ще правите с терените, освободени от незаконните гаражи?: Голяма част от тях могат и трябва да бъдат изследвани и приобщени в зелената система на Пловдив и кварталите. Други могат да бъдат превърнат в паркоместа. Балансът между обществения интерес и здраве трябва да бъде водещ в подобни решения.: Всичко е въпрос на целесъобразност – ако в дадено място има нужда от парк, трябва да се направи парк, ако има нужда от детска площадка – нека е такава, ако пък липсват парко места да се мисли и в тази насока. Трябва функционалността на публичните пространства да е смесена – да дават удобства, но да предоставят и екология.- Ако станете кмет/общински съветник, ще теглите ли кредити и за какво ще идат те?: Първо трябва да се направи детайлен анализ на целия бюджет на Пловдив, както в приходната, така и в разходната му част. Един от реалните проблеми е неравномерното разпределение между бюджетите на отделните райони. Собствените приходи на Община Пловдив са достатъчни с подобни нива на данъците. Нужно е по-добро планиране на разходите и по-активно участие на местната власт в различни публично-частни сътрудничества.: Бюджетирането следва да се прави по пера и приоритети. Естествено в много случаи се ползват и външни инструменти на финансиране. Не мисля, че винаги трябва да се говори за кредити – може източниците да са всякакви – проекти на ЕС и Европейската комисия, включително приходи от инвестиции на общината в конкретни сделки, наеми, приходи от тях и т.н. Никой пловдивски кмет не гледа на тази община като инвеститор – нека да погледнем и в тази посока. Тегленето на кредити е най-лесното нещо, но си мисля, че кметът трябва да мисли като мениджър, а не като мащеха.- Как ще работите, ако общинският съвет е доминиран от ГЕРБ или друга партия?: Целта на Демократична България е да влезем активно в общината, районните кметства и общинския съвет. Мисля, че целта на целия ни екип е ясна – интересът на пловдивчани и Пловдив на първо място. Надявам се нашите колеги от другите партии да споделят тези наша теза.: Егоизмът в политиката трябва да бъде преодолян. Ако дадено решение е добро и обосновано вярно за града, бих го подкрепил, независимо дали излиза от нашата коалиция или не. В същото време ще бъда и стожер на законността – тя липсва и няма да се поколебая да я посочвам с пръст…на всяка цена!- Ще спасите ли парка зад хотел \"Санкт Петербург\"?: Това ще бъде първата ми задача, без значение като районен кмет на „Северен“ или като общински съветник. Казусът е лесно решим, но се изисква воля и активна позиция в интерес на обществото.: това е каузата на Асен, моя кауза и на коалицията Демократична България. Спасяването, облагородяването и доизграждането на инфраструктурата и зелените площи на този парк и на всеки друг в нашия град е неизменна част от програмата ни. Това не е просто цел, това е наше верую.", "date": "2019.10.22", "title": "Костов & Костов - Пловдив може повече"}
{"url": "https://offnews.bg/tehnologii/huawei-veche-misli-za-6g-mrezha-prez-2030-g-713720.html", "text": "Основателят и главен изпълнителен директор на \"Хуавей\" (Huawei) - Жън Чжънфей заяви в интервю за Kyodo News във вторник, че очаква компанията да пусне свое 6G решение някъде около 2030 година.На този етап в световен план навлиза все повече новата 5G свръхбърза мобилна мрежа, като евентуалната 6G технология се очаква да осигури още по-внушителна скорост на предаване на данни от над 1 терабит на секунда.Жън Чжънфей също така отбеляза, че не смята, че Съединените щати скоро ще се откажат от решението си през месец май да включат \"Хуавей\" в т.нар. \"черен списък\" и добави, че компанията наема хора от цял свят с изключение на САЩ в резултат на предприетата от Вашингтон стъпка.В последно време САЩ и Китай постигнаха напредък в търговските преговори и са близо до постигане на частична сделка, но вчера американският министър на търговията Уилбър Рос подчерта, че \"Хуавей\" няма да бъде част от така наречената \"първа фаза\" на двустранното търговско споразумение.Коментирайки търговската война между САЩ и Китай в по-общ план, основателят на \"Хуавей\" заяви, че вярва, че американската автомобилна индустрия ще бъде силно засегната от спора, тъй като се очаква Пекин да наложи през декември 25-процентни мита върху вноса на американските автомобили, съобщава БНР.", "date": "2019.10.22", "title": "Huawei вече мисли за 6G мрежа през 2030 г."}
{"url": "https://offnews.bg/politika/krum-zarkov-ne-namirame-povod-za-radost-v-otpadaneto-na-mehanizma-za-713745.html", "text": "„Има индикации, че ЕК ще препоръча отпадането на мониторинговия механизъм. За съжаление, не намираме повод за радост или гордост, че Комисията препоръчва да отпадне механизмът. Всъщност препоръката съвсем не значи, че това е краят му”.Това заяви зам.-председателят на ПГ на „БСП за България” и член на ИБ на БСП Крум Зарков в Шумен по повод Доклада на ЕК по механизма за сътрудничество и проверка за България и Румъния.Той уточни, че тепърва трябва да се изкаже ЕП и Съветът, а от левицата се опасяват, че някои от страните членки няма да споделят ентусиазма на Комисията. „Още повече, че механизмът отдавна изчерпа своето ефикасно дейстивие, той се превърна в „политическа дъвка” – вина за това има и Юнкер, който преди време обеща, че махнизмът ще отпадне, като така направи въпроса политически, а не съотносим към обиктивни критерии”, допълни Зарков. Той изрази надежда, че тази препоръка няма да напомни препоръките за Шенген: „Имаме много препоръки, но все още сме далеч от това пространство”.„Българските граждани добре знаят състоянието на съдебната ни система и проблемите, които имаме с корупцията. Всички трябва да работим, за да ги преодолеем, без значение какво ще се случи с този механизъм и дали ще бъде заместен с друг, може би по-строг”, заключи Зарков.", "date": "2019.10.22", "title": "Крум Зарков: Не намираме повод за радост в отпадането на механизма за мониторинг"}
{"url": "https://offnews.bg/izvan-terena/efektat-na-bumeranga-zastigna-rodnite-fenove-713709.html", "text": "Хейтър и фен. Има ли разлика между тези думи в България, когато говорим за спорт? Все по-често си задавам този въпрос, следейки всичко изписано и казано около прословутия , където особено според английските медии, част от българските фенове проявиха расизъм спрямо футболистите от Острова.Текстът ми няма да бъде свързан с футбол поради две причини. Първо, че всеки, който диша и гледа футбол, вече даде своето искано или не мнение. Второ, че аз не съм експерт по темата. Тъй като обаче спортът, от който най-вече се интересувам, е художествена гимнастика, бих дала съпоставка със случващото се там.Личното ми мнение за думата \"фен\" винаги е било доста скептично. Едно е да харесваш и симпатизираш на даден спорт, отбор или състезател, друго е целият ти живот да се върти около живота на спортистите, да знаеш почти всички подробности за тях, да ги боготвориш, издигаш в култ и да се държиш така, сякаш някога те са ти били длъжни и нямат право на грешка. Виждала съм много такива примери. Истински не разбирам тези хора, за които понякога си мисля, че нямат свой личен живот.Ясно е, че спорт без фенове не може да съществува. Гимнастиката през последните години възкръсна не само поради успехите на момичетата, а и поради факта, че те се превърнаха в идоли на хиляди деца, в пример за обществото. Това безспорно нямаше как да се случи без медиите, феновете и изявите на момичетата.Същите привърженици, които обаче днес ги издигат на пиедестала, преди около 6 години щяха да кажат, че нашите за нищо не стават. Коментарите, които чувах, често ме възмущаваха. Не, защото съм смятала, че сме най-добрите и никой няма право да ни критикува. Напротив. Всеки има право да изказва мнението си. Бях възмутена от факта, че съм чувала едни и същи хора да боготворят момичетата ни, а при провал да ги сриват с най-тежките думи и коментари. Най-вече в интернет пространството, където за жалост не четат само българи.Именно фактът, че всичко е достъпно и видимо по целия свят, ме отвращава. Изглежда България се слави с това, че феновете често могат да опетнят името на собствената си страна.Ето го и примерът.Напоследък в своите интервюта, президентът на Българската федерация по художествена гимнастика Илиана Раева коментира именно проблемът, който гимнастиката ни има. Може някои да се учудят, но той произлиза от феновете.Преди месец , че има толкова крайни фенове, чието хейтърство в интернет оказва отрицателен ефект върху нашия отбор.По думите ѝ става въпрос за феномен, който е изключително грозен. \"Това рефлектира доста лошо към отношението на нашите съперници, на нашата международна федерация за всичко, което се изписва по форуми. Нямате представа колко неприятности ни донесе всичко това. То води до негативно отношение към националния отбор и към всичко, което правим. По някакъв начин почерняте труда ни, тези невероятни неща, които правим\", сподели тогава тя.Президентът на БФХГ добави: \"Най-страшното е, че то излиза извън рамките на България. Тук ние можем да си ги търпим, да ги изолираме... Говорила съм многократно с нашите момичета - те не им влияят, но започнаха да влияят на отношението към българския национален отбор\".След това дойде и Световното първенство в Баку (Азербайджан), където станахме свидетели на , която беше дадена с една единствена цел – да вземат златото.Тогава аз следях състезанието онлайн, а коментарите към федерацията и рускините бяха покъртителни. Сякаш една голяма вълна от хейтърство, лоша енергия, псувни и всичко, на което един български фен беше способен, се изля в интернет пространството.Страницата на руската федерация по художествена гимнастика беше обсипана с негативни снимки, картинки и коментари, които нямаше как да не останат незабелязани. Зад всички от тях стояха българи.Какво обаче хората не се сещат?Именно ефектът на бумеранга. Така да кажа, всичко се връща. За жалост потърпевши не сa хората пред телевизорите, не са и феновете, които мислят, че с всички грозни писма, които изпращат, правят услуга на грациите ни. Потърпевши са техните \"идоли\" и най-вече трудът им. Има още един много лош факт или по-скоро въпрос, който си задавам. Как БФХГ би трябвало да каже, че се отрича от феновете си и, че няма нищо общо с изписаното?Та… така ми изглежда и ситуацията във футбола, с изключение, че момчетата и нивото им е наистина много ниско. Ефектът на бумеранга обаче директно ги прасна като мокър парцал и сега ще ближат рани.Докато всичко утихне би било добре запалянковците, феновете и всички привърженици на своя отбор и страна, независимо за кой спорт става въпрос, да помислят и да си отговорят на въпроса \"Как действията ми рефлектират на имиджа на любимия спорт и страната ми?\". Дано да намерят правилния отговор.", "date": "2019.10.22", "title": "Ефектът на бумеранга застигна родните фенове"}
{"url": "https://offnews.bg/medii/televizia-7-8-startira-den-sled-izborite-713712.html", "text": "Телевизията на Слави Трифонов \"Седем осми\" стартира на 4 ноември, ден след втория тур на местните изборите, в 19 ч.Това обяви Трифонов в интервю, което бе излъчено във фейсбук страницата му.Телевизията ще се разпространява по кабел и сателит и ще бъде позиционирана на 78-ми канал, а за абонатите на \"Булсатком\" на 780-и канал. Както стана известно преди дни, каналът на Слави тръгва с лиценза на досегашната телевизия \"Стара Загора\", която той е купил.Шоуто на Слави се запазва и в новата телевизия и ще се казва \"Вечерното шоу на Слави Трифонов\". То ще се излъчва в 22:00.Медията ще има 5-часова програма в праймтайма - от 19 до 0 ч. Всички предавания са създадени от екипа на \"Седем осми\" и - по думите на Трифонов - ще предлагат \"ентъртейнмънт и свободно мнение, нашата гледна точка\". Не се предвиждат новини.Нашата телевизия е подарък за зрителите. Ние не искаме пари. Ще се финансираме с реклами, обясни водещият.Трифонов се спря и на ключовия въпрос с приходите от реклами и пийпълметрията, която измерва рейтингите. Запитан на коя агенция за пийпълметрия ще разчита, той отговори, че екипът му е намерил нов, по-ефективен модел.Аз от години съм абониран и за двете (\"ГАРБ и \"Нилсен\" - б.р.). И когато на bTV ѝ трябваха резултати от другата агенция, аз ѝ ги давах, допълни той. На въпрос на интервюиращия го Тошко Йорданов (един от дългогодишните сценаристи на \"Шоуто на Слави\") за достоверността на техните резултати, Слави посочи, че обичайно агенцията, измерваща bTv, дава по-висок резултат за bTV, а агенцията, измерваща Нова те, дава по-добър резултат за Нова.Големите тв снабдители като Виваком, Булсатком и др. имат много реална пийпълметрия с по-точни данни, защото там извадката е на база всички абонати. Ако имат 400 000 хиляди абонати, умножени по средно 2,7 зрители в домакинство, това дава реална представа за 1 милион зрители, обясни той. Именно тези данни ще ползва \"Седем осми\", стана ясно от думите му. \"Сключихме и сделка с Галъп. Ние ще намерим и намерихме друг начин, по който да се измерва, много по-точен и по-конкретен от тези, по които работят другите агенции, с цялото ми уважение към тях\", обобщи Трифонов.Той не разкри какви предавания още са подготвили, \"за да бъде по-интересно\".", "date": "2019.10.22", "title": "Телевизия 7/8 стартира ден след изборите"}
{"url": "https://offnews.bg/temida/lozan-panov-otpadaneto-na-monitoringovia-doklad-shte-se-izpolzva-pred-713760.html", "text": "Отпадането на мониторинговия доклад ще се използва предизборно и за двата вида избори, които се задават през тази седмица - първо за главен прокурор, а после и за местна власт. Това коментира председателят на ВКС Лозан Панов след заседание на съдийската колегия. \"Винаги, седмица или няколко дни преди доклада, сме получавали съобщение за това и сме имали възможност да се запознаем. До този момент това не се е случило. Не мога да коментирам нещо, което не съм чел“, заяви още той, цитиран от Дарик. Според магистрата отпадането на механизма е от голямо значение за българските граждани, за да могат те да разберат, че „съдбата на давещия се е в ръцете на самия давещ се“.", "date": "2019.10.22", "title": "Лозан Панов: Отпадането на мониторинговия доклад ще се използва предизборно"}
{"url": "https://offnews.bg/politika/bsp-organite-na-reda-sa-nasochili-usiliata-si-iztcialo-kam-kandidatit-713764.html", "text": "БСП винаги е подкрепяла мерките, които имат за цел да осигурят честното и демократично провеждане на изборите. За съжаление това е поредната кампания, в която институции заемат страната на управляващите в предизборния процес. Това се казва в позиция на БСП по повод арестите на  и още четирима кандидати за общински съветници. В текста си социалистите заявяват: Прави силно впечатление, че органите на реда са насочили усилията си изцяло към кандидатите на левицата, като всяка акция е шумно отразявана в медиите - било то и само проверка по анонимен сигнал. В същото време институциите мълчат оглушително по над 10 наши сигнала, свързани с нарушаване на българското законодателство. Няма нито едно \"профилактиране\" на ръководители или кандидати на ГЕРБ, което на фона на кампаниите в Русе, Созопол, Горна Оряховица не прилича на случайност, а на протекция.Хора с влязла в сила присъда, доказани сводници и лихвари се вихрят необезпокоявано като кандидати на управляващите.Управляващите са тези, които владеят властовия и финансов ресурс, но активно се проверяват представителите на опозицията, които бяха оставени без субсидия. Едните са поставени в комфорт да водят своята кампания по същество, а другите - в обяснителен режим.Остават броени дни до изборния ден и призоваваме институциите да бъдат на висотата на отговорността си пред обществото, а не на ангажиментите си към тези, които ги назначават. ", "date": "2019.10.22", "title": "БСП: Органите на реда са насочили усилията си изцяло към кандидатите на левицата"}
{"url": "https://offnews.bg/politika/anelia-klisarova-ako-iskame-varna-da-stane-chist-i-privetliv-grad-tr-713713.html", "text": "Ако искаме Варна да стане чист и приветлив град, с щастливи хора и да върнем славата на Варна, трябва първо да чуем варненци и да имаме план, по който да работим\". Това заяви пред BG on AIR кандидатът на БСП за кмет на Варна проф. Анелия Клисарова. По думите й, когато човек иска да постигне нещо, трябва да има сърце и воля да го изпълни. \"Имаме \"Визия за Варна\" и с воля, сърце, разум и подкрепа ще успеем да я изпълним\", каза тя. Клисарова повече от месец се среща с хората, за да представи Визията и тези срещи са били полезни, защото е трябвало да се чуе какво мислят и варненци. \"Получихме пълна подкрепа за това, което сме поставили като акценти, заедно добавихме и нови неща\", обясни проф. Клисарова и подчерта, че за това са били особено полезни срещите с хора от културата, туризма, от строителните камери, с учители, лекари, синдикати и почти всички съсловия. \"Трябва да имаме обща Визия, а не днес са дошли пари за едно, утре за друго - днес има пари заасфалтиране и го правим, а утре като дойдат за ВиК- ще разкопаем, за да ремонтираме\", даде пример тя. Според нея за бул. \"Васил Левски\" са били похарчени 30 млн. лв. на километър, което го прави един от най-скъпите пътища.\"Какво заварихме накрая - един водопад и наводнение\", коментира тя.Кандидатът за кмет подчерта, че във Визията на левицата е залегнала Северната тангента на града, защото само реален околовръстен път би могъл да разтовари трафика в града. Тя заяви, че е изключително важно да се актуализира и общият устройствен план. Като друга болна тема на града проф. Клисарова посочи градския транспорт - дадени са 115 млн. лв. за интегриран градски транспорт, който не работи.\"Трябва да се направи сериозна ревизия и да се проведе сериозен разговор с всички фирми, за да си свършат те работата докрай\", обясни тя. Проф. Анелия Клисарова изтъкна, че Варна има нужда от още детски градини и социалистите са заложили строежа им в своя план, а за града в момента са важни и детските ясли. Тя допълни, че за децата, поне до 7 клас, е важно да минат на едносменен режим. Не на последно място проф. Клисарова подчерта, че трябва да се обърне сериозно внимание и на майчиното, и детското здравеопазване.\"Варна заслужава детска болница. Имаме нужните лекари и отделенията ни са силни, но трябва да им създадем условия за работа, така че да могат да обслужват и цяла Североизточна България\", категорична бе тя. Проф. Клисарова заяви, че сегашното управление на града е в дълг на гражданите на Варна, защото от европейски средства са усвоени само 90 млн. лв. Тя подчерта, че европейските средства трябва да се използват за развитието на града и биха могли да послужат и за строежа на тази детска болница. Тя коментира, че в сферата на здравеопазването за Варна е важно да се изгради и втори спешен център в Аспарухово.Кандидатът за кмет каза, че трябва да се положат усилия за решаване на проблема с колите в Морската градина и на проблема с намаляването на междублоковите пространства в кварталите на града. \"Докато няма общински фирми по озеленяване и чистота, така че да се знае кой е отговорен, няма как да върнем красотата и чистотата на Варна. Общинските фирми са ключ към по-качествено изпълнение на всички поръчки, които ще дават кметът и общинския съвет\", заключи проф. Анелия Клисарова.", "date": "2019.10.22", "title": "Анелия Клисарова: Ако искаме Варна да стане чист и приветлив град, трябва да чуем варненци"}
{"url": "https://offnews.bg/zdrave/niama-opasnost-ot-epidemia-ot-listerioza-v-balgaria-713722.html", "text": "Няма опасност от епидемия от листериоза в България, уверяват от Агенцията по безопасност на храните. За по-малко от седмица агенцията изтегля от пазара 250 кг пушена скумрия, внесена от Румъния и над 360 кг опасен колбас на немска фирма, в които е открита опасната бактерия.Хората, които трябва да следят за симптоми, са от рисковите групи - бременни, новородени, хора с потиснат имунитет, възрастни над 65-годишна възраст, при които е възможно развитие на инвазивна форма на инфекцията с по-тежко клинично протичане и евентуална хоспитализация. Това разясни гл. ас. д-р Магдалена Баймакова, от катедра \"Инфекциозни болести\" на ВМА, пред БНТ.По думите на д-р Баймакова най-честите симптоми са температура, гадене, повръщане и диария. При рисковите пациенти, съществува възможност за настъпване на бактериамия - септично състояние и засягане на централната нервна система. Според специалиста бактерията не бива да се подценява, защото крие здравни рискове.", "date": "2019.10.22", "title": "Няма опасност от епидемия от листериоза в България"}
{"url": "https://offnews.bg/obshtestvo/na-briuksel-maj-mu-pisna-monitoringat-varhu-pravosadieto-ni-pada-dnes-713695.html", "text": "Европейската комисия ще обяви днес доклада по механизма и сътрудничество за проверка за България и Румъния. Това ще стане след колегиума на комисарите, който се провежда в Страсбург заради пленарното заседание на Европейския парламент.Очаква се мониторингът върху България и Румъния да отпадне. Едно от обещанията на настоящия председател на Европейската комисия Жан-Клод Юнкер беше, че това ще се случи до изтичането на неговия мандат.След миналогодишния доклад на Европейската комисия беше решено мониторингът в България да продължи заради реформите в съдебната система и корупцията, в т.ч. и по високите етажи на властта.С обявяването на доклада процедурата не приключва, тъй като предстои той трябва да бъде одобрен от Съвета и Европейския парламент.Очаква се документът да бъде оповестен в 15:30 ч. българско време, съобщава БНР.", "date": "2019.10.22", "title": "На Брюксел май му писна: Мониторингът върху правосъдието ни пада днес?"}
{"url": "https://offnews.bg/obshtestvo/toplo-i-slanchevo-do-27-gradusa-dnes-713694.html", "text": "Днес ще е слънчево, преди обяд в източните райони - мъгливо. Ще се появи слаб североизточен вятър, показва прогнозата за времето на НИМХ. Максималните температури ще са между 22 и 27 градуса, а атмосферното налягане няма да се промени съществено и остава по-високо от средното за месеца.Над Черноморието в сутрешните часове ще е мъгливо. Около обяд видимостта ще се подобри и до края на деня ще е предимно слънчево. Ще духа слаб изток-североизточен вятър. Максималните температури ще са между 20 и 22 градуса. Температурата на морската вода е 19-20 градуса. Вълнението на морето ще е 1-2 бала.Над планините ще бъде слънчево. Ще духа слаб североизточен вятър. Максималната температура на 1200 метра ще е около 20 градуса, на 2000 метра - около 13 градуса.В сряда и четвъртък промяна на синоптичната обстановка не се очаква. Времето ще остане топло за сезона, в повечето райони - и слънчево, на места в низините в източната половина от страната след полунощ и в часовете преди обяд ще има ниска облачност или мъгла.", "date": "2019.10.22", "title": "Топло и слънчево - до 27 градуса днес"}
{"url": "https://offnews.bg/sviat/tramp-razkritikuva-sapartijtcite-si-che-ne-sa-edinni-sreshtu-impichma-713697.html", "text": "Американският президент Доналд Тръмп порица свои съпартийци за това, че не показват единство по въпроса за процедурата по импийчмънт. В същото време Тръмп коментира, че демократите се надяват разследването срещу него да им помогне на изборите догодина.На среща на кабинета Тръмп говори обстоятелствено за течащата процедура по импийчмънт, като на няколко пъти защити телефонния си разговор с президента на Украйна, който стана отправна точка за разследването.Президентът не пропусна и да осъди своя съпартиец Мит Ромни за това, че не е на негова страна. Тръмп каза, че въпреки различията си с демократите той ги уважава за това, че са сплотени.Пред репортери президентът каза още, че по негово мнение демократите искат да го свалят от власт, защото това е единственият начин, по който могат да спечелят изборите догодина.Междувременно разследването продължава като днес се очаква изслушването пред законодатели на американския посланик в Украйна Бил Тейлър. Той се приема за ключова фигура в разследването.Неотдавна демократи представиха есемеси на Тейлър до други американски дипломати, в които задържането на военна помощ за Украйна е определено като „кошмарен сценарий“. В текстовите съобщения Тейлър пише, че е „налудничаво“ помощ за сигурност да се обвързва с политическа кампания.Тръмп настоява, че разговорът му с Володимир Зеленски е бил „перфектен“.Твърди се, че по време на разговора през юли американският президент е поискал разследване на семейството на политическия си опонент Джо Байдън. Това става в момент на задържане на близо 400 милиона долара военна помощ за Украйна.Тръмп отрича задържането на помощта да е било политически мотивирано.", "date": "2019.10.22", "title": "Тръмп разкритикува съпартийците си, че не са единни срещу импичмънта му"}
{"url": "https://offnews.bg/112/politciata-izdirva-18-godishen-mladezh-713723.html", "text": "Полицията издирва 18-годишния Мартин Пенчев Шахънски.Той е изтърпявал присъда по чл. 194, ал. 1 за кражба от 2 години и 9 месеца в затворническо общежитие от открит тип в Смолян, откъдето на 22 октомври е избягал. Мъжът е висок 186 см, с нормално телосложение, кестенява коса, продълговато лице, правилен нос, кафяви очи и татуировки по ръцете. Няма данни да проявява агресия.Гражданите, които имат допълнителна информация за издирвания или са го забелязали, могат да сигнализират на тел. 112 или в най-близкото Районно управление.Анонимността им е гарантирана.", "date": "2019.10.22", "title": "Полицията издирва 18-годишен младеж"}
{"url": "https://offnews.bg/politika/d-r-delian-georgiev-izgrev-ima-nuzhda-ot-speshna-pomosht-sega-e-zane-713693.html", "text": "- Д-р Георгиев, защо се кандидатирате за кмет - има ли нужда район Изгрев от лекар, при това от Спешна помощ. И могат ли хората да разчитат, че ще реагирате по-спешно на проблемите им?- Кандидатирам се по няколко причини. Роден съм и живея в района, по-точно в ж.к. „Дианабад“. Това ме прави пристрастен към съдбата на родното ми място. Не съм безразличен към проблемите и неуредиците, които царуват в кварталите, междублоковите пространства, лошото управление на общинската администрация, корупцията и т.н. Моите съкварталци са доведени до ръба на отчаянието от некомпетентното и фрагментирано управление на целия район през последните няколко мандата.  Сами си отговорете на въпроса, доколко те са ангажирани, в това число и емоционално, с проблемите на „Изгрев“ и с тяхното навременно и качествено разрешаване. По отношение на професията ми, ако анализираме чисто исторически местното самоуправление в България, а и в световен мащаб, ще се изненадате колко успешни кметове и общински съветници лекари е имало и има в момента. Само ще припомня, че един от най-успешните, уважавани и обичани бе покойният ортопед д-р Евгений Желев, кмет на гр. Стара Загора, който беше и министър на здравеопазването. Примерите са много и тук и по света. ЧРайон „Изгрев“ има нужда от спешно разрешаване на редица проблеми и отстраняването на управленски грешки, които тежат като воденичен камък на хората от години. Вярвам, че при успех на изборите на 27 октомври, заедно с моя екип, съставен от млади, образовани и най-вече местни хора, ще успеем да се справим с тежката ситуация, защото не сме безразлични. „Изгрев“ е нашият район, в него живеем ние и децата ни. - Кои според Вас са основните проблеми на хората в този район - топ 3?- Бих посочил на първо място тежкото, неконтролирано и несъобразено инфраструктурно презастрояване на кварталите. Буквално всяко междублоково пространство, градинка и зелена площ са под прицел на строителните компании. Интересите са много. Нашият район е един от най-привлекателните за живеене в София, а това повлече след себе си безразборното строителство на жилищни кооперации. Къде са, обаче детските градини? Яслите? Площадките, на които да играят децата? Скоро и местата в училищата ще бъдат крайно недостатъчни и няма да отговорят на нуждите на живеещите, на новодомците, които са предимно млади, семейни хора. В моята програма за управление на района изрично е записано - построяване на нова детска градина. Място за нея има, противно на твърденията на опонентите ни. . Именно там планираме изграждането на такава. Друг важен момент е изграждането на детското крило към IV поликлиника. Парцел и идея за това, както и решение на Столичния общински съвет, има от повече от 20 години, но към момента нищо не е направено за изграждането. А това е притеснително.Друг важен за хората на „Изгрев“ проблем е тежкото състояние на междублоковите пространства, местата за спорт и отдих. Квартал „Изток“, някога емблематичен и елитен, в моментна е занемарена джунгла. Дърветата не се кастрят и поддържат, уличното осветление е отдавна забравен рудимент от миналото. Настилките, тротоарите, бордюрите и улиците не са пипани от повече от 30 години. Да не говорим за миенето на кварталните улици, снегопочистването и събирането и извозването на листата и падналите изсъхнали клони от дърветата и храстите.  Даже там сякаш са няколко идеи по-добри. Инфраструктурата на район „Изгрев“ е застинала някъде в 80-те години на миналия век. Всичко е само фасада, внушения и спомени. Време е ние, жителите на района, да вземем контрола в наши ръце и да върнем славата на някога елитния район „Изгрев“.Какво Ви казват хората при срещите Ви с тях?- Всичко което споделиха с мен хората от трите квартала, ме амбицира още повече. Проблемите ме заляха като вълни. Навсякъде срещнах тъга по миналото на района, отчаяние и чувство на безпомощност. Много местни жители се самоорганизират, сами поправят детските съоръжения, пейките, сковават беседки. На тази инициативност районната администрация отговаря с глоби, актове и последващо събаряне на онова, което хората са направили със собствените си ръце. Къде е партньорството между гражданите и местната власт? Риторичен въпрос…- Има ли места за изграждане на паркинги в Изгрев, предвиждате ли такива? И ще има ли зелена зона в района? - Паркингите и липсата на места за паркиране е един от трите най-наболели проблема при нас. Многото нови блокове и кооперации, които се построиха, особено в последния мандат ни „насадиха“ и този проблем. Новодомците дойдоха с автомобилите си и това е нормално, но инфраструктурата на района е планирана с определен капацитет, който отдавна е изчерпан. Малкото останали свободни междублокови пространства не позволяват построяването на подземни паркинги. Много трябва да се мисли. Една от идеите на управляващите досега общината е да бъде изграден подземен паркинг, като за целта се вземе част от двора на Професионалната гимназия по фризьорство и козметика. Абсолютна грешка. Дворът на училището трябва да си остане в сегашните граници. Друга идея е да се построи надземен паркинг за 80 автомобила по бившата трамвайна линия до посолството на Руската федерация. Директно в парка!?Аз считам за по-целесъобразно разработването на стратегия за изграждане на така наречените „умни паркинги“, които да бъдат поставени на възможните за това места, след обсъждане с гражданите, живеещи в непосредствена близост. Важна стъпка за разрешаване на проблема с паркирането е и отдаването на прилежащите към блоковете площи за управление и стопанисване на етажните собствености.Зелената зона е някакво решение. Но от многобройните ми срещи с хората, оставам с разбирането, че жителите на „Изток“, „Изгрев“ и „Дианабад“ са разделени в мнението си по този въпрос. Вярно, има лек превес на поддръжниците на зоната, но въпросът остава дискусионен и следва да се направи обществено допитване, за да бъдат взето най-правилното решение, в интерес на хората.- Детските площадки са недостатъчни, предвиждате ли изграждане на нови? - Факт. Детските площадки, тяхното реновиране и обезопасяване са един от личните ми приоритети. Имам три деца и знам колко е неприятно, когато играят сред развалини и опасни предмети, стъкла и железа. Междублоковите площадки са важен елемент в социалния живот на кварталите и е редно да заемат приоритетно място в градоустройствената политика на районния кмет и екипа му.- Хората се дразнят от ниските бордюри, защото калта от тревните площи се свлича по тротоарите и платното, имате ли идея да се оправят? - Пътната инфраструктура, тротоарите и алеите отдавна са амортизирани до степен, в която кръпките и бутафорните ремонти само предизвикват негодувание. Трябва да бъдат извършвани цялостни реконструкции и преасфалтиране. За целта ще работя активно със СОС и кмета на София, който и да е той, защото по отношение на пътната инфраструктура принципал е Столична община.- Как ще спрете презастрояването?- С предизвикване на местен референдум за въвеждане на мораториум върху жилищното строителство в район „Изгрев“. Мога още сега да Ви кажа какъв ще е резултатът от този референдум. Хората, моите съседи и съкварталци са готови да стигнат до крайности в борбата си с багерите и камионите, със шума и прахоляка. Тук е мястото и моментът районният кмет да подаде ръка. Заедно можем да постигнем абсолютно всичко.- Имате много хобита - кое от тях смятате, че ще Ви е полезно за работата като кмет? Или сега по време на кампанията за местния вот?- Четенето. Ще чета внимателно всичко, за да отстоявам адекватно интересите на гражданите. Знаем историите за едрия и дребния шрифт, за запетайките и тълкуванията на написаното. Аз обичам да чета. Много. Това ще е полезно в работата ми като кмет.  ", "date": "2019.10.22", "title": "Д-р Делян Георгиев: Изгрев има нужда от спешна помощ, сега е занемарена джунгла"}
{"url": "https://offnews.bg/evropa/razreshiha-gej-brakovete-i-abortite-i-v-severna-irlandia-713699.html", "text": "Абортите и еднополовите бракове стават законни в Северна Ирландия. В останалата част на Обединеното кралство прекъсването на бременността е разрешено от 1967 г. насам. В Северна Ирландия аборти се допускаха само в случаите, когато е застрашен животът на майката.Браковете между двама души от един и същи пол също бяха законни навсякъде другаде в кралството, освен в Северна Ирландия.Революционните промени бяха приети от парламента в Лондон, тъй като заради скандал от януари 2017 г. британската провинция е без действащо правителство, съобщи Нова телевизия.", "date": "2019.10.22", "title": "Разрешиха гей браковете и абортите и в Северна Ирландия"}
{"url": "https://offnews.bg/futbol/obiaviha-imenata-na-nominiranite-za-zlatnata-topka-713700.html", "text": "Френското списание France Football обяви номинираните за най-престижното индивидуално отличие във футбола - “Златната топка”. Поетапно през целия ден онлайн бяха разкривани имената на 30-те играчи, които ще спорят за приза.Всички номинирани:Душан Тадич (Аякс)Садио Мане (Ливърпул)Серхио Агуеро (Манчестър Сити)Френки де Йонг (Аякс/Барселона)Юго Лорис (Тотнъм)Килиан Мбапе (ПСЖ)Пиер-Емерик Обамеянг (Арсенал)Марк-Андре тер Стеген (Барселона)Дони ван де Беек (Аякс)Трент Александър-Арнолд (Ливърпул)Кристиано Роналдо (Ювентус)Алисон Бекер (Ливърпул)Матайс де Лихт (Аякс/Ювентус)Карим Бензема (Реал Мадрид)Жоржиньо Вайналдум (Ливърпул)Вирджил ван Дайк (Ливърпул)Роберт Левандовски (Байерн)Бернардо Силва (Манчестър Сити)Хюн-Мин Сон (Тотнъм)Роберто Фирмино (Ливърпул)Лионел Меси (Барселона)Рияд Марез (Манчестър Сити)Кевин Де Бройне (Манчестър Сити)Калиду Кулибали (Наполи)Антоан Гризман (Барселона)Мохамед Салах (Ливърпул)Еден Азар (Челси/Реал Мадрид)Маркиньос (Пари Сен Жермен)Жоао Феликс (Атлетико Мадрид)Рахийм Стърлинг (Манчестър Сити)Победителите ще бъдат определени след гласуване на специално жури от 180 журналисти от целия свят. Церемонията по награждане ще се състои на 2 декември в Париж.По-рано през годината звездата на Барселона Лионел Меси изпревари Вирджил ван Дайк и Кристиано Роналдо за наградата FIFA The Best. Футболната общественост с нетърпение очаква да види дали аржентинецът, или португалецът ще се пребори за шеста “Златна топка”, или бранителят на Ливърпул ще се окичи с първи приз в кариерата.", "date": "2019.10.22", "title": "Обявиха имената на номинираните за 'Златната топка'"}
{"url": "https://offnews.bg/futbol/levski-tarsi-nov-otbor-na-novo-popalnenie-713701.html", "text": "Ръководството на Левски ще пробва да намери нов клуб на Насиру Мохамед по време на зимната пауза. Ако обаче не успее да го преотстъпи или продаде, то ще си го задържи, защото няма намерение да плаща солидни неустойки за предсрочно прекратяване на контракта, информира \"Тема Спорт\".Крилото засега не успява да се аклиматизира към отбора. Той пристигна, след като “сините” бяха стартирали участието си в евротурнирите. Дебютът му бе срещу АЕК (0:3) в Ларнака. Той се появи на терена през втората част, но не впечатли. След срещата Петър Хубчев разкри, че е разочарован от изявите му.Заради това и рядко прибягва до услугите му, въпреки че за играча бе платена трансферна сума. 25-годишният футболист пристигна на “Герена” за около 300 хил. евро от шведския елитен Хекен.Ганаецът има само 5 мача за първенство. Във всичките влезе в игра като резерва, а броят на прекараните от него минути на терена е 48! Мохамед има един-единствен цял двубой за тима - при успеха с 5:1 за Купата на България срещу втородивизионния Спартак (Варна). В тази среща той вкара гол.До зимата шансовете Насиру да си “вдигне акциите” пред Хубчев няма да са много, след като игра слабо и в спаринга с Пирин (Разлог), спечелен с 2:1. В проверката фланговият нападател получи контузия и заради нея не попадна в групата за домакинсвото на Арда (Кърджали).", "date": "2019.10.22", "title": "Левски търси нов отбор на ново попълнение"}
{"url": "https://offnews.bg/futbol/vratariat-na-levski-e-v-top-10-na-evropa-713702.html", "text": "Вратарят на Левски Милан Миятович попадна в повече от престижен Топ 10. Черногорският национал е сред десетимата вратари в цяла Европа, които имат най-много сухи мрежи от началото на сезона във вътрешните си първенства.В 13-те мача, в които той е участвал, не е допуснал попадение в почти половината - в 6. Съвсем естествено, това го прави и вратарят с най-много сухи мрежи у нас и му отрежда място в Топ 10 сред играчите с ръкавици в Европа.С най-много мачове без допуснато попадение са Йеспер Хансен, който играе за Мидтиланд - 9 в общо 13 шампионатни участия, както и Юкихико Сато от Славия Прага - 9 в 11 срещи.Интересното е, че веднага след Миятович се нарежда бившият страж на ЦСКА Данте Стипица. Хърватинът бе при \"червените\" миналия сезон, но не успя да се наложи в конкуренцията на Витаутас Черниаускас. Сега пази за полския Погон Шчечин. В бившия тим на Спас Делев той има 6 сухи мрежи в 12 мача за първенство.Сегашният титуляр на “червените” - бразилецът Густаво Бусато, пък е с 4 мача без гол. С пет са двамата вратари на Лудогорец - Пламен Илиев и Ренан.", "date": "2019.10.22", "title": "Вратарят на Левски е в топ 10 на Европа"}
{"url": "https://offnews.bg/futbol/razbiha-banda-za-grabezhi-na-futbolisti-v-ispania-713698.html", "text": "Полицията в Испания разби банда обирджии, заподозряна в обирането на домовете на известни футболисти от Ла Лига, докато те имали ангажименти с клубните си отбори, разкриха от служителите на реда и Европол.Членовете на групировката, съставена от четирима албанци и испанец, бяха арестувани в сряда след серия от координирани полицейски акции в столицата Мадрид и близкия град Толедо, съобщи в свое изявление Европейската полицейска агенция Европол.„Счита се, че криминалната група следяла професионалните ангажименти на играчите чрез социалните им профили, за да знаят кога да ударят. В някои случаи е имало членове от семействата на футболистите по домовете, когато криминалната група нахлувала“, се добавя в изявлението.Испанската полиция не оповести имената на жертвите на бандата, споменавайки само, че някои от домовете принадлежали на играчи от Реал Мадрид и градския съперник Атлетико. Но медиите в иберийската страна излязоха с информация, че нападателят на Реал Карим Бензема и бразилския полузащитник Каземиро, както и ганайския халф на Атлетико Томас Партей, са сред тези, чийто жилища са станали жертва на грабежи в последните няколко месеца.Според информациите, крадците нахлули в дома на Партей миналия месец, докато той бил в Москва за гостуването на Локомотив в Шампионската лига, и излезли от жилището с пари, бижута и медала от финала в Шампионска лига през 2016.След като къщата на Каземиро бе ограбена миналия месец, жената на крилото на Кралския клуб Лукас Васкес призова в социалните мрежи за действие срещу зачестилите грабежи.Полицията в Испания провела четири търсения като част от операцията и конфискувала коли, бижута и хиляди евро кеш, които били на играчите и техните семейства.„Няколко предмета от сантиментална стойност също бяха възстановени, включително медал от Шампионска лига, който беше откраднат от дома на полузащитник на Атлетико Мадрид“, споделиха от Европол, без да назовават името на играча.Испанската полиция заяви, че бандата е заподозряна в провеждането на 14 грабежа. Петимата заподозрени са изправени пред обвинение в членство в криминална група, обир, грабеж на коли и фалшификация на документи, се казва в изявление на местните униформени. Заподозреният за лидер на групировката, който бе един от арестуваните, бе задържан по-рано през 2007 за ролята си в „екстремно насилственият“ грабеж на бизнесмен и продуцент в Испания, се добавя в него.", "date": "2019.10.22", "title": "Разбиха банда за грабежи на футболисти в Испания"}
{"url": "https://offnews.bg/zdrave/zdravnata-kasa-s-394-mln-lv-poveche-v-biudzheta-za-2020-g-713703.html", "text": "Бюджетът на Здравната каза за догодина ще се увеличи с над 394 милиона лева и ще бъде общо 4,744 милиарда лева, съобщи БНР. С 19 милиона лева ще се увеличат средствата за първична извънболнична помощ, а с 14 милиона лева - за специализирана.Предвидени са 4 милиона лева повече за изследвания и образна диагностика. 233 милиона повече са предвидени за болнична помощ през 2020-а година и 126 милиона лева повече за лекарства. Тогава се очакват и 265 милиона лева повече като приходи от здравноосигурителни вноски и 139 милиона повече като трансфери за здравно осигуряване.Размерът на здравната вноска се запазва 8 на сто. С новия бюджет се разширява обхватът на медицинските изделия, за чието предписание и отпускане Здравната каса заплаща, като се добавят медицински изделия и помощни средства, предназначени за хора с увреждания и модерни апарати, както и уреди за индивидуална употреба - изделия, които досега се заплащаха по линия на социалното подпомагане.За целта се заделят 38 милиона лева. Това е във връзка с промяна в наредбата за условията и реда за съставяне на списък на медицинските изделия и за определяне на стойността, до която те се заплащат. Целта е да се въведе метод за остойностяване на медицинските изделия.От догодина Здравната каса ще заплаща скъпоструващите терапии и биологичните медикаменти само след наличие на резултат от терапията и ефект от лечението.", "date": "2019.10.22", "title": "Здравната каса с 394 млн. лв. повече в бюджета за 2020 г."}
{"url": "https://offnews.bg/obshtestvo/niama-da-ima-voda-v-chast-ot-dianabad-713629.html", "text": "„Софийска вода” временно ще прекъсне водоснабдяването в части от София днес, съобщиха от дружеството. Във връзка с изграждане на сградно водопроводно отклонение на ул. „Тинтява“ в жк. „Дианабад“ се налага спиране на водоподаването от 09:30 до 17:30 часа на ул. „Тинтява“ от ул. „Никола Габровски“ до ул. „Русаля“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Тинтява“, ъгъла с ул. „Русаля“.  ", "date": "2019.10.22", "title": "Няма да има вода в част от Дианабад"}
{"url": "https://offnews.bg/politika/zaharieva-iska-balgarskite-studenti-v-rusia-da-imat-pravo-na-rabota-713707.html", "text": "Вицепремиерът и министър на външните работи Екатерина Захариева пледира българските студенти в Русия скоро да получат право на почасова работа и стаж, за да могат да се подпомогнат финансово, съобщиха от МВнР.„Надявам се, че обещанието, което неотдавна пое руската страна – говорихме за това и с министър Лавров, студентите да имат право на почасова работа и стажове, да се случи възможно най-скоро. Информирани сме, че руската страна има предложение за изменение на съответния закон\", заяви Екатерина Захариева на среща с българската общност в Москва, организирана в посолството ни.Около 600 български аспиранти и студенти се обучават в Русия, повечето от които в Москва. Те са обединени в две организации – Организация на българските студенти в Русия БРАВО и Съвет на българските аспиранти в Русия.На срещата Екатерина Захариева подкрепи идеята на българския студент в руския Висш институт за международни отношения МГИМО Илиян Сарандалиев, който е и председател на БРАВО, в България периодично да бъде организирана среща на дружества на българските студенти от чужбина.Външният ни министър разказа пред българската общност за преговорите си, проведени с руския си колега Сергей Лавров. Тя изрази задоволство от решаването на въпроса с регистрацията на дипломатическия имот на българското посолство в Москва, за чието безвъзмездно и безсрочно ползване получи документ от Сергей Лавров. Екатерина Захариева подчерта, че вече са решени по-голяма част от имотните въпроси на Русия в България, като са останали два-три отделни имота, за които руската страна има въпроси.„Има например имот в Панчарево, където се води съдебен спор на дружество на руски граждани в България с Руската федерация. Убедена съм, че нашият съд ще реши този въпрос в най-скоро време\", заяви външният ни министър.Захариева увери сънародниците ни, че винаги може да разчитат на пълна подкрепа и съдействие от страна на посолството ни и МВнР. Тя обяви, че на предстоящи консултации между министерствата на външните работи на България и Русия ще бъдат обсъдени и консулски въпроси. На тях българската страна ще постави и въпроса за облекчения в издаването и получаването на руски визи за български граждани, включително за българи, които работят в международни организации на територията на Русия - като научния ядрен център в Дубна.Екатерина Захариева честити юбилея на българското училище в Москва, което тази година навършва 45 години. „Работата, която вършите тук, е голяма мисия и голяма отговорност за запазване на връзката с България\", каза тя и допълни, че всяка година българската държава увеличава средствата за издържането на българските училища зад граница.Екатерина Захариева беше посрещната от деца от българския танцов ансамбъл в Москва, в който участват деца на българи, живеещи и работещи в руската столица. В срещата участваха представители на българския бизнес, български студенти и аспиранти, културни дейци, научни работници, общественици.", "date": "2019.10.22", "title": "Захариева иска българските студенти в Русия да имат право на работа"}
{"url": "https://offnews.bg/sviat/triudo-otnovo-shte-e-premier-na-kanada-liberalnata-mu-partia-gubi-mes-713706.html", "text": "Либералната партия на премиера Джъстин Трюдо спечели изборите в Канада, но не и мнозинство в парламента.Така в следващия си втори мандат Трюдо ще е министър-председател с правителство на малцинството.Либералите получават 156 места, като 14 не им достигат за мнозинство.Консерваторите от опозицията се очаква да вземат 122 места в парламента, което е със 17 повече от предходния мандат.Лявата Нова демократична партия (NDP) се очаква да има 24 представители от общо 338.Сепаратистката партия Квебекски блок, която участва в изборите само в провинцията Квебек, взема около 32 места. През 2015 г. тя имаше 10.Активността на вота стигна 65 на сто.", "date": "2019.10.22", "title": "Трюдо отново ще е премиер на Канада, либералната му партия губи места в парламента"}
{"url": "https://offnews.bg/sviat/putin-i-erdogan-shte-si-govoriat-za-siria-v-sochi-713696.html", "text": "Ситуацията в Северна Сирия ще бъде основната тема на днешната среща в Сочи между турския президент Реджеп Тайип Ердоган и руския му домакин Владимир Путин.Москва смята, че дългосрочната стабилност на региона може да бъде постигната само чрез възстановяване на сирийското единство и че трябва да бъдат взети предвид интересите на всички етнически и религиозни групи.Анкара обаче иска сирийските правителствени сили да напуснат районите близо до турската граница, за да може той да настани там до два милиона бежанци.По-рано Турция заплаши, че ще поднови военната си офанзива в Северна Сирия, ако кюрдските бойци не се изтеглят напълно на 30 километра от турско-сирийската граница.Под натиска на Съединените щати миналия четвъртък Анкара склони да спре бойните действия в рамките на 120 часа от зоната за сигурност в района, които изтичат тази вечер в 22 часа българско време.Президентът на Франция Еманюел Макрон призова вчера в телефонен разговор с руския си колега Владимир Путин за удължаване на примирието в Североизточна Сирия и прекратяване на кризата с дипломатически средства, съобщиха от Елисейския дворец.Изтеглянето на американските военни от Североизточна Сирия се забавя, съобщи Франс прес, цитирана от БНР. Неголям брой войници ще останат засега край петролните находища, за да не попаднат в ръцете на джихадисти, съобщи президентът на Съединените щати Доналд Тръмп. По думите му Вашингтон никога не е давал на местните кюрди обещание, че ще ги пази до края на живота им.По-рано министърът на отбраната Марк Еспър уточни, че американското изтегляне ще отнеме не дни, а седмици.", "date": "2019.10.22", "title": "Путин и Ердоган ще си говорят за Сирия в Сочи"}
{"url": "https://offnews.bg/obshtestvo/laborantkata-ostavila-zhena-varzana-za-6-chasa-v-skener-se-razmina-s-713727.html", "text": "Лаборантката, която остави жена повече от 6 часа в скенера на болницата в Павликени, ще бъде наказана със забележка и лишаване от допълнително материално стимулиране, съобщи управителят на лечебното заведение д-р Ренета Кръстева пред БНТ.Досега лаборантката не е имала провинения, което я спасява и от по-тежко наказание. По данни на болницата, няма опасност за здравето на забравената в скенера пациентка.Пациентката е била освободена от потребителска такса за престоя си в лечебното заведение и е получила извинение от целия екип.Скенерът в болницата е оборудван и със специален звънец за сигнализация.Дъщерята на пациентката случайно разбрала, че майка ѝ е изчезнала от болницата. Лекарите също били в недоумение къде би могла да е отишла възрастната жена. И роднини, и лекари подали сигнал в полицията за изчезнал пациент. Започнала акция по издирването й. Няколко часа по-късноАсенка е била открита вързана за скенера и заключена в залата за изследвания.", "date": "2019.10.22", "title": "Лаборантката, оставила жена вързана за 6 часа в скенер, се размина с мъмрене"}
{"url": "https://offnews.bg/zdrave/probiv-v-lechenieto-na-rotavirusnite-infektcii-713705.html", "text": "Изследователи от Института по биомедицина на Университета в Джорджия са изолирали специфична бактерия от стомашния микробиом, която може да предотвратява и лекува ротавирусни инфекции. Резултатите от изследването са публикувани в списание Cell.Проучването показва, че един от основните фактори за предразположеността към ротавирусни ифекции е част от състава на микробиома на стомашно-чревната микрофлора, твърди един от авторите на проучването Андрю Гевирц.Учените са открили, че определен вид бактерия, наречена сегментирана нишковидна бактерия (SFB) е основен фактор, който определя устойчивостта на организма към ротавирусната инфекция.Как резултатите от изследването могат да помогнат в лечението на тази инфекция?SFB намалява вредните последствия от ротавируса, инициирайки отделянето на инфектираните епителни клетки и замяната им с нови, здрави.„Това е базово откритие, което може да помогне да разберем на какво се дължи предразположеността към ротавирусни инфекции“, отбелязва Гевирц.По думите му изследването не гарантира незабавно лечение, но посочва механизмите за определяне на различната възприемчивост към стомашните вирусни инфекции. Според него това може да доведе до нови стратегии в профилактиката и лечението на този вид заболявания.", "date": "2019.10.22", "title": "Пробив в лечението на ротавирусните инфекции"}
{"url": "https://offnews.bg/obshtestvo/tarsiat-priemno-semejstvo-za-izostavenoto-bebe-v-petrich-713726.html", "text": "Търсят приемно семейство на момиченцето, което беше изоставено в петък пред педиатричен кабинет в болницата в Петрич. Полицията арестува 38-годишна жена, която се предполага, че е майка на бебето. По всяка вероятност то е родено в домашни условия. В момента детето е настанено в детското отделение на болницата в Сандански, а състоянието му е добро, съобщава БНТ.Тъй като изоставането бебе няма близки роднини, при които да бъде настанено за отглеждане, в момента социалните служители търсят подходящо приемно семейство, което да се грижи за него, след изписването му от болницата. От прокуратурата в Петрич отказаха да коментират дали задържаната жена е биологичната майка на момиченцето.\"Ако се установи, коя е майката, ще предстоят разговори. Аз много искам да се пазим от прибързани изводи и прибързано съдене. Никой от нас няма представа, защо се е озовало това дете пред лекарския кабинет\", каза пред БНТ Елеонора Сливкова, директор Дирекция Социално подпомагане - Сандански.От прокуратурата отказаха да съобщят дали задържаната жена оказва съдействие при разследването и дали се знае, кой е бащата на бебето. Арестуваната е живеела с роднини в село Старчево, но те не искат да коментират случилото се.\"Когато се установи, които са родителите, първото нещо, което ние ще направим е, като казвам ние, имам предвид Системата за закрила на детето, е да проучим тези родители, да проверим техните нагласи, да оценим техния капацитет, ако се наложи ще включим и социална услуга. Колеги от социална подкрепа, за да се установи тези родители имат ли желание и ако имат желание, годни ли са да полагат грижи за детето\", допълни Сливкова.От държавното обвинение в Петрич казаха, че на 38-годишната жена все още не е повдигнато обвинение.", "date": "2019.10.22", "title": "Търсят приемно семейство за изоставеното бебе в Петрич"}
{"url": "https://offnews.bg/tenis/atr-pozdravi-grigor-dimitrov-za-iubilejnata-mu-pobeda-video-713729.html", "text": "От Асоциацията на професионалните тенисисти не пропуснаха да поздравят Григор Димитров за победа номер 300 в кариерата на българина в Тура.\"Поздравления, Григор Димитров, 300 победи\", е водещото заглавие на статията в официалния сайт на АТР, посветена на успеха над босненеца Дамир Джумхур с 6:3, 7:5 в първия кръг на турнира във Виена снощи.\"Мисля, че това беше един от тези мачове, през които наистина трябваше премина. Бях много уверен в играта си, за да намеря този ритъм. Все пак смятам, че можех да направя някои неща по-добре. Радвам се, че спечелих в два сета. Най-доволен съм, че запазих спокойствие през целия мач и не се поддадох на емоциите\", коментира Димитров.Във втория кръг българинът ще се изправи срещу поставения под номер 3 италианец Матео Беретини. Това ще бъде мач номер 500 в кариерата на Гришо, а в него той ще търси нова кръгла победа - 200 на твърди кортове.\"Той играе добре, много е уверен. Мисля, че ще се получи страхотен мач. Той има известно предимство, защото зад гърба си има повече мачове през сезона. Смятам, че ще заложи основно на любимите си удари и ще се опита да наложи своята игра. Но в същото време мисля, че с всеки мач аз също трупам увереност, което е много важно\", споделя Димитров.Българинът излиза тази вечер и за първия си мач от надпреварата на двойки. Той и Фелисиано Лопес ще се изправят срещу поставените под номер 3 французи и шампиони на Australian Open Пиер-Юг Ербер и Никола Маю.", "date": "2019.10.22", "title": "АТР поздрави Григор Димитров за юбилейната му победа (видео)"}
{"url": "https://offnews.bg/futbol/penata-pozhela-uspeh-na-dermendzhiev-713708.html", "text": "Треньор №1 на ХХ век у нас и почетен президент на ЦСКА Димитър Пенев пожела успех на новия селекционер на националния отбор Георги Дерменджиев.Бившият наставник на Лудогорец и Левски наследи Красимир Балъков, който подаде оставка след кризата на БФС, настъпила след евроквалификацията с Англия.Освен със загубата с 0:6, този мач ще се запомни с расисткия скандал на \"Васил Левски\", който може да доведе до сериозни наказания за футбола ни.\"Желая успех на Георги Дерменджиев в националния отбо! Да е жив и здрав! Ние сме работили заедно. Да не бързаме да говорим дали се е доказал, или не.Да не стане после като Левски, въжето му сложили...Моето мнение не е важно. Ако беше, защо досега не ме викаха за някои приказки\", коментира Пената пред \"България Днес\".От изданието се свързват и с временния президент Михаил Касабов, който отказва коментар.", "date": "2019.10.22", "title": "Пената пожела успех на Дерменджиев"}
{"url": "https://offnews.bg/kultura/rekorden-broj-zriteli-na-cinelibri-2019-713732.html", "text": "Празнична церемония по награждаване на победителите в конкурса за късометражен филм, реализиран съвместно с TatraTea, увенча финала на петото, юбилейно издание на Международния кино-литературен фестивал CineLibri!Рекорден брой зрители изгледаха 55-те пълнометражни филма, които бяха показани в София и още седем града в страната. С множество предварително разпродадени прожекции, осигурили пълни зали, доволна публика от различни поколения и безпрецедентен успех, CineLibri се превръща в едно от най-обичаните ежегодни събития и вече е незаобиколим фактор в българския културен пейзаж. Звездните гости също допринесоха за този грандиозен успех и за международното отразяване на фестивалните събития!Софийската публика все още може да се възползва от  в културен център Г8, Евро Синема и Casa Libri, а другата добра новина е, че част от филмите тръгват в разпространение в столицата и страната в рамките на следващите седмици! Става дума за блестящия исторически филм „Офицер и шпионин” на Роман Полански, стилизираната криминална драма „5 е съвършеното число” с Тони Сервило в главната роля и документалния филм „Мъжът, който си играеше с огъня”, посветен на Стиг Ларшон, автор на прочутата поредица „Милениум”. Кинематографичният шедьовър „Изпепеляване” на режисьора Лий Чанг-донг, който спечели Голямата награда за най-добра литературна адаптация, тръгва по екраните още днес, 21 октомври.Журито на конкурса за късометражен филм беше представено от Иван Москов (председател), Мария Арангелова и Николай Мутафчиев. Голямата награда грабна филмът „Концерт за кларинет и оркестър”(2018) на режисьора Максим Петров, адаптация по разказа „Още една кратка история на любовта” на Людмил Станев. Специалната награда на журито отиде при филма „Внукът на човекоядката” (2019) на режисьорката Десислава Николова-Беседин по едноименния разказ на Йорданка Белева. Специалната награда на TatraTea спечели филмът „Над нещата” (2019) с режисьор Ина Николова.Благодарим сърдечно на всички партньори и съмишленици за безрезервното доверие и подкрепа! Най-вече благодарим на зрителите, чийто взискателен вкус е основен стимул за нас, организаторите на фестивала, да следваме пътя си и да не отстъпваме от критериите за първокласно кино, представено в компанията на световноизвестни артисти и продуценти! Останете в очакване на CineLibri 2020, който стартира на 15 октомври и ще продължи до 31 октомври.CineLibri 2019 се осъществи с подкрепата на Столична програма „Култура”, Национален фонд „Култура”, Национален филмов център, Фонд „Култура” на Община Варна, Община Бургас, Община Габрово; с изключителното партньорство на Vivacom и със съдействието на УниКредит Булбанк. Фестивалът е част от Календара на културните събития на Столична община за 2019 г. Всички партньори и съмишленици са обявени на официалната страница .", "date": "2019.10.22", "title": "Рекорден брой зрители на CineLibri 2019"}
{"url": "https://offnews.bg/zdrave/rektorat-mu-varna-s-nagrada-za-prinos-kam-pulmologichnata-obshtnost-713710.html", "text": "Проф. д-р Красимир Иванов, ректор на МУ Варна, беше удостоен с Почетния знак на една от първите научни организации на медиците у нас - Българското дружество по белодробни болести (БДББ), което отбелязва 110 години от създаването си.Проф. Иванов получи наградата за заслуги в реализирането на инициативите на дружеството в областта на обученията на специалисти пулмолози и организацията на големите научни форуми с международно участие, които традиционно се провеждат в партньорство с Варненския медицински университет.С почетния знак на пулмологичната общност бяха удостоени и уважаваните варненски специалисти проф. д-р Красимира Кисьова, дългогодишен ръководител на Катедрата по белодробни болести към Медицинския университет - Варна и учител на няколко поколения пулмолози и досегашният председател на Българското дружество по белодробни болести доц. д-р Диана Петкова, която води организацията два последователни мандата от 2014 до 2018 г., а сега е зам.-председател на дружеството.Наградите бяха връчени по време на Юбилейната научна среща на Българското дружество по белодробни болести. С нея едно от първите медицински научни дружества у нас и активен член на Европейското респираторно общество, празнува 110 години от своето създаване. В срещата участваха повече от 250 уважавани специалисти от страната и чужбина, които дискутираха нови изследвания за лечението на ХОББ, астма и белодробен карцином.По повод юбилея Управителният съвет на БДББ удостои с Почетен знак на дружеството чуждестранни учени и български медици. Посмъртно с Почетен знак бяха удостоени лекари, оставили паметна следа в историята на българската пулмология, сред които е и проф. д-р Златан Златанов, дългогодишен ръководител на Катедрата по белодробни болести към Медицински университет Варна.Висока оценка за форума и за работата на Българското дружество по белодробни болести даде проф. Йоана Хоростовска, генерален секретар на Европейското респираторно общество (ERS).", "date": "2019.10.22", "title": "Ректорът МУ Варна с награда за принос към пулмологичната общност"}
{"url": "https://offnews.bg/obshtestvo/istorichesko-zavrashtane-na-zubrite-v-rodopite-713728.html", "text": "След векове стадо европейски бизони, наричани у нас зубри, заживяха успешно на свобода в Източните Родопи.Стадото бе заселено там през 2013 година, а днес може да се каже, че адаптацията е успешна.Това лято се ражда и Надежда - първото зубърче, родено на свобода на юг от Дунав. Европейските бизони вече са извън адаптационна ограда и се отглеждат контролирано в Дивечовъден участък \"Студен кладенец\" към Националното ловно-рибарско сдружение „Съюз на ловците и риболовците в България“, съобщиха от Фондация \"По-диви Родопи\". Първите зубри са докарани в Родопите през 2013 г. от Германия и въпреки трудностите, успяват да се адаптират. През 2015 г. в зоната за адаптация се ражда първото от векове зубърче, за следващите три години двойката се сдобива с още две малки. През 2017 г. отново от Германия са дарени още две млади животни. Така общият брой на животните вече е седем.Възстановяването на популацията на европейския бизон в природата започва в средата на миналия век. След бавно и сигурно нарастване на вида, през 2018 г. от развъдната книга на Европейския бизон заявяват, че в света се срещат 7532 животни, от които на свобода от Скандинавието до Балканите и от Испания до Русия живеят 5368 животни.Зубърът е най-голямото тревопасно животно в Европа и е важен вид за горските екосистеми. В началото на ХХ век изчезват и последните диви европейски бизони на свобода. В резултата на много усилия, популацията на зубъра отново е възстановена. Връщането на вида в естествената му среда продължава. ", "date": "2019.10.22", "title": "Историческо завръщане на зубрите в Родопите"}
{"url": "https://offnews.bg/politika/elena-nikolova-shte-rabotia-zaedno-s-horata-za-po-dobar-mladost-713734.html", "text": "- Защо един бивш разследващ полицай и юрист решава да влезе в политиката и по-конкретно в състезанието за кмет на район?- Вече няколко години „Младост“ живее в ритъма на тежки скандали, оставки и нерешени проблеми. Вместо с развитие името на „Младост“ се свързва със съдебни дела и протести. На това трябва да се сложи край, защото всички губим - време в ненужни разпри, пропилени възможности за развитие и добро взаимодействие, нерешаване на проблемите, а тяхното задълбочаване.- Кои са основните проблеми в „Младост“?- Учила съм и съм работила в квартала, тук създадох семейство, тук учат децата ми, тук живеят и моите близки и роднини, тук имам много приятели. Съпричастна съм с радостите и проблемите на квартала - задръствания, липса на места за паркиране, не добре поддържани зелени площи, липса на достатъчно възможности за  спорт на отрито и на децата, за културни мероприятия и различни ценрове за развитие и насърчаване на подрастващите, социална интеграция на пенсионерите и хората в неравностойно положение.- С решаването на кои от тях ще започнете работата си като кмет на района?- Все по-високият градус на напрежение между бизнеса и хората също беше част от обстоятелствата, които ме мотивираха да се включа в изборите. То е породено от приетия през 2009 г. Подробен устройствен план (ПУП). Не можем да го променим изведнъж, но може да се търси баланс на позициите. И двете страни имат своите аргументи \"ЗА\" и \"ПРОТИВ\", но досега е липсвал диалог между страните и адекватни управленски решения. В тези конфликти ролята на кмета е на медиатор, парламентьор и дипломат, защото победата е в съгласието.Изготвянето на карта на проблемните терени в квартала със съдействието на всички страни  е първата и най-важна задача при пристъпването към преговори, за да се намерят и решения.- При тези сложни проблеми как ще продължите диалога с гражданите?- В квартала има от всичко - живеещи, работещи, бизнес. Намирането на общ език и включването им в общи инициативи е пътя за създаване на ОБЩОСТ, пътя за изглаждане на противоречия и дразги.Пенсионерите трябвада си взаимодействат с подрастващите и обратно. Това може да стане чрез включването им в общи дейности. Като част от социалната ми политика е развитие на доброволчеството и  социалното предприемачество. Това е начин не само на възпитание,но и на интеграция.- В последните месеци хората в „Горубляне“ протестираха многократно заради неспазени обещания, как може да бъде решен проблемът им?- Искам да благодаря на хората от кв. „Горубляне“ за добрата идея- зелени връзки между парковете чрез използване на общински терени. Велоалеи и места за отдих, вместо булеварди и натоварени улици. Те повдигнаха и един доста сериозен въпрос - обезщетенията на частните терени, включени в бъдещия парк \"Изток\" и не само там.  Наистина бюджета на СО не е в състояние да се справи с обезщетенията. Ето защо парк \"Изток\" трябва да бъде ревизиран и да се търси по-адекватно решение. В близост има общински терени собственост на ОБЩИНСКИ ИМОТИ АД и смятам,че трябва да се водят преговори и в тази насока. Все пак функциите на общината е да защитава преди всичко обществения интерес, а не свои частни инвестиционни политики.- Настоявате за децентрализация и кметски наместник във всеки квартал, но това не зависи от районния кмет. Каква подкрепа очаквате и от кого?- Най-трудното в управлението ще бъде промяната на целия стар централизиран модел на управление. Децентрализацията не е само необходима, тя е наложителна. „Младост“ е петият по големина град в България, но не може да формира собствен бюджет и да реализира самостоятелни инфраструктурни и други проекти. Това е пагубно за квартала.Всички кандидат-кметове говорят за децентрализация не само финансова, но и управленска, надявам се, че това няма да остане само като говорене, а ще има стъпки в тази посока.Това, което аз възнамерявам да направя, е да работя с наместници във всички микрорайони в „Младост“. Те ще бъдат с ясно разписани правомощия. Ще разчитам много и на обществените съвети по места. Това са хора които ще бъдат най-близко до проблемите на микрорайона. Кметът трябвада е близо до хората, да ги чува и да търси адекватнирешения на всички проблеми.", "date": "2019.10.22", "title": "Елена Николова: Ще работя заедно с хората за по-добър Младост"}
{"url": "https://offnews.bg/politika/stanislav-vladimirov-predstavi-20-prioriteta-za-uskoreno-razvitie-na-p-713731.html", "text": "Кандидатът за кмет на община Перник Станислав Владимиров представи 20 от приоритетите си за ускорено развитие на Перник. Нови зони за развитие на бизнес, електронна община директно в телефона и компютъра на всеки перничанин, контрол върху замърсителите на въздуха и водата, редовно миене на улици и тротоари, поддръжка на зелените площи- са част от ангажиментите, заложени в нея.Сред тях са още - нов екологичен градски транспорт и бърза връзка до София и околните населени места заради хилядите работещи перничани в столицата. Кандидатът за кмет, издигнат от БСП, залага и на социална демографска политика - безплатни детски ясли, подпомагане на общинските училища и детски градини за закупуване на консумативи, за да не се налага родителите да доплащат допълнително.Владимиров ще работи и за подпомагане на общинските лечебни заведения и отваряне на денонощна аптека, защото в цялата пернишка област няма нито една, както и за надграждане и подобряване на социалните услуги в общината чрез подпомагане на млади таланти, млади работещи семейства, социален патронаж с нови услуги, подпомагащи нуждаещи се и възрастни хора. За подмяна на тротоарните настилки, пригодени за всички, обновяване на фасадите на сградите, изграждане на воден цикъл, осветление до всяка точка на общината се ангажира още Владимиров. Кандидатът за кмет с №56 ще работи за развитие на района на река Струма като пространство за разходка и отдих чрез изграждане на алеи, барбекюта и заведения около реката.Ако перничани го изберат за своя кмет, Станислав Владимиров ще направи всичко възможно да им подари закрит плувен басейн, ледена пързалка, скейт парк, а спортът в Перник, както и досега, има пълната му подкрепа. Емблемата на Перник - Международният фестивал на маскарадните игри \"Сурва\" да се превърне в целогодишен туристически продукт и да изгради Сурвакарско село иска Станислав Владимиров. Той има идея да обогати културния календар в Перник с нов музикален фестивал.  20-те приоритета на Станислав Владимиров за ускорено развитие на Перник 1. Електронна община директно в твоите телефон и компютър.2. Нови зони за развитие на бизнес.3. Контрол върху замърсителите на въздуха и водата.4. Редовно миене на улици и тротоари, поддръжка на зелените площи.5. Нов екологичен градски транспорт и бърза връзка до София и околните населени места.6. Социална демографска политика: безплатни детски ясли, подпомагане на общинските училища и детски градини за закупуване на консумативи, за да не се налага родителите да доплащат допълнително.7. Подпомагане на общинските лечебни заведения и отваряне на денонощна аптека.8. Надграждане и подобряване на социалните услуги в общината - подпомагане на млади таланти, млади работещи семейства, социален патронаж с нови услуги, подпомагащи нуждаещи се и възрастни хора.9. Подмяна на тротоарните настилки, пригодени за всички и поетапно изграждане на велоалеи до всеки квартал.10. Обновяване на фасадите на сградите в Перник.11. Изграждане на воден цикъл на Перник.12. Осветление до всяка точка на община Перник.13. Изграждане на нови кръгови кръстовища.14. Благоустрояване на гробищните паркове.15. Нови места за отдих и разходка в кварталите „Изток“ и „Тева“.16. Развитие и подкрепа на младежките организации, младежките дейности и младежката активност и доброволчество в града.17. Развитие на района на река Струма като пространство за разходка, отдих - изграждане на алеи, барбекюта и заведения около реката.18. Изграждане на закрит плувен басейн, ледена пързалка, скейт парк и пълна подкрепа за спортуващите в Перник.19. Превръщането на Фестивала „Сурва“ в целогодишен туристически продукт, изграждане на Сурвакарско село.20. Летен музикален фестивал в Перник.", "date": "2019.10.22", "title": "Станислав Владимиров представи 20 приоритета за ускорено развитие на Перник"}
{"url": "https://offnews.bg/zdrave/samo-12-pediatri-rabotiat-v-tcentara-za-speshna-meditcinska-pomosht-v-713721.html", "text": "В Центъра за спешна медицинска помощ в София работят 12 лекари педиатри. Това става ясно от отговор на здравния министър Кирил Ананиев на депутатски въпрос, свързан с обезпечаването на спешната помощ с кадри, цитиран от Дарик.Той изтъква също, че за да се подобри материално-техническата база на систамата за спешна помощ и условията за труд, здравното министерство изпълнява голям инвестиционен проект \"Подкрепа за развитието на системата за спешна медицинска помощ\", финансиран по Оперативна програма \"Региони в растеж\" 2014-2020.С изпълнението на проекта ще се закупят 400 линейки с медицинско оборудване, необходимо за оказване на спешна медицинска помощ. Броят на линейките е съобразен с този на мобилните спешни медициски екипи в цялата страна, така че за всеки мобилен екип ще се осигури нова линейка, посочва Ананиев в писмения си отговор.По проекта ще се извърши цялостна реконструкция на наличния сграден фонд, а на местата, където наличният не подлежи на реконструкция, ще се изградят нови сгради, добавя здравният министър.Здравното министерство изпълнява и друг проект за подобряване на условията за лечение на спешните състояния, който има основна цел да се подобри качеството на предоставяната медицинска помощ чрез инвестиции в човешкия капитал. Общият бюджет на проекта е 7 млн. лева. Предвидени са и обучителни курсове, предназначени както за педиатри, така и за останалия медицински персонал, свързани със спешни състояния в детската възраст, обяснява още Кирил Ананиев.Той подчертава и че ежегодно се осигуряват допълнителни средства за подобряването на заплащането на медиците, като през 2019 г. увеличението е достигнало 63% спрямо изходното ниво през 2014 г.Здравният министър коментира и случай на паднало дете от скейтборд рампа на 15 септември, намираща се срещу УНСС. Депутатката от БСП Анна Славова настоява, че линейка така и не е дошла, защото нямало педиатър, който да се отзове на сигнала, и пита Ананиев била ли е адекватна реакцията на Спешна помощ.В отговор министърът обяснява, че наистина в момента не е имало свободен педиатричен екип, а случаят е бил определен като такъв с относителна спешност. Ананиев уточнява и че 16 минути след първия сигнал майката на детето е съобщила, че детето е раздвижило ръката си и тя ще го закара в \"Пирогов\". С това случая за ЦСМП София е приключил, завършва Ананиев.", "date": "2019.10.22", "title": "Само 12 педиатри работят в Центъра за спешна медицинска помощ в София"}
{"url": "https://offnews.bg/zdrave/18-ot-rabotnitcite-v-evropa-sa-izlozheni-na-opasni-veshtestva-na-rabo-713715.html", "text": "Средно около 18% от работниците в Европа са изложени на опасни вещества на работните си места. Това обяви пред БНР Дарина Конова, държавен експерт в Министерството на труда и социалната политика. Министерството организира днес национална конференция „Здравословните работни места управляват опасните вещества“.Конова поясни, че опасни вещества са химикалите в бои, лепила, дезинфектанти, почистващи препарати, пестициди, но и замърсители, генерирани в хода на производствени процеси като пари при заваряване, силициев прах при обработка на строителни материали.„Излагането на опасни вещества на работното място е много по-често срещано, отколкото хората смятат. Не знам доколко са информирани работещите в един фризьорски или козметичен салон или хигиенистите например“, каза още Дарина Конова.Дарина Конова подчерта, че опасни вещества се срещат в почти всички видове производства, в почти всички бизнеси и че в този случай най-важна е информираността. Според нея от ключово значение в регламентите е производителите и търговците да предоставят информация надолу по веригата до потребителя. Във всяко предприятие трябва да има картотека на опасните вещества и да бъдат предвидени необходимите предпазни мерки“.", "date": "2019.10.22", "title": "18% от работниците в Европа са изложени на опасни вещества на работните си места"}
{"url": "https://offnews.bg/ikonomika/chez-pak-tarsi-naj-talantlivite-uchenitci-ot-12-klas-na-profesionalnit-713839.html", "text": "За осма поредна година ЧЕЗ ще предостави стипендии на талантливи ученици от 12 клас на професионалните технически гимназии в Западна България. Състезанието по електроенергетика „Стани стипендиант на ЧЕЗ“ се провежда под патронажа на регионалния мениджър на ЧЕЗ за България Карел Крал и е част от графика на националните състезания по професии през учебната 2019–2020 година на Министерството на образованието и науката.В конкурса могат да участват гимназисти от електротехнически специалности в последен курс на обучение. Регистрацията се осъществява до 30 ноември на сайта , където може да се намери и повече информация за регламента на състезанието и периодите за провеждане на отделните кръгове. По традиция конкурсът стартира през декември, а иналът му ще бъде през март догодина, когато на тържествена церемония ще станат известни и имената на шестимата носители на стипендии на ЧЕЗ за 2020 г. От две години стипендии вече могат да получат и студенти от техническите висши училища в Западна България.Досега в състезанието са участвали над 850 ученици, от които 51 са получили стипендии от ЧЕЗ, а 17 стипендианти са намерили своя кариерен път в компаниите от Групата ЧЕЗ в България.", "date": "2019.10.22", "title": "ЧЕЗ пак търси най-талантливите ученици от 12 клас на професионалните гимназии"}
{"url": "https://offnews.bg/zdrave/29-patcienti-s-uvredeni-babretci-i-sardechen-problem-otkri-kampania-713724.html", "text": "29 пациенти с кардиоренален синдром бяха открити по време на кампанията \"Сърце&Бъбрек. Направи връзка\", организирана в УМБАЛ \"Св. Иван Рилски\", съобщават от болницата. Кардиореналният синдром представлява състояние, при което сърцето и бъбреците влизат в порочен кръг на взаимни увреди с рязко влошаване на прогнозата.92-ма пациенти са се възползвали от безплатните нефрологични и кардиологични прегледи в рамките на информационната кампания, чиято цел беше да се повиши информираността за т.нар. кардиоренален синдром (КРС), който е една от най-честите причини за фатални усложнения при болни с бъбречни или сърдечни заболявания. Организатор на инициативата е Клиниката по нефрология в лечебното заведение.Между сърцето и бъбреците съществува специална обвързаност, стана ясно по време на кампанията. При здрави хора това помага да се поддържа хармонията в организма, но при заболяване на единия орган може да се предаде вредно влияние и на другия. Общо 44 човека са се консултирали с нефролог по време на кампанията. 29 от тях са с кардиоренален синдром (увреждане на бъбреците в комбинация със сърдечен проблем). 7 пациенти са диагностицирани бъбречни заболявания и са били насочени за проследяване и последваща терапия в Клиниката. При двама се налага бъбречна биопсия. При 4 пациенти прегледът е показал проблеми с простатата и са насочени за консултация с невролог. Двама ще бъдат консултирани от ендокринолог или ревматолог. 48 души са преминали през кабинета по кардиология в УМБАЛ „Св. Иван Рилски“ по време на кампанията. По-голяма част от тях са били с артериална хипертония, а трима са се оказали с исхемична болест на сърцето, която е във връзка с нефрологично заболяване. Всички са консултирани и насочени за допълнителни изследвания.\"Резултатите от кампанията доказаха, че кардиореналният синдром е често усложнение при пациенти с бъбречни или сърдечни оплаквания. Важно е той да се вземе под внимание, за да има ефект от лечението\", обобщава доц. Кондурджиев, началник на Клиниката по нефрология.", "date": "2019.10.22", "title": "29 пациенти с увредени бъбреци и сърдечен проблем откри кампания"}
{"url": "https://offnews.bg/politika/ninova-v-haskovo-temata-za-chista-voda-i-vazduh-chista-priroda-i-hra-713711.html", "text": "Една от първите задачи на нашите кандидати в Хасково, когато ги изберете, ще бъде да решат проблема със замърсената вода на Хасково, който стои неразрешен години наред. В Симеоновград водата е замърсена с манган, в Хасково е замърсена. Навсякъде депата за битови отпадъци са препълнени. Изобщо темата за чистия въздух, чиста вода, чиста природа и храна става първостепенна. Това каза председателят на БСП Корнелия Нинова, която посети Хасково, за да подкрепи кандидата за кмет, издигнат от левицата, Коста Стоев, листата за общински съветници и кандидатите за кметове на населени места.”Горда съм да стоя редом до този екип. Подготвени, умни, почтени хора. Те ще работят за добруването на всички вас”, заяви Нинова. Тя обясни, че за да станат по-евтини услугите, е нужно да спрат да се дават на концесия :„Когато общинските дружества изпълняват тези поръчки, всички комунални услуги ще станат по-евтини – и водата, и сметосъбирането, и другите услуги”. Нинова бе категорична, че е наложително да се промени централната политика към общините.\"Сега парите от данъците отиват в централния бюджет. Нашето желание е процент от данъците, събрани от Хасково, да остава в Хасково, а не да отива в централния бюджет и премиерът, който и да е той, да не ги раздава еднолично за политически дивиденти. Нашият екип поема ангажимента да не вдига местните данъци на хората”, каза Корнелия Нинова. По темата за образованието лидерът на левицата призова средното професионално образование да се обвърже с бизнеса.„Нека общината в Хасково и бизнесът заедно да си готвят кадрите, които след това да останат тук. Общината ще бъде партньор, а не мащеха за малкия и семеен бизнес\", отбеляза Нинова. \"Партията в Хасково преболедува реформата си. Радвам се да ви видя оздравели. На добър час”, завърши тя. ", "date": "2019.10.22", "title": "Нинова в Хасково: Темата за чиста вода и въздух, чиста природа и храна става първостепенна"}
{"url": "https://offnews.bg/politika/rumen-radev-i-desislava-radeva-v-imperatorskia-dvoretc-v-tokio-video-713744.html", "text": "2000 гости от 173 страни уважиха церемонията по интронизацията на новия император на Япония - Нарухито.Сред гостите в императорския дворец в Токио бе и президентът Румен Радев със съпругата си Десислава Радева. Държавният глава бе в официален фрак, а президентшата - в ефирна дълга сиво-синя рокля с бял колан.59-годишният император наследи абдикиралия си баща Акихито.", "date": "2019.10.22", "title": "Румен Радев и Десислава Радева в императорския дворец в Токио (видео)"}
{"url": "https://offnews.bg/zdrave/napadnaha-sluzhitelka-na-speshna-pomosht-v-petrich-713751.html", "text": "Служителка на Спешна помощ-Петрич е била нападната от придружител на пациент с влошено здравословно състояние, съобщиха от полицията в Благоевград, цитирани от dariknews.bg.Сигналът за инцидента е подаден около 16:00 часа на 21 октомври.Служителката е била нападната с удари в рамото от лице придружавало пациент при оказване на медицинска помощ.След незабавни действия, от полицейски служители, е задържан извършителят на деянието - 32-годишен мъж от град Петрич. За случая е уведомена Районна прокуратура.По-късно днес БЛС излез с позиция, в която осъжда поредния случай на агресия над медицински лица.„Категорично неприемливо е, този който се грижи за здравето на хората и се бори за спасяването на човешки живот, да става заложник на собственото си призвание\", се казва в позицията. Съюзът приветства бързите действия на компетентните органи и ще настоява \"законът да бъде приложен с цялата му строгост\". Според съсловната организация трябват комплексни действия за превенция на агресията в лечебните заведения, защото те не са мястото за саморазправа и насилие. Стъпка в тази посока е предстоящото подписване на съвместно Споразумение за сътрудничество и взаимодействие между БЛС, МЗ и Прокуратурата на Р. България с цел защита на медицинските лица на работното им място“, казват от съюза.", "date": "2019.10.22", "title": "Нападнаха служителка на Спешна помощ в Петрич"}
{"url": "https://offnews.bg/politika/maia-manolova-zashto-fandakova-10-godini-malchi-za-visokite-smetki-na-713754.html", "text": "„Притеснително е мълчанието от страна на Столичната община по отношение на общинското дружество Топлофикация.“ Това заяви независимият кандидат за кмет на София Мая Манолова по време на среща с граждани и експерти за състоянието на „Топлофикация“, където тя представи мерките си в програмата по въпроса. Гражданският кандидат припомни и за писмото, което „Булгаргаз“ е изпратило до Столичната община в началото на месец октомври, и което казва ясно, че ако Топлофикация не се разплати до края на месец ноември, ще последва спиране на доставките на природен газ не само в София, но и в цялата страна. Според Манолова другото притеснително е, че Столичната община не е взела отношение относно новите правила в Наредбата за топлоподаване, с които гражданите сами ще определят процента „Сградна инсталация“.Манолова обясни още, че първото нещо, с което ще започне, като стане кмет, е да се направи пълна ревизия на Топлофикация за установяването на финансовото му състояние и прекратяване на договора за частно изкупуване и продажба на ток.Гражданският кандидат допълни, че е категорично против приватизацията на Топлофикация и заяви, че ще се въведе сключване на договори между гражданите и топлинните счетоводители, а не както досега – между топлинния счетоводител и Топлофикация.Местни избори 2019", "date": "2019.10.22", "title": "Мая Манолова: Защо Фандъкова 10 години мълчи за високите сметки на Топлофикация"}
{"url": "https://offnews.bg/futbol/rasistkiat-skandal-v-sofia-se-otrazi-i-na-fifa-20-713704.html", "text": "Расистките инциденти на европейската квалификация в София между България и Англия станаха повод популярната футболна видео игра FIFA 20 да подеме кампания.Нейната цел е да се бори с негативни явления като тези, които се случиха на националния стадион. През първата част мачът беше прекъсван на два пъти, след като английски национали се оплакаха, че са станали жертва на расистки атаки под формата на маймунски звуци, припомня \"24 часа\".Това провокира създателите на играта да стартират кампанията No room for racism. Тя включва специални екипи с въпросния слоган. Екипите бяха представени чрез виртуалните образи на четирима футболисти от английската Премиър лийг.\"Расизмът никога няма да е примлив в спорта и въобще в човешкото общество\", казва посланикът на играта Джеси Лингард от Манчестър Юнайтед.В анонса на кампанията е посочено, че инцидентите в София са довели до оставките на шефа на БФС Борислав Михайлов и селекционера Красимир Балъков.", "date": "2019.10.22", "title": "Расисткият скандал в София се отрази и на FIFA 20"}
{"url": "https://offnews.bg/politika/direktorat-na-119-o-uchilishte-agitira-roditeli-v-e-dnevnika-da-glasuv-713740.html", "text": "Директорът на 119-о училище „Акад. Михаил Арнаудов“ - Диян Стаматов, който е кандидат за общински съветник в София от листата на ГЕРБ, агитира в електронния дневник родителите на учениците си да гласуват за него на местния вот. За това сигнализира на страницата си във фейсбук Иво Божков, кандидат за съветник в София от Демократична България.Съобщението е пуснато в 9,30 ч. тази сутрин и вече е изтрито, съобщиха за OFFNews родители на деца в 119 училище, с които се свързахме. Самият Стаматов не бе открит за коментар.Според чл. 182. (1) от Изборния кодекс: Не се допуска предизборна агитация в държавни и общински учреждения, институции, държавни и общински предприятия и в търговски дружества с повече от 50 на сто държавно или общинско участие в капитала. В ОИК- София не е получаван сигнал за случая, заявиха от комисията. С уточнението, че компетентна за нарушения в онлайн пространството е Централната избирателна комисия. До електронните дневници достъп имат само родителите, така че не става дума за агитация и участие на деца в предизборната кампания. Е-дневниците са приложения, чрез които учители и родители обменят информация. Говорителят на ЦИК Александър Андреев обясни за OFFNews, че сигналът за агитацията на Диян Стаматов трябва да бъде отнесен до ОИК-София, тъй като е-дневникът на конкретното училище не е общодостъпна публикация в онлайн пространството. ", "date": "2019.10.22", "title": "Директорът на 119-о училище агитира родители в е-дневника да гласуват за него"}
{"url": "https://offnews.bg/politika/arh-borislav-ignatov-samo-prosveteniat-chovek-mozhe-da-bade-smel-713750.html", "text": "Среща с творци и граждани на тема култура проведе кандидатът за кмет на София от Демократична България арх. Борислав Игнатов.На срещата присъства и част от екипа, разработил културните политики в програмата му – проф. Александър Кьосев, Александра Стеркова, Мария Ландова, Васил Гюров. Модератор на срещата беше актьорът и кандидат за общински съветник Веселин Калановски.Лидерът на Демократична България Христо Иванов приветства присъстващите с думите: „Много се говори за промяна. Всички са агенти на промяната, дори и тези, които досега са управлявали. Но въпросът е за каква промяна се борим. Ние се борим за културна промяна. Това значи духовност, професионализъм, характер и смелост. Само просветеният човек може да бъде истински смел. Само осъзнатият човек може да има истински характер. От тази промяна има нужда нашата страна. Нашата страна не е случайно явление. Тя винаги се е осланяла на едно нещо - просветата. Това е темелът на България. И ако искаме сега, днес, ние да преосновем нашите институции, нашата демокрация, нашите условия за свобода, пак оттам трябва да започнем. Трябва културна промяна.“Веселин Калановски напомни: „Ние се борим да направим разделно събиране на боклуците в София и това е прекрасно, но без културата на население, което за съжаление продължава да изхвърля найлонови пликчета през балконите в задния двор, голям ефект от това разделно събиране едва ли ще постигнем. Ние сигурно ще изчистим за 4 години въздуха в София, транспортът ще бъде поправен, но това няма да е най-важното, това което не може да се поправи за една, две, три или четири години, е културата на населението. За съжаление последните десетилетия се работи точно в обратната посока и това е напълно разбираемо. Защото един одухотворен човек се управлява значително по-трудно. Един човек със собствено мнение не може да бъде манипулиран лесно“.Арх. Борислав Игнатов представи идеите си, свързани с архитектура и архитектурно наследство: „Аз ще бъда първият кмет, който ще докаже, че механизмът, заложен в Закона за културното наследство - община да направи ремонт на рушаща се сграда, паметник на културата, е възможен.“Според представения механизъм в случаите на недобросъвестен собственик на сграда, архитектурен или исторически паметник, общината има правото да извърши ремонт, да я реставрира и да ипотекира сумата на ремонта срещу собствеността на сградата. Ако собственикът иска да си я откупи, ще заплати ремонта на общината и ще получи една добре реставрирана сграда. Ако просто е зарязал сградата, тя става собственост на общината. Общината може да я обяви на търг или да я ползва за други неща, включително и за културни събития.Професорът по съвременна културология Александър Кьосев отбеляза: “Трябва да си дадем сметка, че промяната в културните политики е не просто нужна, и не просто градивна, и не просто фундаментална ценност. Тя е спешна. Тя е актуална. Защото ако ние не направим нещо, то ще направи нещо с нас. По тази причина е добре, онези, които поддържат обратните културни норми да издигнат глас. Да говорят на тази тема!“Александра Стеркова представи най-важните акценти в програмата на Демократична Българя в направление „Култура“:Реформа на административния апарат, оптимизация и неработещите структури да бъдат затворени, да се обединят, така че да могат да представят комплексна услуга, или да бъдат адаптирани съобразно нуждите на гражданите.ОП „Гробищни паркове“ и социална помощ за траурни услуги да бъдат извадени от сектор „Култура“.Да се направи анализ на дейността на читалищата с цел тяхната оптимизация, включително да се окаже необходимото съдействие, за развитие на културната програма в кварталите, извън централната градска част (към момента бюджетът за читалища е близо 6,6 милиона).Горните действия ще освободят пари в бюджета за култура, за да могат да се финансират културната програма и опазване на културно-историческото наследство.Профилиране на общинските театри:-за целогодишно представяне на международно съдържание в областта на изпълнителските изкуства в програмата на един от общинските театри;-Създаване на сцена за независим театър и копродукции с млади артисти;- Създаване на първия хореографски център в страната и партньорство с Министерството на културата за развиването на такъв проект, който да открива и подкрепя нови таланти в сферата на танца;Да бъде обновена Софийска градска галерия и с фокус върху съвременното изкуство.Създаване на общинска музикална сцена, посветена на активните хора на София, която да представя целогодишно млади и некомерсиални музикални проекти от цял свят.Лятна културна програма със свободен достъп в парковете на София.Създаване на артистичен квартал, като подкрепим усилията на независимия сектор.Подкрепа на усилията на София филм фест да бъде един от най-силните филмови фестивали в региона.Освобождаване на места за графити изкуство и засилен контролът при непозволено повреждане на фасади с графити.Да се подобри инфраструктурата и транспортните връзки между различните културни институти. В това число и да се пусне специална линия, която да обслужва пътникопотока. Създаване на културна карта.Да се увеличи бюджетът на Програма „Културно наследство“, като в нея се включат и принудителните действия на механизма за реставрация и консервация на недвижимо културно наследство частна собственост, съгласно правилата на Закона за културното наследство (чл. 76).Да се работи с Националния институт за недвижимо културно наследство за идентифициране и даване на статут на сградите – недвижимо културно наследство.Да се надгради поддържаният от общината Регистър на паметниците в София като се включат и недвижимите паметници на културата.Да се работи за популяризиране на историята на София, в това число исторически обекти, къщи-музеи и знакови локации.Да се съблюдава стриктно забраната при ново строителство да не се допуска промяна на архитектурния облик на района.", "date": "2019.10.22", "title": "Арх. Борислав Игнатов: Само просветеният човек може да бъде смел"}
{"url": "https://offnews.bg/zdrave/parvite-bezplatni-protivogripni-vaksini-pristigat-u-nas-do-dni-713730.html", "text": "Първата партида безплатни противогрипни ваксини пристига у нас до дни. Заради недостига на препарати в световен мащаб доставката им до България е забавена. Според общопрактикуващите лекари обаче срокът на поставянето на ваксините е твърде кратък.Според д-р Гергана Николова причината за забавяне е, че един от щамовете е влязъл във вълната по-късно и ваксините е трябвало да се изработят по-късно.„Времето за поставяне обаче е кратко, защото са необходими 20-30 дни да се изгради имунитет“, заяви лекарката пред БНТ.По думите й сериозен проблем е и това, че се отпускат ваксини само за 10% от хората над 65-годишна възраст.Общопрактикуващите лекари са недоволни, че все още няма ясни медицински критерии кои от пациентите трябва да бъдат включени в тази програма.", "date": "2019.10.22", "title": "Първите безплатни противогрипни ваксини пристигат у нас до дни"}
{"url": "https://offnews.bg/politika/vseki-sreshtu-vseki-v-poslednia-goliam-debat-za-sofia-naj-interesnoto-713761.html", "text": "Взаимни нападки, размяна на неудобни въпроси и опити за изместване на темата белязаха последния голям дебат между основните претенденти за кметския пост в София.Дебатът беше тази вечер в ефира на bTV и в него участваха Йорданка Фандъкова - ГЕРБ – СДС; Мая Манолова – независим кандидат; Борислав Игнатов - Демократична България; Борис Бонев - независим кандидат, издигнат от \"Спаси София\"; Ангел Джамбазки – ВМРО. OFFNews проследи ключовите моменти.Трафикът в София: Бонев неочаквано нападна Игнатов; Джамбазки иска да говори за другоДокато Мая Манолова говореше за градските рингове, свързаност между кварталите и буферни паркинги, а Йорданка Фандъкова - за довеждащ транспорт, електробуси и довършването на Околовръстния път, Борис Бонев нападна Борислав Игнатов, че регулация на светофарите и \"зелени коридори\" към момента няма да решат трафика в София.По данни на \"Визия за София\" повече от половината автомобили, преминаващи през центъра на София, са транзитно преминаващи - ние трябва да им осигурим рингови трасета, твърди Бонев. Игнатов репликира, че \"Визия за София\" е изготвена от Столична община.Кой има най-голям интерес хората да си губят времето в трафика? Вносителите на горива и продавачите на горива. Кой има най-голям интерес в София да се строят ненужни обекти? Лобито на строителите. Аз смятам, че трафикът е свързан с двете, каза Борислав Игнатов.Вместо за трафика Ангел Джамбазки пък настоя да се дебатира по съвсем различна тема: защо кандидатът за общински съветник в листата на Демократична България Тома Белев е написал във Фейсбук, че \"най-евтино са пътували евреите в конските вагони - напълно безплатно\". Говорим за транспорт, иронизира Джамбазки. Водещият Антон Хекимян му отговори, че тази тема изобщо не влиза в рамките на дебата и не е по регламент.Мръсният въздух в София, ръждясалата Лада и работното време Над 100 са мерките, които сме взели за чистотата на въздуха в София. Информация за гражданите - предстои до края на тази година да пуснем с мобилно приложение 22 станции на територията на територията на целия град. Втората мярка – по-добър градски транспорт, за да слезем от автомобилите. Третото - намаляваме с една трета домакинствата, които се отопляват на дърва и въглища с вече защитени проекти. Поискала съм от Народното събрание да се инкриминира горенето на отпадъци, защото само с административни мерки не се получава резултат, заяви Йорданка Фандъкова.Искам да ви прочета едно писмо от МВР. Дали газ анализаторите, които Столичната община подари на МВР на КАТ, се използват? Цитирам:  Замърсяването, г-жо Фандъкова, няма почивен ден. За разлика от работното време на Вашата администрация и Вас самата - обърна се към досегашния столичен кмет Борис Бонев.Същевременно Мая Манолова показа снимка - \"единствената мобилна станция на Столична община е една ръждясала Лада на Орлов мост, тази сутрин\".Столична община ужасно закъсня с конкретните мерки. Колко печки подменихте, като работите от 2 години? Досега 30 - обърна се Манолова към Фандъкова.Ремонтите и презастрояванетоАз съм кметът, който е налагал финансови санкции на всички фирми, които работят в София. Ще предложа структурна промяна в работата на СО, така че целият процес по строителството, проектирането и контрола да бъде на едно място. Ще предложа законодателни промени, така че фирмите да носят не само финансова, но и професионална отговорност - да им бъде отнеман лицензът, ако те не се справят с работата в града, обяви Йорданка Фандъкова.Колко пъти, г-жо Фандъкова, удължихте срока за ремонта на \"Граф Игнатиев\"? По мои спомени 7 или 8 пъти - каза Мая Манолова.Борис Бонев отново нападна Борислав Игнатов, като твърди, че има разминавания в предизборната му програма и интервю на архитекта, дадено преди \"по-малко от две години\". В интервюто Игнатов казва, че  Сега в програмата му четем: , изчете Бонев.Игнатов отговори: \"Не съм сменял мнението си. Презастрояването в момента е резултат на действащия Общ устройствен план. Строенето в тези имоти в момента е законно. За да го пресечем, трябва да променим Общия устройствен план\"Всеки срещу всеки и в последния турПо регламент Йорданка Фандъкова имаше право да зададе неудобен въпрос на Мая Манолова, но досегашният кмет отказа с думите: \"Виждам, че г-жа Манолова задава въпроси, но не очаква отговорите. Затова днес няма да й задам въпрос\".Манолова попита Игнатов: \"Оздравяването минава през три мерки: преструктуриране на \"Топлофикация\"; външен мениджмънт; да се преразгледат тези договори с посредници, които търгуват от името на \"Топлофикация\" на енергийната борса - дружествата на г-н Ковачки, когото Вие познавате много добре. Той е избран с гласовете на БСП, ГЕРБ и ВМРО\" - отговори Игнатов на Манолова.След това Игнатов попита Джамбазки: Джамбазки твърди, че нямало никакъв проблем с тази концесия - ако съмнение за корупция, да се подава сигнал към прокуратурата.", "date": "2019.10.22", "title": "Всеки срещу всеки в последния голям дебат за София: най-интересното"}
{"url": "https://offnews.bg/politika/demokratichna-balgaria-ottegli-podkrepata-si-ot-kandidat-za-kmet-zara-713772.html", "text": "Демократична България оттегля подкрепата си за Илко Златев - кандидат за кмет в с. Бенковски, общ. Аврен, от гражданска квота, който е единствен в списъка за принадлежност към ДС, съобщиха от дясното обединение. Демократична България има ясна и категорична позиция относно присъствието на доносници и агенти на ДС и службите на комунистическия режим в управлението на държавата и общините, на каквито и да са позиции. Те трябва да не бъдат допускани до публични и обществени постове, категорични са от Демократична България. В своя позиция те заявяват още: Всички кандидати за кметове и общински съветници от ДБ ( политически кандидати) са попълнили декларация за принадлежност към комунистическите служби. В листите на обединението има и много кандидати, които са граждански квоти, както и при кандидатите за кметове на населени места, Позицията на Демократична България за недопускане на агенти и доносници в местната власт ще бъде защитавана във всички градове и села на България. Много отдавна е време сенките и пипалата на ДС и комунизма да бъдат изхвърлени в миналото. Кметовете и общинските съветници на Демократична България са истинският гарант за изчистването на местната власт. Общо 137 са кандидатите за кметове на общини и кметства в цялата страна, които имат досие от Държавна сигурност. Това става ясно от . По закон органът е длъжен да провери всички претенденти за изборни длъжности. Проверени за минало в тоталитарните служби на комунистическата държава са общо 4422. Останалите 2390 претенденти, регистрирани за местния вот на 27 октомври, не подлежат на проверка за агентурно минало, защото са родени след 16 юли 1973 г.", "date": "2019.10.22", "title": "Демократична България оттегли подкрепата си от кандидат за кмет, заради досие от ДС"}
{"url": "https://offnews.bg/sviat/pet-zhertvi-v-rusko-selo-sled-strelba-zaradi-pasishta-713771.html", "text": "Пет човека са загинали, още двама са в болница, след престрелва в Ростовска област, съобщи ТАСС, като се позовава на руското вътрешно министерство. Конфликтът е възникнал между жители на ферма, заради парцели за паша на животните.Участниците в скандала са използвали огнестрелно оръжие, се казва още в съобщението на МВР. Инцидентът е станал в село Чернозубовка. Образувано е наказателно дело за убийство, уточняват от ведомството. ", "date": "2019.10.22", "title": "Пет жертви в руско село след стрелба заради пасища"}
{"url": "https://offnews.bg/drugi/stefan-mihajlov-povika-23-basketbolistki-za-evrokvalifikatciite-713753.html", "text": "Селекционерът на националния отбор по баскетбол за жени Стефан Михайлов избра 23 баскетболистки, които включи в разширения състав на тима за предстоящите през ноември първи срещи от квалификациите за европейско първенство с Исландия и Словения.Нашите гостуват на скандинавките на 14 ноември и са домакин на Словения на 17 ноември.Михайлов ще събере 14 момичета на лагер на 8 ноември в София. Първата тренировка ще е на 9-ти ноември, а се очаква цялата група да се събере напълно на 10 ноември. Тренировките ще са в столичните зали \"Универсиада\" и \"Триадица\".Преди да обяви разширения състав Михайлов проведе разговори с Жаклин Златанова, Борислава Христова и Цветомира Шаренкапова, но по различни причини трите няма да се включат в отбора за този квалификационен прозорец.\"Надявам се да можем да разчитаме на тях в следващите мачове\", коментира Михайлов.1 Виктория Стойчева2 Карина Константинова3 Гергана Иванова4 Константина Какогиани5 Теодора Динева6 Eстер Мичева7 Вероника Джикова8 Виолина Кочева9 Петя Бояджиева10 Ива Костова11 Христина Иванова12 Габриела Николова13 Радостина Димитрова14 Ивана Николова15 Димана Георгиева16 Калина Аксентиева17 Евгения Нацкина18 Микаела Дамянова19 Александра Петрова (Торино)20 Габриела Костова21 Александра Петрова (Славия)22 Златина Калоферова23 Христина Тютюнджиева", "date": "2019.10.22", "title": "Стефан Михайлов повика 23 баскетболистки за евроквалификациите"}
