{"url": "https://offnews.bg/futbol/ludogoretc-oglavi-klasiraneto-v-parva-liga-sled-izmachena-pobeda-nad-l-690349.html", "text": "Лудогорец стигна до много трудна и важна победа над Левски с 2:1 в двубой от 12-ия кръг на Първа лига, игран на стадион \"Лудогорец Арена\".Треньорът на шампионите Пауло Аутуори може да си тръгне от Разград с високо вдигната глава, след като неговите футболисти тотално надиграха \"сините\" през първото полувреме и поведоха в резултата с голове на Джоди Лукоки (34) и Вандерсон (45).През втората част столичани се събудиха и върнаха едно попадение, благодарение на Станислав Костов (54). \"Сините\" обаче не успяха да стигнат поне до равенството, въпреки че доминираха през вторите 45 минути.Така Лудогорец измести Левски и оглави класирането в първенството с актив от 29 точки, с 1 повече от \"сините\". ЦСКА е 3-ти с 25 пункта и утре ще се изправи срещу Етър Велико Търново.Досегашният лидер в шампионата трябва да съжалява, че сдаде първото място, след като направи сериозни грешки при двете попадения на Лудогорец, които се оказаха решаващи.Вратарят на 26-кратните шампиони Мартин Полачек за пореден път бе доста нестабилен преди почивката, като има основна вина за първия гол на \"орлите\". През втората част и късметът не беше на страната на столичани, които накрая записаха втора загуба през този сезон.", "date": "2018.10.20", "title": "Лудогорец оглави класирането в Първа лига след измъчена победа над Левски"}
{"url": "https://offnews.bg/tenis/grigor-dimitrov-s-dobar-zhrebij-vav-viena-690332.html", "text": "Най-добрият ни тенисист Григор Димитров започва срещу квалификант участието си следващата седмица в турнира от сериите \"АТР 500\" във Виена.Хасковлията е трети поставен в основната схема, като пред него са местният любимец Доминик Тийм (1) и Кевин Андерсън (2), които пък стартират срещу съответно Ришар Гаске и Николоз Басилашвили.Григор е в половината на австриеца, а ако успее да преодолее първото си препятствие в надпреварата, ще се изправи срещу друг квалификант.Миналата година Димитров получи специална покана за въпросната надпревара и бе близо да дебютира в нея, но в последния момент отказа участие.Иначе във Виена предстоят много интересни срещи. Само преди седмица Борна Чорич отново надигра Роджър Федерер и се класира за първия си финал в турнирите от сериите \"Мастърс\" след перфектно представяне, така че ще бъде много опасен и във Виена, където потегля срещу Алберт Рамос-Виньолас, а след това очаква Лука Пуй или Филип Колшрайбер.Номер 4 в схемата на турнира Джон Иснър започва срещу Хьон Чунг и може да играе с Гаел Монфис или Стийв Джонсън след това. Възможен 1/4-финален опонент е Кайл Едмънд.", "date": "2018.10.20", "title": "Григор Димитров с добър жребий във Виена"}
{"url": "https://offnews.bg/politika/imame-novina-ot-kishinev-volen-i-barekov-praviat-koalitcia-kaniat-i-690330.html", "text": "Евродепутатът Николай Бареков, председател на ПП „Презареди България\", презентира партия „Атака\" и председателя ѝ Волен Сидеров пред европейските консерватори. Официалното представяне на новата коалиция се състоя в Кишинев по време на среща на най-високо ниво на Алианса на консерваторите и реформистите в Европа /АКРЕ/ с участието на стотици консерватори от цял свят. Това съобщават от пресслужбата на бившата \"България без цензура\".В молдовската столица ПП „Атака\" официално е подала писмо за намерение за членство в АКРЕ.Пред ръководството и членовете на АКРЕ Николай Бареков анонсира голямата консервативна коалиция за предстоящите избори за европейски парламент и обяви, че е поканил партия „Атака\" в качеството й на автентична консервативна сила с история и силни позиции в България.Пред европейските консерватори евродепутатът обясни целите пред бъдещото обединение на българските патриоти и консерватори.Председателят на партия „Презареди България\" обясни, че в разговорите с бъдещите партньори ще бъдат поставени три условия: първото е защита на консервативните ценности, семействата и свободата, второто – защита на социалните права на гражданите, най-вече на майките и на децата и третото условие – подписването на меморандум срещу расизма, ксенофобията и всички прояви на антисемизъм.Президентът на АКРЕ Ян Захрадил заяви пред консервативната общност, че е уверен в успеха на бъдещия съюз, особено след като лично се е уверил в потенциала за успех на Бареков и Сидеров в София миналата седмица. Тогава консерваторът се срещна с премиера Бойко Борисов, където беше обсъдена евентуалното общо управление между ЕКР и ЕНП в следващия Европейски парламент.Пред ръководството на АКРЕ в лицето на президента Ян Захрадил и главният изпълнителен директор Ричард Милсъм Сидеров презентира партия „Атака\" и резултатите по време на избори през годините.След това той е обяснил на консерваторите, че ще работи заедно с Бареков.Изказванията на двамата български партийни лидери предизвикаха бурни овации в залата, в която се проведе традиционният форум на консерваторите, твърдят още от „Презареди България\".", "date": "2018.10.20", "title": "Имаме новина от Кишинев: Волен и Бареков правят коалиция, канят и ВМРО"}
{"url": "https://offnews.bg/obshtestvo/politcejska-aktcia-v-slivenskia-kvartal-nadezhda-kadeto-napadnaha-p-690323.html", "text": "Полицейска акция беше осъществена снощи в сливенския квартал \"Надежда\", където нападнаха служители на реда в четвъртък вечерта. Дежурни екипи проверяваха цяла нощ автомобилите, които влизаха в квартала. Трима полицаи пострадаха в четвъртък, след като се отзовали на сигнал за висока музика. При пристигането си униформените заварили група от лица, които отказали да изпълнят полицейските разпореждания и да предоставят документите си за самоличност. При опит да бъдат задържани, двама от тях, във видимо нетрезво състояние, започнали да хвърлят твърди предмети и бутилки срещу полицаите, да ги обиждат и заканват. Насъбралата се тълпа оказала яростна съпротива.Двама от пострадалите полицаи бяха прегледани в болница и освободени. Един от пострадалите все още е в болница. Той е с мозъчно сътресение, без опасност за живота. 24 часа след нападението над полицаите полицейски патрули останаха на входа на квартала и проверяваха всички влизащи автомобили. Акцията беше посрещната с протести заради сватбите в петък вечер, съобщи bTV.Четирима от нападателите са в ареста за 72 часа, петима са освободени. ", "date": "2018.10.20", "title": "Полицейска акция в сливенския квартал 'Надежда', където нападнаха полицаи"}
{"url": "https://offnews.bg/sviat/chetirima-zaginali-pri-vzriv-v-zavod-za-pirotehnika-v-rusia-690328.html", "text": "Най-малко четирима души са загинали при взрива в завод за пиротехника в руския град Гатчина, Ленинградска област.Инцидентът е станал вчера. Пострадали са седем души. Двама от ранените са в болница в тежко състояние. Предполага се, че един от загиналите е гражданин на Беларус. Главният инженер на завода беше задържан по подозрение, че е наемал работници на черно. Работници, които са изготвяли смеси за пиротехнически изделия, не са имали право да извършват такава дейност. ", "date": "2018.10.20", "title": "Четирима загинали при взрив в завод за пиротехника в Русия"}
{"url": "https://offnews.bg/politika/zhenite-sotcialistki-nedopustimo-e-valeri-simeonov-da-otgovaria-za-de-690335.html", "text": "С дълбока тревога и възмущение приемаме циничните изказвания на вицепремиера Валери Симеонов, който нарече майките на деца с увреждания „група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца”. Това каза председателят на Обединението на жените социалистки в БСП – София Таня Найденова.Според нея недопустимо е човек, който може да направи подобно изказване, да продължава да отговаря за най-важния проблем, пред който е изправена нацията – демографската катастрофа. Още повече след като вместо да се извини и да поиска прошка, Симеонов препотвърди, че не се отказва от думите си.„От името на жените социалистки в БСП - София изказвам пълната си подкрепа към майките на деца с увреждания и ще продължим да бъдем съпричастни с тях в справедливата им кауза. Защото няма нищо по свещено и възвишено от майчинската грижа и себеотдаденост“, категорична е Таня Найденова.", "date": "2018.10.20", "title": "Жените социалистки: Недопустимо е Валери Симеонов да отговаря за демографската политика"}
{"url": "https://offnews.bg/obshtestvo/nosete-hrana-i-topli-drehi-protestat-sreshtu-simeonov-shte-prodalzhi-690336.html", "text": "Протестът за оставка на вицепремиера Валери Симеонов в понеделник се очертава да бъде най-масовия в рамките на досегашното управление на кабинета Борисов-3.Точно по обед пред Министерски съвет ще се съберат хора от цялата страна, възмутени от думите на лидера на НФСБ, че майките на деца с увреждания са \"кресливи жени с уж болни деца\".До момента участие в събитието, организирано от каузата \"Системата ни убива\" са потвърдили над  4500 души, а почти 20 000 са заявили интерес.Към протеста на майките се очаква да се включат и недоволните от качеството на ремонтите в София и управлението на столичния кмет Йорданка Фандъкова. Те се събират пред Столична община също в понеделник в 12 часа и оттам ще се насочат към сградата на правителството. Набира сила и , която настоява за отстраняването на националиста от кабинета. До момента тя е подписана от над 3500 души. Освен в столицата протести за отстраняването на Валери Симеонов ще има в Пловдив и Стара Загора. Те ще започнат от 18 часа.Протест за оставката на Симеонов ще има дори и в Лондон. Българите в британската столица ще излязат пред посолството ни във вторник от 19 часа.", "date": "2018.10.20", "title": "Носете храна и топли дрехи: Протестът срещу Симеонов ще продължи до оставката му"}
{"url": "https://offnews.bg/sviat/61-sa-veche-zaginalite-sled-kato-vlak-se-vriaza-v-praznuvashti-v-indi-690329.html", "text": "Броят на загиналите при инцидента с влак, който се вряза в празнуващи в Индия, достигна 61 души.Поне 72-ма са били ранени.Влак се вряза вчера в множество, събрало се на религиозен празник в щата Пенджаб. На празника на железопътната линия имало между 300 и 700 души. Първоначалната информация беше за 50 загинали. Според очевидци влакът се е движел с висока скорост и не е успял да спре. В същото време хората не са го чули заради фойерверките на празненството. В Пенджаб днес е ден на траур в памет на загиналите. ", "date": "2018.10.20", "title": "61 са вече загиналите, след като влак се вряза в празнуващи в Индия"}
{"url": "https://offnews.bg/futbol/chelsi-i-iunajted-s-ravenstvo-nedovolniat-mourinio-nalita-na-boj-vid-690333.html", "text": "Манчестър Юнайтед пропусна да победи Челси на \"Стамфорд Бридж\" и стигна до драматично равенство 2:2 в дербито от 9-ия кръг на английската Висша лига. Това бе на път да се превърне в първото поражение на \"сините\" от Лондон за сезона под ръководството на Маурицио Сари, но отборът все още не познава тима на загубата.Рюдигер откри за домакините в 21-ата минута, а гостите нямаха нито един точен удар до почивката. След това обаче нещата се обърнаха и Марсиал направи обрата пълен с голове в 55-ата и 73-ата минути. Баркли в 96-ата минута обаче изравни.Дербито не премина и без грозни сцени, този път извън терена, след като човек от щаба на домакините реши да се израдва на изравнителното попадение точно пред погледа на Жозе Моуриньо, отправяйки му жест, при което мениджърът на \"червените дяволи\" веднага скочи като ужилен.Единствено стюардите предотвратиха последвали още по-неприятни сцени. След близо 10 минути добавено време, Майк Дийн даде последния си съдийски сигнал, преди който не последва наказание нито за наставника на гостите, нито за служителя на лондончани.След този мач Челси е лидер с 21 точки, а Юнайтед е 8-и с 14 пункта.", "date": "2018.10.20", "title": "Челси и Юнайтед с равенство, недоволният Моуриньо налита на бой (видео)"}
{"url": "https://offnews.bg/obshtestvo/maia-manolova-za-dumite-na-simeonov-zhestoko-i-nedopustimo-690334.html", "text": "Омбудсманът Мая Манолова определи изказването на вицепремиера Валери Симеонов по адрес на протестиращите майки на деца с увреждания като „недопустимо и жестоко”.Пред партийната си телевизия СКАТ лидерът на националистите от НФСБ коментира Закона за хората с увреждания с думите:Манолова уточни, че поисканата оставка на Симеонов е кадрово решение, което е отговорност на премиера Бойко Борисов.", "date": "2018.10.20", "title": "Мая Манолова за думите на Симеонов: Жестоко и недопустимо"}
{"url": "https://offnews.bg/politika/radev-prizova-za-zasilvane-na-investitcionnoto-satrudnichestvo-s-kitaj-690325.html", "text": "Партньорството в икономиката и инвестиционното сътрудничество между България и Китай имат голям потенциал за развитие и в краткосрочен план двете държави следва да предприемат конкретни стъпки за неговото реализиране. Това беше общата позиция на президента Румен Радев и на заместник-председателя на Постоянния комитет на общокитайското събрание на народните представители Цао Дзиенмин, които проведоха днес среща на „Дондуков“ 2.Цао Дзиенмин е на посещение в България за участие в Четвъртата среща на местните лидери на страните от Инициативата „16+1\", която се провежда в София и във водената от него делегация са включени представители на 15 водещи в своето развитие китайски провинции.Създаването на Глобален център за сътрудничество в София, който да проучва европейското законодателство и да оценява риска при осъществяването на инвестиционни проекти от Китай в ЕС, в сътрудничество със страните от Инициативата „16+1“, също беше обсъдено на срещата. Идеята на българския президент за създаването на този център, изразена на срещата с министър-председателя Ли Къцян у нас през юли т.г., се оценява високо от китайското държавно ръководство и ще продължат консултациите за неговото осъществяване, увери Цао Дзиенмин. По думите на президента Радев със създаването на центъра ще бъдат насърчени и сътрудничеството в сферата на науката и образованието между България и Китай.Държавният глава подчерта също така, че страната ни може да предложи най-добрите условия за инвеститорите в Югоизточна Европа и призова за увеличаване на инвестициите от Китай в страната ни в областта на науката и образованието, информационните технологии и селското стопанство.„Гражданите очакват конкретни резултати от нашето сътрудничество“, заяви държавният глава и отново открои значението, което ще има откриването на пряка въздушна линия между България и Китай за увеличаване на контактите между бизнеса и стимулиране на туризма.За България Китай е важен партньор и ние високо ценим историята, културата и традициите на вашия народ. Именно те са най-важната основа, на която се развиват нашите отношения и отличният политически диалог на всички нива, подчерта държавният глава Румен Радев. Президентът изрази и принципната и последователна позиция на страната ни в подкрепа на политиката за „единен Китай“.„Вие насочвате сериозни усилия към развитието на двустранните отношения с Китай и нашата страна високо го оценява. В областите на търговията, инвестициите и селското стопанство са постигнати много конкретни резултати, а през миналата година стокообменът ни има ръст от 30%“, отбеляза още по време на срещата заместник-председателят на Постоянния комитет на общокитайското събрание на народните представители Цао Дзиенмин.", "date": "2018.10.20", "title": "Радев призова за засилване на инвестиционното сътрудничество с Китай"}
{"url": "https://offnews.bg/zimni/v-samokov-otkriha-obnovena-ski-shantca-690342.html", "text": "Обновената шанца за ски скок в Самоков днес бе официално открита. Въпреки есенният дъжд на церемонията присъстваха много деца, родители и официални гости. Българската федерация по ски бе представена от вицепрезидента Георги Бобев, отговорника за направление \"Ски скок\" и двигател на проекта за шанцата Захари Сотиров, а община Самоков от кмета Владимир Георгиев и неговия заместник Люба Кленова.Сред гостите бе и световният шампион за юноши в ски скока Владимир Зографски и легендарния Валентин Божичков, носител на Европейската купа. Много деца трениращи ски скок дойдоха да тестват новата шанца и да покажат какво са научили. За тяхна радост бе проведено и състезания на К6 и К12.Малчуганите имаха право на направят по 2 скока от всяка шанца, а оценяването им ве поверено лично на олимпийския вицешампион в отборното от олимпиадата в Калгари 1988 и настоящ треньор на Владимир Зографски в националния Матиаж Зупан (Слвн). Асистираше му бившият национал и олимпиец Георги Жарков.Преди началото на състезанието всички бяха поздравени от кмета на Самоков Владимир Георгиев и вицепрезидента на БФСКи Георги Бобев. Поздрав към гостите имаше и от Владимир Зографски. В състезанието на К6 при момичетата първа е Анна Бандрова, пред Яна Балканска и Натали Николова.При момчетата спечели Петър Бандров, пред Лазар Игнатов и Максим Коцев. На К12 победата бе за Георги Караджинов, пред Камен Сотиров и Мони Николов. Медалите и материалните награди на призьорите връчиха Владимир Георгиев, Георги Бобев и Владимир Зографски.Шанцата в Самоков бе реновирана през лятото с подкрепата на БФСки, Община Самоков и частни дарители. Идеята е през следващата година да бъдат направени още 2 малки шанци и по този начин да се даде възможност на повече деца да тренират ски скок.", "date": "2018.10.20", "title": "В Самоков откриха обновена ски шанца"}
{"url": "https://offnews.bg/futbol/i-nejmar-se-bori-s-falshivi-novini-690345.html", "text": "Нападателят на Пари Сен Жермен Неймар опроверга информациите, че не е щастлив в Париж и обмисля възможността да се върне в Барселона.Бразилецът публикува снимки на информациите в различни вестници и списания за завръщането му на \"Камп Ноу\" и написа на тях \"фалшиви новини\".Каталунският El Mundo Deportivo пръв написа, че 26-годишният Неймар е изявил желание да се върне в Барселона, откъдето през 2017 г. премина в Пари Сен Жермен за 222 млн. евро.Ръководството на испанския гранд още вчера отрече да разглежда вариантите да си върне острието. Този сезон Неймар в 11 мача от различните турнири вкара 11 гола и асистира за четири.", "date": "2018.10.20", "title": "И Неймар се бори с фалшиви новини"}
{"url": "https://offnews.bg/evropa/edin-milion-protestirat-v-london-brekzit-niama-da-uspee-690346.html", "text": "Огромният анти-Брекзит протест в Лондон продължава и в момента. По улиците на британската столица стотици хиляди хора настояват Обединеното кралство да остане в ЕС и да има нов референдум.Ето как видя шествието българката от Оксфорд Мария Спирова: ", "date": "2018.10.20", "title": "Един милион протестират в Лондон: Брекзит няма да успее"}
{"url": "https://offnews.bg/drugi/parvo-zlato-za-balgaria-na-evropejskoto-po-shtangi-690343.html", "text": "България отново има шампион в щангите.Даяна Димитрова спечели първо злато за България на започналото днес в Полша Европейскко първенство по вдигане на тежести за 20-годишните.В кат. 48 кг Даяна изхвърли 72 кг после изтласка 92 и с двубой 164 кг грабна титлата.", "date": "2018.10.20", "title": "Първо злато за България на европейското по щанги"}
{"url": "https://offnews.bg/bojni/vezan-halat-pazi-kobrata-ot-zli-sili-690312.html", "text": "Магическа българска шевица е новият кадем на Кубрат Пулев. За двубоя срещу британеца Хюи Фюри в \"Арена Армеец\" на 27 октомври българският боксьор ще излезе със специален халат. Той е извезан с канатица - композиция от традиционни български шевици, която според преданията пази от злите сили. Затова и тази комбинация от шарки често се среща върху народните носии, информира standartnews.com.Изработката на халата е изключително сложна, тъй като е обточен по всички отворени краища с шевичен кант. Така \"пази\" своя носител от всички страни. Фигурите в последния защитен кант пък представляват \"крилата канатица\".Общо бодовете, направени върху плата са над два милиона. Халатът е подарък на Пулев от създателя на ансамбъл \"Българе\" Христо Димитров.Извезан е от Цветомир Петков от Троян, дизайнер на \"Везба\", популярната марка за облекла и аксесоари, базирана на българските фолклорни мотиви.\"Ще изляза с тези символи, макар на много чужденци, които ще гледат мача те да не им говорят нищо. Това ще повдигне духа и самочувствието на феновете в залата и българите, което е много важно за мен\", сподели Пулев. Боксьорът се надява и символиката на канатица да заинтригува младите и те да научат повече за българските традиции.", "date": "2018.10.20", "title": "Везан халат пази Кобрата от зли сили"}
{"url": "https://offnews.bg/sviat/makedonskiat-parlament-odobri-konstitutcionni-promeni-za-smiana-na-ime-690306.html", "text": "Македонският парламент прие промени в конституцията, за да може страната да промени името си на Република Северна Македония.\"За\" гласуваха 80 депутати, а 39 се обявиха против решението. Според македонски медии осем от гласувалите \"за\" са от опозицията. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването.С това гласуване се поставя началото на процедурата за смяна на името на страната, което беше договорено чрез споразумение с Гърция, подписано през юни. Двете държави се разбраха новото име да е Република Северна Македония. Споразумението е необходимо за отваряне на пътя на Македония към членство в ЕС и НАТО.Гласуването се провежда след референдума за смяна на името, който се проведе на 30 септември. 91% от гласувалите подкрепиха членството на страната в ЕС и НАТО чрез приемане на Даговора с Гърция, но при недостатъчна избирателна активност от 36%.Приетото от парламента решение поставя началото на дълга процедура, която включва още две гласувания.Това развитие стана възможно, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Асошиейтед прес отбеляза, че македонският премиер социалдемократ Зоран Заев е успял да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори.", "date": "2018.10.20", "title": "Македонският парламент одобри конституционни промени за смяна на името на страната"}
{"url": "https://offnews.bg/kultura/ianinite-devet-bratia-otkriva-sezona-na-sofijskata-opera-na-27-oktom-689994.html", "text": "На 27 октомври от 19,00 ч. и 28 октомври от 16,00 ч., веднага след турнето си в Япония, Софийската опера ще открие новия сезон 2018/2019 г. с най-българската опера, наречена така от наши и чужди музикални критици. Любомир Пипков създава операта „Янините девет братя\" съвсем млад - едва 26-годишен, още като студент в Париж. Вдъхновява го не само едноименният разказ на Никола Веселинов, но също така кървавите събития в обществено-политическия живот у нас през 1923-25 г. Деветоюнският преврат, септемврийските погроми и последвалия терор.\"В операта исках да видя миналото на своя народ от съвременни позиции, да разкрия правото на един живот, пълен с мъдрост, опит и вяра в бъдещето... Противопоставих светлия образ на резбаря Ангел срещу образа на Георги Грозника. Помъчих се да отправя укор към тогавашните тъмни сили, които сечаха ръцете на напредничавия човек у нас. С историческия сюжет разрешавах съвременни задачи\", обяснява Любомир Пипков за \"Янините девет братя\".Първата премиера е през 1937 г., но тогава песимистичната история за разпада на едно многолюдно семейство в навечерието на турското нашествие от средата на XIV в. предизвиква противоречиви реакции най-вече заради потискащия сюжет. Някои критици например са на мнение, че подобна ужасяваща драма не е в традициите на оперния жанр. Пипков, който е син на композитора Панайот Пипков, е съавтор на либретото, заедно с автора на разказа, заимствал сюжетните линии от народни песни като \"Песен за Георги Грозника\" и \"Яна жали девет братя жетвари\". Акад. Пламен Карталов е поставял \"Янините девет братя\" през 1984 г. в Русе, сега, в новата постановка надгражда режисьорските си идеи с помощта на сценографа Свен Йонке и художничката по костюмите Станка Вауда. В основата на сценичния му замисъл е идеята за космическата роля на дървото като символ на живота, медиатор на светове, хранител и пазител на ценности, родова памет и традиции. Подът на сцената пък носи идеята за земята - \"земьо ле, черна неверна\" с визия за \"черната пръст\", която заравя грешника, а на праведника помага.Всички събития и конфликти между героите водят към изсъхване на дървото и разруха на общността, обяснява маестро Карталов в режисьорските си бележки и допълва:\"На финала на спектакъла главният герой Георги Грозника вижда къщата си почерняла и снишена, изсъхналото насред двора дърво. Така и неговият род, издигнал се като мощно плодно дърво, е разяден от неговата братова завист, злонамерени действия и морално безсилие и ще падне саморазрушен в неравната борба между Доброто и Злото.\"В ролята на главната героиня Яна влизат оперните певици Габриела Георгиева и Лилия Кехайова, а най-големият брат, Георги Грозника, се играе от басите Петър Бучков и Светозар Рангелов.Тенорите Костадин Андреев и Хрисимир Дамянов се превъплъщават в резбаря Ангел, а останалите седмина братя се изпълняват от младите попълнения в трупата: Ангел Антонов, Емил Павлов, Калин Душков, Росен Ненчев, Валентин Ватев, Николай Войнов и Стефан Димитров. Мецосопраните Иванка Нинова и Румяна Петрова се редуват като Майката.Част от постановката са автентични костюми и маски на кукери и бабугери, които на оперната сцена се интерпретират като символи и образи на народната съдба и борбата с историческото зло.По думите на режисьора тук те играят роля не на етнографски повърхностен спомен от миналото за народностно съживяване на фолклорното песенно богатство, а са въображение в трагичен сюжет, отекващ днес като тъмен камбанен звън - актуален и идващ от най-дълбоки извори на народното ни песенно творчество, легенди и митове, с посланията си в съвремието.Така хорът играе ролята на коментатор, оплаквач, покровител и съдник на съдбите на героите, събитията и процесите на действието - изразител на протеста, скръбта, радостта и плача на земята и родината, която върви \"в тъмен път и тоя път е на съдбата\".Директорът на \"Опера Европа\" Никълъс Пейн изтъква, че \"Янините девет братя\" е не само чисто българска опера, която може да се роди само в този регион, но и че музиката, също така играта на артистите са уникални и неповторими.Главният редактор на английското сп. \"Опера\" Джон Алисън споделя, че този спектакъл се родее с най-големите оперни трагедии в света, а директорът на италианското сп. \"Опера\" Андреа Мерли препоръчва \"Янините девет братя\" искрено заради страхотната постановка и много добрата актьорска игра.Австрийският музикален критик д-р Клаус Биланд, член на Асоциациата на музикалните критици на Северна Америка, допълва:\"Намирам я за много интересна творба, с акцент върху речитативния тип пеене. В основата на сюжета всъщност е библейската история за братята Каин и Авел. Музиката отразява динамиката на действието и емоциите на главните действащи лица. Сценографията е много красива! Действието е много динамично! Намирам за много добро режисьорско решение въвеждането на двамата диктори в началото на творбата.\"Операта „Янините девет братя\" беше играна в Москва, на сцената на Болшой театър, по време на гостуването на Софийската опера и балет в Русия, на 12 май, 2018 година. Докторът на изкуствоведческите науки, Валерия Федотова даде висока оценка на спектакъла и написа: Бих искала веднага да отбележа, че това сложно по своята структура и мащаб съчинение е написано през 1930-те години на ХХ век с много ярък, своеобразен език. В операта хармонично се обединяват и националното, и общоевропейското начало, за което способстват годините на учение на Пипков в България, а също и в Париж, които вероятно са му позволили да усети новите животворни импулси в българската художествена действителност.В операта „Янините девет братя\" се разкриват извечните проблеми на човешкото битие: доброта, талант, стремеж към създаване на красота и завист, злоба, предателство, разрушаване на прекрасното. Това съчинение представлява мащабна, сложна по структура музикална фреска. И най-важна роля в нейното въплъщаване играе много точният, обмислен режисьорски замисъл на Пламен Карталов, обединяващ в музикалния континуум повествователните фрагменти, острите сюжетни сцени, драматичните диалози, сгъстения драматизъм и безкомпромисното стълкновение между образите. Случващото се разкрива в героично-трагичен ореол, възникват и неочаквани комични поврати. Очевидно е, че режисьорът-постановчик владее до съвършенство оперната драматургия, при това тънко постига и същността на музиката на Пипков. По собствено признание на Карталов, още като студент в Софийската консерватория (сега това е Националната музикална академия „Панчо Владигеров\") той се е срещал с композитора и Пипков му е разказал как е събрал много образи в съчинението си. Това, без съмнение, е повлияло на режисьорската концепция на Пламен Карталов с детайлно изострените, запомнящи се образи на героите, с ясно построените мизансцени. Обръщат внимание към себе си и масовите хорови сцени, разгръщащи се като енергично живо действие, в което се вплитат и народните обреди на кукерите и русалиите.Много сложна задача стоеше пред диригента Жорж Димитров и оркестъра на Софийската опера. Разбира се, на българина, както на никого другиго, е свойствено да изпълнява прекрасно националната класика, но многоплановата, многослойна фактура, включваща много подвижни вокални, хорови и оркестрови партии, особената ритмическа наситеност на този музикален текст, е по силата само на високо професионални музиканти, блестящо обхващащи тази непроста оперна партитура. Много важен и строен беше ансамбъл с вокалистите. И трябва да се отдаде дължимото на инструменталисте, които буквално дишаха заедно с певците!Най-висока похвала заслужават и солистите, не само изпявайки партиите на главните герои, своеобразни по мелодико-ритмически облик и интонационен строй, но и правдиво предавайки актьорски тези силни драматични роли. Габриела Георгиева притежава красиво светло сопрано. Нейната вокална интерпретация на партията на Яна разкрива задушевност, топлота на характера на прекрасната българка, със своето съпреживяване, утешаващо братята-рудничари и резбаря Ангел. Като сестра тя жалее и по жестокия Георги Грозника. В развитието на Яниния образ се чете не само живата грация на героинята, но и способността й на решително действие, несломим характер, много ярко проявяващ се в драматичния финал, където тя наказва престъпния си брат. Тук гласът на певицата звучи мощно, с обхващане на ниските регистри, което разкрива свободното владеене от Габриела Георгиева на вокалното майсторство.На партията на Ангел е присъща разпятост на ариозния план. Трепетния и беззащитен образ на надарения с талант художник пресъздаде изпълнителят на партията Костадин Андреев. Темброво богат глас, звучащ изпълнено във всички регистри, свободно устремен във високата теситура, особено изразителен в последната ария \"Църквата е моето убежище\", изобразяваща предсмъртното духовно въздигане на Ангел.С незабравима експресивност е белязан и образът на Георги Грозника, представен от баритона Петър Бучков. Затворен в своя мрачен безпросветен свят, Грозникът не може да преодолее неприязънта нито към себе си, нито към обкръжаващите го близки хора. Страшната стихия на злото, въплътена в музикалния портрет на най-големия брат, е очертана с резки мелодически контури с остро звучащи декламационни интонации. Подобно на Воцек, герой от едноименната опера на Албан Берг, Грозникът „задържа ужасна тяга към убийство, затворил се в себе си, болезнено самолюбив и често действа несъзнателно по силата на необясними инстинктивни подбуди и натрапчиви идеи\" /Асафиев/. Това много убедително довежда до слушателя Петър Бучков.Прекрасно е и музикалното и актьорско изпълнение на Румяна Петрова в трагическата партия на Майката. В нейния скръбен облик се отгатва аналогия с картината на Иван Милев „Нашите майки все в черно ходят\". Няма как да не отбележим и Гергана Русекова в ролята на фаталната циганка, олицетворяваща съдбоносното зло, при това съчувстваща на бедата на Яна. Както отбеляза Пламен Карталов на пресконференцията в Болшой театър, в поставения от него спектакъл няма второстепенни роли и има много важни ансамбли. И действително, всяка партия, включително епизодичните, бяха изпети забележително. Това напълно справедливо е и в оценката на музикалното и драматично изпълнение на ансамблите, а също и на хармонично организираните като рисунък сценични движения, идеално звучащите хорови сцени, приемайки в операта характер на народни мистерии.Голямо значение в тази грандиозна постановка се пада на лаконичната, но зрително изразителна сценография (художник Свен Йонке) и на точно подбраните за характерите на персонажите костюми (художник Станка Вауда). В този план важен фактор се оказва разнообразно представените цветове: топли оттенъци на домашно тъканото платно в одеждите на Ангел и по-хладно по цвят – при братята; светли развяващи се, мъхнати дрехи на кукерите; бели хитони на участниците в обряда на русалиите, открояващи се на фона на ярко зеленото платно, напомнящо на пролетни ливади, където те изпълняват своите магьоснически игри; топли златисти краски, присъщи на дървото – материала, от който резбарите създават своите шедьоври; злато и пурпур, озаряващи излизането на монарха; червен цвят на финала, като символ на кръвта и пожара, в който гори Самоков. Но в оформлението на спектакъла очевидно преобладават различните оттенъци на черното: въгленово черна почва, покриваща сцената, черен с отблясък на кожа костюм на Георги Грозника, матово черно одеяние на майката и на Яна в сцената на развръзката на операта. И това не е случайно, доколкото в текста на либретото често присъстват думите „черен\", „мрак\", „земя\". Нали братята на Яна са рудничари, прекарващи цял живот в тъмните шахти. А първите думи от песента на Яна в началото на операта: „Мрак над планините, земята е черна, дърветата са страшни в нощта\", предвещават апокалиптичните мотиви, пронизващи произведението на Пипков.Спектакълът оставя много силно емоционално впечатление, предавайки трагичността на музиката, съзвучна с поезията на септемврийските поеми на Гео Милев и Христо Смирненски. Операта „Янините девет братя\", наситена с мета смисъла на националната култура, се възприема органично и от съвременните зрители, усещащи в нея импулсивността на съвременното битие. В своето интервю режисьорът отбелязва, че злобата, ревността, завистта към таланта са свойствени за хората въобще и че трагическите колизии, възникващи в операта, са актуални и в наше време, и не само в България. И тази концептуална идея с Шекспиров размах се е удало да въплътят на Пламен Карталов и на солистите, хора и оркестъра на Софийската опера.", "date": "2018.10.20", "title": "'Янините девет братя' открива сезона на Софийската опера на 27 октомври"}
{"url": "https://offnews.bg/futbol/tcska-s-pesteliva-zimna-selektcia-690305.html", "text": "ЦСКА ще привлече двама нови играчи през зимата. За разлика от последните две години сега селекцията в паузата няма да е голяма като бройка, твърди “Тема спорт”. След края на есенния дял към армейците може да се присъедини звездата на Ботев Пд Тодор Неделев. Той бе искан от ЦСКА още през лятото, като от Борисовата градина обявиха, че ще направят нов опит да го привлекат през следващия трансферен прозорец. Със сигурност червените няма да вземат централен нападател, тъй като в момента разполагат с трима – Мауридес, Соу и Евандро.Стойчо Стоилов от няколко дни е в Южна Америка, където действа по селекцията. В началото на 2018-а ЦСКА взе 5-има нови – Жеферсон, Бланко, Джеси, Алберг и Укра. Трима от тях напуснаха още през лятото – Бланко, Алберг и Укра, който записа само 10 официални минути. Джеси продължава да е важна фигура в състава, докато Жеферсон пропуска голяма част от есенния дял заради контузия в бедрото. Бразилецът в момента се готви в Панчарево по индивидуална програма.През зимата на 2017-а пък ЦСКА подписа с 4-ма нови – настоящия капитан Бодуров, превърналия се във водещ реализатор Каранга, крилото Меркадо и нападателя Кубемба. Последните двама вече не са в отбора, а Фернандо бе продаден за над 6 милиона лева в Китай през това лято.За трета поредна година ЦСКА ще е на зимен лагер в Испания, в района на Марбея. Армейците вече по традиция се готвят на Пиренейския полуостров, където имат възможност да играят контроли със силни европейски и азиатски отбори.", "date": "2018.10.20", "title": "ЦСКА с пестелива зимна селекция"}
{"url": "https://offnews.bg/sviat/zhurnalistat-dzhamal-hashogi-e-pochinal-pri-sbivane-v-konsulstvoto-v-i-690307.html", "text": "Саудитска Арабия призна, че журналистът Джамал Хашоги е починал в нейното консулство в Истанбул, като обяви, че това се е случило, след като се сбил с хора, които срещнал там. Това са предварителните резултати от разследването на изчезването на саудитския журналист дисидент, разпространени от официалната Саудитска агенция по печата.В рамките на разследването са задържани 18 души. Съветникът в кралския двор Сауд ал Кахтани и заместник-ръководителят на разузнаването Ахмед Асири са били уволнени, наред с още трима високопоставени разузнавачи.Крал Салман е разпоредил преструктуриране на ръководството и преразглеждане на правомощията и методите на националното разузнаване под надзора на министерски комитет начело с престолонаследника принц Мохамед бин Салман. Комитетът ще трябва да докладва лично на монарха в срок от един месец, съобщи БТА.Хашоги изчезна на 2 октомври, след като влезе в консулството на Саудитска Арабия в Истанбул, за да получи документи за предстоящата си женитба. Според турските власти той е бил убит. Саудитска Арабия отричаше това, като твърдеше, че Хашоги си е тръгнал малко след това. Турската му годеница, която го чакала пред консулството обаче, казва, че той не е излязъл.Турски медии твърдят, че агенти от разузнаването на Саудитска Арабия са били в сградата на консулството по това време. Те долетели с два самолета и малко по-късно напуснали.Сега Саудитска Арабия изрази съжаление за смъртта на Хашоги и похвали Турция за сътрудничеството по случая.Кралството обеща да накаже с цялата строгост на закона всички онези, които са замесени в убийството на журналиста, се казва в изявление на саудитското министерство на външните работи в Туитър.Местонахождението на тялото на Хашоги не е известно, откакто то е било предадено на \"местен сътрудник\", каза представителят на саудитските власти. Той посочи, че шофьорът на консулството е участвал в операцията по прехвърлянето на тленните останки.Турският президент Реджеп Тайип Ердоган и саудитският крал Салман са се разбрали в телефонен разговор снощи двустранното сътрудничество при разследването на случая Хашоги да продължи.", "date": "2018.10.20", "title": "Журналистът Джамал Хашоги е починал при сбиване в консулството в Истанбул, обяви Саудитска Арабия"}
{"url": "https://offnews.bg/politika/prezidentat-vazhna-stapka-za-makedonia-kam-priatelstvo-es-i-nato-690340.html", "text": "Резултатът от проведеното на 19 октомври 2018 г. гласуване в парламента е важна стъпка за Република Македония по един дълъг исторически път. Той трябва да доведе до още по-голяма близост между нашите две страни на принципите на приятелството, добросъседството и сътрудничеството. Това се казва в позиция на президента Румен Радев по повод решението на Собранието в Скопие за промяна на името на страната на Северна Македония.Вотът в Собранието мина благодарение на осем депутати от опоциционната ВМРО ДПМНЕ. Така в полза на новото име гласуваха 80 депутати, а 39 бяха против.Македонският премиер социалдемократ Зоран Заев успя да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори.", "date": "2018.10.20", "title": "Президентът: Важна стъпка за Македония към приятелство, ЕС и НАТО"}
{"url": "https://offnews.bg/evropa/london-izleze-na-protest-za-nov-referendum-i-ostavane-v-es-690331.html", "text": "Над 100 000 души в момента протестират в центъра на Лондон против Брекзит с настояване за провеждането на нов референдум. Броят на недоволните продължава да се увеличава.Много от британските медии излъчват на живо шествието.Протестът започна по обед на площада пред британския парламент. Хората са организирани от кампанията \"Гласът на народа\".Освен лондончани от страната са пристигнали и около 150 автобуса с хора от цяла Великобритания, които искат страната им да остане в Евросъюза.На референдума през 2016 г. Брекзит победи с 51,89 на сто \"за\", а 48,11% от британците бяха \"против\". За оставането на Великобритания гласуваха масово хората в Лондон, Шотландия и Северна Ирландия.Британският премиер Тереза Мей вече отхвърли идеята за провеждане на втори референдум.Великобритания трябва да излезе от Общността на 29 март 2019 г. съгласно условията на двугодишния процес по чл. 50 от основополагащия за ЕС Лисабонски договор.", "date": "2018.10.20", "title": "Лондон излезе на протест за нов референдум и оставане в ЕС"}
{"url": "https://offnews.bg/analizi-i-komentari/ili-prostotiata-nas-ili-nie-prostotiata-690348.html", "text": "Нека като български народ си го кажем честно и ясно:След просташкото, жестоко, грозно и цинично изказване на един вицепремиер спрямо мъчениците на обществото ни - майките на деца с увреждания и самите деца с увреждания, ние именно като народ сме изправени пред изключително показателен тест.Или ние сме все още общество и простотията няма място по върховете на държавата ни, или вече не сме общество и сме под просташко робство или под просташко присъствие!Преди десетина дни написах статус във ФБ:Или простотията нас, или ние - простотията!Това е дилема на живот и смърт.По-долу привеждам този статус отново.Привеждам и Премиерът няма полезен ход - той трябва да се позиционира спрямо този рак на политиката в България - простотията.Никакви интереси за опазване на всяка цена на правителството, не могат да бъдат поставени над пряката и непосредствената заплаха за националната сигурност - простотията.Въпросът е вече или - или.Или простотията нас, или ние простотията!Простотията няма място по върховете на държавата, защото така неизбежно тя ще стане другото име на държавата ни - рано или късно...Ето моя статус отпреди десетина дни:На тази тревожна тема пиша, както може да се види на моя сайт, от 2009 година, от времето, когато простотията, дори преднамерено демонстрирана, се настани постепенно във все по-високите етажи на управлението и започна да се превръща в норма.Да, не съм аз първият, който казва, че най-опасно заразната социална болест е простотията - тя се препредава и възприема много бързо, още повече, когато се разпространява отгоре надолу в обществото.Но и аз го казвам, говоря, пиша, бия камбаната...Не само каквито сме ние, такива стават езикът и поведението ни, но и каквито са езикът и поведението ни, такива ставаме ние.Не само каквито сме ние, такива стават и политиците ни, но и каквито са политиците ни, такива ставаме ние.Масово от количество в (зло)качество станаха управленските позиции по всички нива на администрацията в центъра и по места, където се настаняват хора, които не се притесняват от простотията си и я парадират понякога като простащина, та дори се стремят да имитират простоватите, а понякога просташки маниери на тези над тях - на техните патрони и патриции.Затова все по-често простотията на все повече хора ще избива тук и там като циреи по физиономията на държавата и обществото ни.България спешно се нуждае от ценностно поставяне на простотията извън закона на обществения морал. Обществото ни е изправено пред жестока дилема, която има катастрофични измерения:Или простотията нас, или ние простотията!Това е дилема на живот и смърт!Първият критерий, по който трябва да бъде шкартиран един висш политик, един политик въобще, е ако демонстрира простотия, камо ли пък простащина - в езика, в маниерите, в менталността, в отношението към отговорностите си.Простотията в политиката е рак за България и нейните метастази вече се настаняват в най-обикновените граждани, независимо от това какви иначе са те и имат или нямат обща култура.Враг номер едно на нормалното, демократично, европейско, съвременно наше общество е именно тя - простотията, неумолимо и необратимо преминаваща в екстремната фаза на простащината.Това е разплатата за системното опростачване на народа ни, превърнато в средство, а все повече и в цел на неговите политици. Решили, че няма нищо по-просто от това - да управляваш прости хора, да ги облъчваш с простащини и да заплашваш България с превръщането ѝ в сива зона на ширещата се безнаказано и безпрепятствено простотия!", "date": "2018.10.20", "title": "Или простотията нас, или ние простотията!"}
{"url": "https://offnews.bg/futbol/levski-goni-istoricheska-pobeda-1200-v-elita-690316.html", "text": "Левски ще запише победа номер 1200 в родния елит - от създаването на вече бившата \"А\" група през 1948 година насам, ако надвие Лудогорец тази вечер, пише \"Тема спорт\".\"Сините\" започнаха кампанията с точно 1190 спечелени мача от общо изиграни 2015. През този сезон столичани вече навъртяха 9 успеха. Така в момента във вечната ранглиста те имат 1199 победи, 466 равенства и 361 загуби при голова разлика 3927-1798.Първата си победа Левски постига още в дебютния си мач в тогавашната А група - на 9 октомври 1948 година. Тогава \"сините\" печелят с 1:0 срещу Локомотив София с гол на Борислав Цветков-Жук в 79-ата минута на мача.В онзи сезон, водени от Режьо Шомлай, Левски не допуска загуба и безапелационно става шампион - в 18 мача записва 15 успеха и 3 равенства.", "date": "2018.10.20", "title": "Левски гони историческа победа №1200 в елита"}
{"url": "https://offnews.bg/112/avtovoz-se-obarna-koli-padnaha-v-reka-glazne-690347.html", "text": "Автовоз излезе от пътя и падна до река Глазне край Разлог, съобщи БГНЕС.Водачът на големия камион не е пострадал.Пътният инцидент е станал в 15.40 ч. в района на изхода на с. Баня на пътя Разлог-Якоруда-Велинград.Движещият се в посока Велинград автовоз на остър ляв завой излиза вдясно от пътя и се обръща на едната си страна. Водачът на товарния автомобил не е пострадал, но няколко от превозваните леки автомобили са паднали в реката.", "date": "2018.10.20", "title": "Автовоз се обърна, коли паднаха в река Глазне"}
{"url": "https://offnews.bg/politika/vanshno-privetstva-reshenieto-na-makedonskia-parlament-690309.html", "text": "Приветстваме решението на Парламента в Скопие, с което се отваря процеса на европейска и евроатлантическа интеграция на страната. Това заяви вицепремиерът и министър на външните работи Екатерина Захариева, цитирана от пресцентъра на Министерството на външните работи.Македонският парламент взе решението да започнат конституционни промени, които ще позволят смяна на името на страната, което е необходимо за приемането на Македония в ЕС и НАТО.\"Вярваме, че това е най-правилното и единствено отговорно решение, което дава шанс за благоденствие на всички граждани в региона\", подчертаха от министерството.Поздравяваме всеки един народен представител, който е дал гласа си в полза на общото ни бъдеще в НАТО и ЕС. Ние ще продължим да бъдем най-искрен и близък приятел в този процес, допълни Захариева.", "date": "2018.10.20", "title": "Външно приветства решението на македонския парламент"}
{"url": "https://offnews.bg/obshtestvo/motoristite-v-sofia-zakrivat-sezona-promeni-v-dvizhenieto-690308.html", "text": "Мотористите в София закриват сезона днес, което налага промени в движението, съобщи Столична община. От 7 до 12 часа се забранява престоят и паркирането на пътни превозни средства с изключение на участниците в мотошествието, на пл. “Св. Ал. Невски“ и на ул. “Оборище“ между ул. “Г.С. Раковски“ и бул. “Васил Левски“.От 9.00 до 12.00 часа се забранява влизането на пътни превозни средства в двете посоки  на ул. “Оборище“ между бул. “В. Левски“ и ул. “Г. С. Раковски“;  ул. “11-ти август“ между ул. “Московска“ и пл. “Св. Ал. Невски“;  ул. “15-ти ноември“ между бул. “Цар Освободител“ и пл. “Св. Ал. Невски“ и ул. “Дунав“ между ул. “Московска“ и пл. “Св. Неделя“.От 11 часа ще се проведе шествие с маршрут: от пл. “Св. Ал. Невски“, по ул. “Оборище“, бул. “Васил Левски“, бул. “Цариградско шосе“, бул. “Асен Йорданов“ до зала „Арена Армеец“.", "date": "2018.10.20", "title": "Мотористите в София закриват сезона, промени в движението"}
{"url": "https://offnews.bg/sviat/parlamentarni-izbori-v-afganistan-690310.html", "text": "Парламентарни избори се провеждат днес в Афганистан. Право на вот имат около 8,8 милиона регистрирани гласоподаватели, при население на страната от над 30 милиона души.Изборите ще преминат при засилени мерки за сигурност на фона на заплахите на талибаните хората да не гласуват. В четвъртък ислямистките бунтовници извършиха зрелищна атака в южната провинция Кандахар, при която бяха убити регионалният губернатор и полицейски началник.Предизборната кампания също беше белязана от безпощадно насилие, предадоха Асошиейтед прес и БТА.Резултати ще бъдат съобщени едва в средата на ноември, а окончателните ще станат ясни чак през декември. ", "date": "2018.10.20", "title": "Парламентарни избори в Афганистан"}
{"url": "https://offnews.bg/politika/i-klimatichnite-promeni-sa-prichina-za-migratcionnata-valna-obiavi-bo-690314.html", "text": "Климатичните промени са сред причините за миграционната вълна от последните години. Това обяви премиерът Бойко Борисов при откриването на Четвъртата среща на местните лидери на страните от Инициативата \"16+1\", която се провежда в София. Излизането на САЩ от споразумението за климатичните промени също не е еднозначен акт и, за съжаление, природата всеки ден ни напомня, че промените в климата са факт, посочи Борисов.„Това, което днес е в Испания, наводнения, суши, земетресения, цунамита и това е също една причина за миграционната вълна, която върви в света. Така че светът като цяло трябва да положи огромни усилия\", каза той, цитиран от \"Фокус\".Борисов говори още за санкциите и необходимостта от киберзащита.По думите му санкциите от САЩ към Китай и Русия, както и тези от ЕС към Русия пречат на конкурентоспособността и бизнеса.\"Ако приемем, че свободният пазар, конкурентоспособността са движещите сили за един успешен бизнес и сътрудничество, санкциите са точно пръта в колелата, който спира и променя конкурентоспособността на бизнеса и страните където има такива\", заяви Борисов.Премиерът посочи още, че цифровизацията в новата епоха води след себе си необходимостта от киберзащита, борба срещу киберпрестъпленията.Преди началото на събитието премиерът се срещна със заместник-председателя на Постоянния комитет на общокитайското събрание на народните представители Цао Дзиенмин. Борисов изрази надежда за задълбочаване на двустранните отношения между България и Китай.", "date": "2018.10.20", "title": "И климатичните промени са причина за миграционната вълна, обяви Борисов"}
{"url": "https://offnews.bg/politika/pargov-poveche-darzhava-tova-e-osnovnata-ideia-na-vizia-za-bal-690319.html", "text": "Повече държава – това е основната идея на „Визия за България“. Нашата цел е да предоставим на българското общество своята позиция за това, как трябва да се развива България през следващото десетилетие.Това каза лидерът на БСП – София Калоян Паргов в Казанлък по време на среща със социалистите от дискусионен клуб за лява политика „Георги Кирков” и Движението на ветераните от БСП в града.„Самият документ „Визия за България“ представлява вижданията ни по различни въпроси в областта на демографията, икономиката, образованието, здравеопазването, културата и други. Нашето желание е да стартираме диалога с обществото, тъй като България е изправена пред тежко предизвикателство, което изисква национален консенсус“, каза Паргов и обясни, че става въпрос за едно предупреждение на учените, че около средата на века българският етнос ще бъде в малцинство.„Това се случва за първи път в 1 300-годишната история на България“, заяви той.„Ето защо е важен този документ. Важен е, защото предлага решения. Те се нуждаят от конкретизация, за да се превърнат в реални политики“, уточни Калоян Паргов.", "date": "2018.10.20", "title": "Паргов: Повече държава – това е основната идея на „Визия за България“"}
{"url": "https://offnews.bg/obshtestvo/sniag-padna-na-vrah-musala-690315.html", "text": "Сняг покри района на връх Мусала за първи път този сезон, съобщи bTV.Синоптиците предупредиха, че през следващата седмица ще започне понижаване на температурите. В сряда и четвъртък западният вятър ще се усили и с него в страната ще нахлуе студен въздух. Облачността ще е променлива, в четвъртък по-често значителна. Ще има превалявания от дъжд, в планините – от сняг.Има повишена вероятност за валежи от сняг в Предбалкана и по високите котловинни полета на Западна България.", "date": "2018.10.20", "title": "Сняг падна на връх Мусала"}
{"url": "https://offnews.bg/112/padnaliat-varhu-relsite-na-metroto-mazh-ostava-v-tezhko-sastoianie-690320.html", "text": "25-годишният мъж, който падна вчера върху релсите на метрото, остава в тежко състояние. По предварителни данни мъжът се е хвърлил на релсите на метрото, но обстоятелствата около инцидента все още се изясняват. Мъжът е настанен в централната реанимация на \"Пирогов\". Той е с фрактура на ръката и загуба на крак, обясниха от болницата, цитирани от bTV. Инцидентът стана вчера на станция „Васил Левски”. Мъжът паднал върху релсите, а идващият влак не успял да спре навреме.Вследствие на инцидента движението по линия 1 беше временно спряно.", "date": "2018.10.20", "title": "Падналият върху релсите на метрото мъж остава в тежко състояние"}
{"url": "https://offnews.bg/politika/nfsb-zashtiti-simeonov-vazmutil-se-e-ot-stremezha-na-niakoi-majki-da-690313.html", "text": "Партията на Валери Симеонов Национален фронт за спасение на България (НФСБ) го защити след скандала с изказването му за майките на деца с увреждания.Вицепремиерът обяви, че Законът за хората с увреждания \"беше започнат като опит да се угоди на една група кресливи жени, които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях\".Изказването му предизвика искания за неговата оставка. Премиерът Бойко Борисов се извини за изказването, но не поиска оставката на Симеонов. В същото време той обяви във Фейсбук, че изказването му е било извадено от контекста. Сега подкрепата си за Симеонов изразиха от партията му. \"НФСБ не поставя под въпрос болката на всички майки на деца със специални потребности или съдбата на всички хора с увреждания в България. Лидерът на НФСБ също не е поставял под съмнение здравния статус на безспорно болните деца, но с израза „уж“ се е възмутил от недопустимия стремеж на някои майки-лидери на протеста и председатели на опозиционни партии да използват нещастието на тези деца за комерсиални и политически цели”, обявиха от партията.От НФСБ допълват, че злоупотребата с нещастието на децата с увреждания е недопустима, и настояват тези най-уязвими членове на нашето общество да не бъдат използвани за политически цели под никаква форма.„Проведената лъжлива медийна кампания, ваденето на думи от контекста, безсрамното яхване на проблема с тежки случаи на деца с увреждания от опозицията начело с БСП е позор за парламентаризма и политическия живот в България“, подчертават от НФСБ.", "date": "2018.10.20", "title": "НФСБ защити Симеонов: Възмутил се е от стремежа на някои майки да използват децата за комерсиални цели"}
{"url": "https://offnews.bg/sviat/vmro-dpmne-izkliuchi-deputatite-glasuvali-s-upravliavashtite-za-prome-690311.html", "text": "Основната македонска опозиционна сила ВМРО-ДПМНЕ изключи депутатите, които гласуваха заедно с управляващите за промяна на конституцията за промяна на името на страната. Решението обяви партийният лидер Християн Мицкоски. То е взето на извънредно заседание на партийното ръководство. Той изрази разочарованието си от депутатите, подкрепили решението за промяна на името на Македония. \"Днес станахме свидетели на акт на насилие от страна на държавата\", подчерта опозиционният лидер, цитиран от БТА, и обвини премиера Зоран Заев, че \"със сила е пристъпил към преименуване на страната и изпълнение на договора (от Преспа), който изтрива името \"Македония\" и изтрива идентичност\".Игор Янушев, генералният секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП.Заев отхвърли тези обвинения и заплаши да заведе дело за клевета.Промяната на името на бившата югославска република бе договорена с Гърция в Преспанския договор от юни. Това ще отвори пътя на страната към НАТО и Европейския съюз.", "date": "2018.10.20", "title": "ВМРО-ДПМНЕ изключи депутатите, гласували с управляващите за промени в конституцията"}
{"url": "https://offnews.bg/tenis/federer-dovolen-sam-ot-nachina-po-kojto-se-spravih-s-natiska-prez-po-690317.html", "text": "Швейцарската легенда в мъжкия тенис Роджър Федерер не приема за даденост победите, които постига на корта. За него всеки един мач започва от нулата и той не си позволява да подцени някой противник.\"Не ми се иска да мисля прекалено много по този начин. За мен лично всеки мач започва от нулата.Aко се намирам в тежка позиция винаги давам всичко от себе си и се опитвам по този начин да докажа не само на самия себе си, а и на хората, че мога да постигна победата и да го направя отново.\"Понякога, разбира се, това е невъзможно. Имал съм и доста трудни ситуации, нормално е. Но аз съм доволен много от начина, по който се справих с целия този натиск през последните години\", каза Федерер.", "date": "2018.10.20", "title": "Федерер: Доволен съм от начина, по който се справих с натиска през последните години"}
{"url": "https://offnews.bg/sviat/15-vzriva-do-punktove-za-glasuvane-v-afganistan-690322.html", "text": "15 експлозии в близост до пунктове за гласуване са станали в Афганистан, съобщиха световните агенции. В повечето случаи става въпрос за заложени самоделни бомби. Поне трима души са убити и около 30 са ранени. Днес в Афганистан се провеждат парламентарни избори.  Талибаните бяха предупредили учителите да не участват и да не позволяват техните училища да бъдат използвани като избирателни секции.Афганистанската Независима избирателна комисия реши гласуването за парламент в някои секции да продължи и утре, тъй като заради технически и организационни проблеми много избиратели не успяха да гласуват.Повечето секции са отворили със закъснение, след като учителите, ангажирани да работят за комисията, не са се явили, което наложило да се търси резервен персонал.Забавяне е настъпило и заради оборудването за биометрично регистриране на избирателите, липсващи бюлетини и бавно гласуване, което е довело до дълги опашки от чакащи да гласуват. ", "date": "2018.10.20", "title": "15 взрива до пунктове за гласуване в Афганистан"}
{"url": "https://offnews.bg/snukar/raketata-obarna-kitajski-talant-i-se-klasira-za-polufinalite-na-parven-690321.html", "text": "Най-харесваният и може би най-великият играч Рони О’Съливан се класира за полуфинала на Откритото първенство на Англия по снукър, след като обърна от 2:3 до 5:3 фрейма 18-годишния Луо Хангао.Китаецът имаше възможности да постигне още сензационна победа, но класата на Ракетата не позволи това да се случи. Рони стартира със сенчъри брейк от 118 точки, а след това със серия от 90 дръпна с 2:0 фрейма.Луо не падна духом и чрез силни поредици от 90, 67 и 136 поведе в резултата, като имаше и аванс от 21 точки в шестия фрейм, но О’Съливан отговори с разчистване от 73 пункта и изравни.Британецът изоставаше с 0:56 в следващата партия, но отново разчисти със серия от 83 и впоследствие стигна до победата с мини серии от 31 и 41.Рони ще се изправи срещу Марк Дейвис, а Стивън Магуайър и Стюърт Бингам ще решат кой ще е другият финалист в надпреварата.", "date": "2018.10.20", "title": "Ракетата обърна китайски талант и се класира за полуфиналите на първенството в Англия"}
{"url": "https://offnews.bg/nashite-avtori/ne-kradi-po-svetlo-razkaz-ot-zdravka-evtimova-690278.html", "text": "Три сенки, тънки катеричи опашки, се промъкнаха към оградения със стар зид двор. В двора растяха фиданки – в тоя каменист край освен да присадиш петровка върху дива джанка, нищо не тръгва, а ракия се пече от петровки. В двора имаше и една череша, която ако не я съсипеше сланата, раждаше плодове, едри като звезди. Та сенките, по-безшумно от електрически автомобили, се пъхнаха към фиданките. Всяка една от трите стискаше брадва в ръката. Интересното беше, че някой бе присадил дивите джанки преди две-три години и сега дръвчетата, щръкнали харпуни в нощта, се перчеха дори след полунощ. Секирите замахаха точно към тези самонадеяни клонести благородници, защото навсякъде в Радомирско беше ясно чий е тоя двор, кой може да ашладисва дървета и кой може да ги подстригва така, щото в тази грозна земя - която само се казваше земя, а всъщност беше камък - да пораснат сливи петровки. И не само да пораснат, но и да раждат сливи, едри като юмрука на Кубрат Пулев.Всички хлапетии от Старо село, Опалово, Владимир и Стефаново обикаляха да ги ядат на зелено. После, когато някои плодове все пак успееха да узреят, орляци гастрольори налитаха двора, но напоследък нещо се помайваха да крадат. Оная, откачената Елена, насадила някакви отровни шубраци около зида и ако те одере гнусният храст, се подуваш като плажен дюшек, почваш да повръщаш – като нищо може да си изхвърлиш навън гръкляна, белия и черния дроб, докато те докарат във спешното на радомирската болница. Ако пък докторът в радомирската болница е болен - което често се случва, щото е стар и едва ходи - докато стигнеш в Перник, само умрелият ти задник ще закарат.Ясно е тогава - завеждат те при същата откачена Елена да те маже с нейните отрови. На другия ден на обяд вече можеш да ходиш сам, макар че предпочиташ въобще да не ходиш и се молиш да пукнеш като нормален човек.Вярно е, едни момчета с качулки ходиха и бутнаха зида на Душице Ленче или лудото Ленче (както я наричаха в зависимост яда или благодарността си нейните съграждани). Де що отровно нещо около зида докопаха, изпепелиха. Но накрая се оказа, че Душица Ленче ги е изиграла – върху пепелта набола някакви лилави бодливи трънки – ако ти влезне един от техните шипове в ръката или където и да е, започваш светкавично да посиняваш. Докторът в Радомир - дърт и болен, може дори да се спомине, докато те транспортират до Перник, сигурно няма да можеш да си поемеш дъх, щото и езикът ти се парализира. Една нощ пет качулки изгориха мръсните трънки до корен и сега нищо не можеше да спре черните анцузи.Едната секира, най-бързата, литна към първата ашладисана фиданка, втората секира също се втурна към дръвче, яка и лъскава. Острието ѝ направо щеше да разреже луната. Тогава нещо думна – щрак! - щрак! – два пъти. Двете сенки, оказа се – имаха силни гласове. Изреваха, писнаха, взеха да се мятат. Третата, най-тромавата сянка, чу какво става и си плю на секирата. Побягна обратно, скокна през зида, където вече не растяха никакви дръвчета, и изчезна.- Ей! Ей, идиот! Върни се!- Върни се, бе кретен! – крещяха една през друга двете привидения. Бързи като катерици преди секунда и половина, сега те лазеха – едното беше все пак значително по-добре. Мъкнеше се напред, влачейки на единия си крак нещо кръгло с много железни зъби, които бяха склещили стъпалото. Втората сянка нямаше тоя късмет - онова кръглото нещо беше захапало едновременно ръката и крака на сиромашкото привидение и то се търкаляше като топ плат.Но не само това се случи. По едно време първата сянка, с по-големия късмет, тупна като строшена керемида на пътя, а нейната приятелка, топът плат, дори не можа да стигне до зида. Появи се един старец, който се бе събудил от крясъците и врявата, след стареца излезе един мъж, още един мъж и една жена.Дали старият доктор в Радомир си бе изпил лекарството за сън? Дали можеше да се вдигне от възглавницата? Стар беше, горкият. Какво да правят с тия двамата – то е ясно кои: Риж Димитър, с капан на крака и Вовата. Вовко се прослави, че подпали всички казани за ракия в околността, за да остане само неговият, но сега капанът му беше захапал и ръка, и крак, и секира.- Елено, Елено! Ставай! – викна старецът, който пръв доприпка до жълтата едноетажна къща, която мирно и тихо дремеше – сякаш не чуваше какво става на два метра от вратнята ѝ.Показа се висока жена, сивокоса, в дълга до петите нощница. Тя не попита: - „Какво има?”. Щом тропаха на вратнята ѝ далеч преди първи петли, значи или някой умираше, или някого бяха заклали.- Хайдуци ти носим, Елено. В твоя двор пищяха. Капанът уловил и секирата на единия. Вовата. Знаеш го.Жената нищо не каза.- Ти ли им заложи капаните, Елено?- Туй е капан за вълк, не за човек – отсече жената.- А тия двамата защо са студени, като че ще мрат?- Заради вълчата отрова – отвърна жената. – Не мога да утрепам склещен в капан вълк. Така от само себе си ще умре. Само да поседи малко и е заминал.- Какви вълци в градината под носа ти, ма Елено! – пресече я една жена, навлякла мъжко яке направо върху нощницата си.- Вълци ходят навсякъде – рече ясно Елена. – Трябва да обгоря раната, иначе... не знам. Карайте ги в Перник, ако искате.Една друга жена, висока и тънка, възрастна, с боядисана в ярко оранжево коса, изтича напред и кресна:- Проклинам те, Елено. Проклинам те. Внучката ти да попадне в капаните, дето ги залагаш, мръснице.- Да попадне ли каза? – попита сивокосата. – Хубаво – тя престана да нагрява ножа на запалената свещ.- Грей ножа, Елено! Пак ще те кълна, но ти го грей. Ако Риж Димитър умре, ще срещна внучката ти. Ей с тия две ръце ще ѝ строша врата.Беше тихо. Само луната бродираше със сребърна игла между облаците – напред, назад, наляво, надясно. Хората, довлекли се по пижами с галоши на бос крак, не помръдваха.- Значи ще ѝ строшиш врата – измърмори сивокосата и остави ножа в мивката.- Господ да те убие, Елено. Режи бързо да спреш отровата! Режи бързо... няма да ѝ чупя врата...Тогава ножът изведнъж лъсна над пламъка на свещта. После потъна в почернялото, изсъхнало ручейче кръв, където бе хапал капанът.- О! О-о-о! О! – виеше мъжът, но ножът не се интересуваше от тоя вой. Режеше, а след ножа, кафявата ръка на сивокосата сипваше гадост от широко тумбесто шише, което миришеше на нищо, което хората около Радомир не бяха помирисвали досега.- Моля те, Елено! И моя го разрежи! – извика една друга жена, по-дребна. Още не си боядисваше косата, къдрава като теловете на старите пружини за легла. Сега почти никой не ползваше пружини, всички в тоя модерен край бяха минали на матраци.- Бях ти казала, че Вовата повече няма да церя – отсече жената с прошарената коса. – Откакто ми закла магарето, казах пред себе си, Диано, че твоя син няма да церя. Той отряза главата на магарето ми и я хвърли в кухнята. Детето точно закусваше.- Моля ти се, Елено! Моля ти се! – жената падна на колене. - Режи го, че издъхва. Виж, посиня! Режи! Режи! Ново магаре ще ти купя. Две магарета ще ти купя! Кола ще ти купя! – жената почна да пълзи към краката на сивокосата.- Едно магаре. Той е заклал едно – каза сивокосата. – Аз искам едно.- О-о-о-о! – ревна онзи, когото капанът беше захапал и за крака, и за ръката. Косата му беше ситно навита като свредел, също като на жената, паднала на колене.Кафявата ръка сипваше от онова тумбесто и миризливо шише върху кръвта, кръвта съскаше на раната, раната зина и лъсна страшно. Виковете на къдравия гъргореха дълбоко в гръкляна му, сякаш магарето което бе заклал, се съживяваше.- Ама момчетата дали наистина щяха да умрат, докато ги караме до Перник? - измърмори дядото, който пръв се беше показал на улицата посред нощ. – Завалиите, изтормозиха се. Нарочно ли ги мъчиш, Елено?- Сега може да ги закарате и в София – обяви сивокосата. – Това, дето им сипах, ги пази около четири часа.- Кучка си ти, Елено! – прошепна жената, която още стоеше свита като торба, на колене. – Няма от мене да видиш магаре. Няма от мене да видиш магарешка фъшкия дори. Да го знаеш! Да го знаеш и да си го запишеш!Сивокосата изплакна ножа на мивката, избърса го с кърпата, която висеше на една закачалка на стената.- Две магарета и да измиеш кръвта по плочките. Следващия път може да не си обуя галошите, като потропаш.- Дано следващия път червеи да те ядат в гроба – изсъска къдравата и се надигна. Понечи да си тръгне, дори направи пет шест крачки, стигна до вратнята, после се почеса по главата, почеса се по шията и се обърна назад.- Дай парцал – изфъфли ядно тя.- Ще си донесеш от вас парцал – отвърна спокойно сивокосата.По това време към възрастния народ се приближи едно хлапе - в розова пижама. На гърдите му се усмихваше избродирания образ на Ана от „Леденото кралство”, а на гърба – умислено и съсредоточено гледаше Елза, от същото кралство.- Ще умрат ли? – попита детето, но никой не отговори. Един Фолксваген на повече от 15 години бе спрял пред едноетажната жълта къща. Товареха двамата пострадали младежи. Спокойно щяха да ги закарат до спешното в Перник. Онова тумбестото шише пазело за четири часа. Кой знае какво беше наляла оная в него.- Кучка! Чума! – повтори къдрокосата на свредел жена, стиснала парцала така, сякаш искаше да го изяде. След малко започна да търка плочките, да тъпче плочките, да кълне плочките, но това не ѝ помагаше кой знае колко да почисти.- Ето ти вода – каза хлапето с пижамата от Леденото кралство. – С вода става по-лесно.Това мършаво хлапе беше внучката на Елена.", "date": "2018.10.20", "title": "Не кради по светло: разказ от Здравка Евтимова"}
{"url": "https://offnews.bg/obshtestvo/oblatci-i-dazhd-ni-chakat-dnes-690297.html", "text": "Днес над страната ще има значителна облачност и на много места, главно в следобедните часове, ще има превалявания, сочи прогнозата на Националния институт по метеорология и хидрология. Ще духа слаб до умерен северозападен вятър. Минимални температури между 7° и 12°, максимални между 17° и 22°.Атмосферното налягане ще бъде по-високо от средното за октомври и през деня ще се повиши още.В планините ще бъде предимно облачно. На много места ще превалява дъжд, над 2200 сняг. Ще духа умерен север-северозападен вятър. Максималната температура на височина 1200 метра ще е около 11°, на 2000 метра – около 5°.Над Черноморието ще бъде предимно облачно с превалявания, главно в следобедните часове и по-значителни по южното крайбрежие. Ще духа слаб север-северозападен вятър. Максималните температури ще са 18-20°, колкото е и температурата на морската вода. Вълнението на морето ще бъде 2-3 бала.", "date": "2018.10.20", "title": "Облаци и дъжд ни чакат днес"}
{"url": "https://offnews.bg/horoskop/horoskop-za-20-26-oktomvri-ot-antonia-mechkova-688167.html", "text": "Това 7-дневие уж е спокойно, но вие напирате за изясняване на делови и лични теми и може да усложните нещата. За доста Овни понеделник носи промени, подклажда амбициите им в работата, сред познати. Скоро ще се убедите, че с търпение ще си спестите ненужни разпри. От сряда до петък май сте готови да поемате излишни ангажименти, има риск от преумора. Четвъртък е натоварен, дано си давате сметка: трябват ви подходящи партньори, а ако не си пасвате с някого, сдържаността ви все пак гарантира успешно завършване на начинания.Периодът ще е добър, ако си наложите самоконтрол и в службата, и в личния живот. Телците усещат, че ситуациите изискват бързи реакции, от понеделник действат по точен план и не говорят наляво и надясно за бъдещи начинания. Ако предвиждате да работите в екип, накарайте и останалите да се придържат към споразуменията, хвърлят ли се в гонитба на печалби, резултатът може да е обратен. Изненади в сряда ви подтикват да налагате мнение, това ще усложни и отношенията с близки. Анализирайте мотивите на другите по-задълбочено...Развоят на лични и делови неща подтиква и родените под този знак да търсят изясняване, в повечето случаи ще бъде достатъчно да поговорят откровено с другите засегнати. Близнаците обаче да са нащрек за клюки, както и за правни и административни детайли, те може да станат препъни камък в работата, а и във взаимоотношения. До Димитровден ще намерите решение, макар че до сряда залагате на сговорчивост и сътрудничество, а после ще бъдете по-остри в забележки или ще търсите съвети как да си гарантирате позиции и финанси.Тези дни не са най-леки за вас, затова не поемайте твърде много ангажименти към колеги, познати и близки. През уикенда доста Раци се поддават на такива настроения, но в понеделник трябва по-сериозно да преценят кое им е изгодно, във вторник ще се подчиняват на чужди идеи и желания. Това ви прави все по-критични, недоволствате и вкъщи, но в четвъртък ще приключите с поетите задачи, ще се насочите към по-перспективни връзки и купон за Димитровден ще ви изненада с оферти. В любовта нещата се редят бавно, така че - търпение.Периодът е купонджийски за вас, май ще се мъчите да уредите на маса някои делови проблеми. Лъвовете да внимават, защото от думите им може да тръгнат клюки и интриги и да се справят с едни ядове за сметка на други. През уикенда ви притесняват служебни спънки, в понеделник се стремите да изпипвате всяка дреболия в работата и сякаш губите мащаба й. В сряда надмогвате трудности и давате воля на амбиции, но още не е време за новите ви проекти. Близки искат глезене и го умеете, но искате удоволствия за себе си. Балансът е по-уместен.Ще ви се да работите по-самостоятелно или да поемете по-лидерска функция в екипа, но първо е добре да си изясните куп проблеми в работата. Уикендът ще покаже на Девите, че някои детайли им убягват, ситуацията не е благотворна за всяка тяхна идея. В понеделник и вторник се стремите към нови съюзи, няма да сте доволни много от партньорите. От сряда намалете амбициите, зависите от колеги, от роднини и познати. След време може да ги обедините около свой план, но сега... Избягвайте спорове, иначе проблемите ще се трупат ли трупат.За вас периодът също ще е по-празничен, трапези ще се редят по различни поводи, а по купони ще уточнявате и делата си. Везните обаче гледат да уредят и административните детайли, от вторник искат да променят някои неща в работата, да реализират творческите си замисли. Сряда идва със сполуки, но и с пречки, които преодолявате. В четвъртък действате по-бавно, едва ли трябва да разчитате на помощ от приятели и роднини, съмишлениците се активизират на Димитровден. Не ги корете, съчетавайте възможности за отдих и изявата си.В събота и неделя си чертаете строг план за действие, сега мнозина смятат самостоятелно да блеснат в работата. Скорпионите ще имат възможности за изява и печалби, вероятно трябва да ги използват по-чевръсто, за да останат доволни от резултата. От понеделник до четвъртък насочете вниманието си специално към деловите партньорства, ще се разбирате добре с другите, ако проявяват вашата компетентност и дисциплина. На моменти – и себеотдаване, но не прекалявайте с натоварвания. Не е време за авантюри в любовта и с пари.Поводи за празнуване изобилстват, от уикенда си наложете строга дисциплина, за да не допуснете слабости в дела и отношения. Някои Стрелци да бъдат внимателни с тонуса, купоните и флиртовете не са без следа. От понеделник в служебната сфера са вероятни промени, включвайте се със сърце в изпълнение на чужди идеи, за вашите няма подходящи условия във вторник-сряда. Е, на вас ви се ще да ускорите нещо, а трябва търпеливо да уреждате всеки детайл с администрация, финанси. Ако си откриете грешка, признайте, не се налагайте.Идващото 7-дневие носи разни усложнения в делови и личен план, но вие сте се заредили със спокойствие и търпение, уверени сте в убедителната си изява и печалбите. От понеделник до сряда това е определящо за доста Козирози. Ала все пак е редно да не бързате с начинания, да не се противопоставяте на колеги и шефове. Някои от знака да бъдат по-грижовни към тонуса си, да укрепват сили, заемат ли се с амбициозните си планове – ще им трябва много енергия. Има основания за критика, но щадете близките, подкрепят ви в трудни мигове.Периодът не е лек, вероятно следва да бъдете много грижовни за укрепване на делови и лични партньорства. Водолеите обичат откровеността, но сега пречки ще ги накарат да бъдат сдържани, гъвкави, май отстъпчивите напредват повече през уикенда. В понеделник няма да споделяте идеи и особено ако зависите от по-влиятелни личности, във вторник ще следвате чужди желания. Но от своите няма да отстъпите, а старателната работа ще бъде наградена по-подобаващо с доходи, издигане, признание. Обичаните също ще оценят колко правите за тях.Тези 7 дни разпалват и вашите амбиции, но следва да бъдете по-грижовни за тонуса си, пресилването не обещава високи успехи или безоблачни отношения. От понеделник Рибите се натъкват на куп делови пречки, стъпка по стъпка ще доказват способности и издръжливост. Ако зависите от влиятелни познати, роднини, колеги, не го забравяйте и не прехвърляйте само на тях отговорност за евентуални несполуки. От сряда до петък ще действате неотклонно по плана си, в четвъртък си спестете споровете с близки, от които често чакате помощ.", "date": "2018.10.20", "title": "Хороскоп за 20 – 26 октомври  от Антония Мечкова"}
{"url": "https://offnews.bg/obshtestvo/pohod-za-svoboda-v-podkrepa-na-zhertvite-na-trafik-v-18-balgarski-grad-690288.html", "text": "\"Поход за свобода\" в подкрепа на жертвите на трафика на хора организира днес в 18 български града фондация \"А21 България\".Инициативата е най-мащабната улична информационна кампания по проблема, като у нас тя се организира за пета поредна година. Посветена е на Европейския ден за борба с трафика на хора (18 октомври) и целта ѝ е да обърне вниманието на хората към мащабите на трафика на хора и търговията с човешки съдби у нас, както и да информира хората за Националната телефонна линия за борба с трафика на хора - 0800 20 100. На този номер могат да се подават сигнали денонощно и безплатно всеки ден.В София Походът ще се проведе от 11 ч. Сборният пункт е НДК (пред Войнишия паметник, поставен на мястото на \"1300 години България\"). Шествието ще завърши в Античен комплекс \"Сердика\" с прожекция на късометражен документален филм, посветен на трафика на хора.Освен в София, Поход ще има и в Пловдив, Бургас, Плевен, Сливен, Благоевград, Видин, Монтана, Смолян, Кърджали, Ямбол, Пазарджик, Габрово, Силистра, Разград, Русе, Шумен и Никола Козлево.\"Поход за свобода\" е ежегодно събитие, което се провежда в 400 града в над 50 държави по целия свят и с това се превръща в най-мащабната инициатива в подкрепа на жертвите на трафик на хора в света. Благодарение на ефективните партньорства на фондация “А21 България” с Националната комисия за борба с трафика на хора, местните комисии за борба с трафика на хора, Българският младежки червен кръст и превантивно-информационните центрове към местните общини, за първа година България взима участие в международната инициатива на А21 с цели 18 града-домакини.По данни от доклада за 2017 г. на Националната комисия за борба с трафика на хора, България продължава да е основно страна на произход за жертвите на трафик на хора, които са извеждани с цел трафик в чужбина. Според Европол страната ни все още заема водеща позиция сред страните в ЕС по отношение на брой трафикирани хора.Резултати от социалния експеримент “Summerjobs”, проведен от фондация А21 сочат, че близо 99% от студентите в българските университети са уязвими. Има риск те да попаднат във форма на експлоатация при кандидатстване за сезонна работа в чужбина. Именно по тази причина А21 за пореден път застава зад организирането и провеждането на информационната кампания, която отново ще събере граждани, партньори, доброволци и лица, които подкрепят каузата.", "date": "2018.10.20", "title": "Поход за свобода в подкрепа на жертвите на трафик в 18 български града днес"}
