{"url": "https://offnews.bg/obshtestvo/sotcialna-rabotnichka-ubedi-mladi-roditeli-da-ne-izostaviat-novorodeni-695348.html", "text": "Социална работничка от Центъра за обществена подкрепа \"Света София\" към фондация \"За нашите деца\" убеди млади родители да не изоставят новородения си син в началото на 2019 година.Помощта на Фикрие Байдакова потърсили от АГ болница \"Шейново\" в София, където всеки четвъртък тя дава дежурства, разказват от фондацията. Споделили, че непълнолетна майка се кани да изостави малкия Александър, защото я е страх, че няма да се грижи добре за него.Фикрие поговорила с младите родители Анелия и Мариян.\"Майката беше много уплашена. Не знаеше дали ще успее да се грижи добре за Алекс, но в очите ѝ се четеше, че го обича и много иска да задържи детето си\", разказва Фикрие.Таткото също не искал да се разделя с рожбата си.Фикрие ги насърчила и уверила, че без значение от трудностите, пред които ще се изправят, ще имат подкрепата на \"За нашите деца\". В крайна сметка двойката решила да се прибере у дома с бебето. Тя ще продължи да работи със социалната работничка следващите месеци. Те ще се срещат редовно, а тя е подготвена със съвети как да къпят бебето, как да го хранят, как да реагират, когато плаче, как да играят с него.Вече им е осигурен комплектът „Първи грижи за новороденото“, който съдържа ваничка за къпане, пелени, козметика, дрешки и др.\"С майката и таткото ще продължа да работя дотогава, докато не съм сигурна, че са готови сами да поемат грижите за Александър\", уверява Фикрие.Тя е част от екипа на „За нашите деца“ от година и половина. Кандидатства за стаж в „Св. София“ и оттогава е предотвратила десетки раздели и е променила съдбите на много деца, казват от фондацията.", "date": "2019.01.11", "title": "Социална работничка убеди млади родители да не изоставят новородения си син"}
{"url": "https://offnews.bg/obshtestvo/stolichna-obshtina-plashta-130-000-leva-za-vremenen-pokriv-na-tcarski-695344.html", "text": "Зам.-кметът на София Тодор Чобанов провери работата по аварийното укрепване на \"Царските конюшни\". Временният покрив, който ще спаси сградата, ще струва на общината 130 хил. лева.Ремонтът на комплекса, който през 2018 г. получи статут на паметник на културата от местно значение, започна преди няколко дни. Очаква се да продължи до средата на март.До него се стигна, след като през юли миналата година пожар изпепели целия покрив на \"Царските конюшни\". Тогава Министерството на вътрешните работи, което притежава 70% от собствеността на сградата, обеща да извърши ремонта.Той уточни, че макар и временен, новият покрив е със стоманена конструкция. Той е изключително здрав и устойчив и ще даде времето, което е нужно за изработване на проекти, за да се намери трайно решение. \"Най-вероятно общината ще бъде компенсирана за ремонта от МВР и други съсобственици на знаковата сграда\", допълни Чобанов. Тодор Чобанов е категоричен, че \"Царските конюшни\" трябва да получат статут на национална културна ценност. \"След тежкия инцидент с пожара, което си беше едно изключително тревожно събитие, много настоявахме и продължаваме да настояваме за национален статут на обекта. Той вече има статут на културна ценност, но за да бъде в пълнота юридическата защита, е редно той да получи статут на национална културна ценност\", уточни той.Зам.-кметът посочи, че общината е имала желание ремонтните дейности да започнат веднага след пожара, но е било нужно \"изрично съгласие на собствениците, които са различни и няколко на брой\".", "date": "2019.01.11", "title": "Столична община плаща 130 000 лева за временен покрив на 'Царските конюшни' (снимки)"}
{"url": "https://offnews.bg/kultura/ungarskiat-dramaturg-zholt-pozhgai-shtastliv-sam-che-lilia-abadzhiev-695352.html", "text": "Жолт Пожгаи споделя впечатленията си от поставянето на последната си пиеса - „Защото на мама така ѝ харесва“ на българска сцена.Жолт Пожгаи е унгарски драматург, театрален и филмов режисьор. Пише сценарии за телевизионни и филми за голям екран.През последните 25 години близо 100 премиери на негови творби са поставени в Унгария.Пиесите му се играят не само в Унгария, а и в чужбина, предимно на немско- и англоезична територия, но също и в Индия, Израел, Македония и др.Носител на „Награда Европа“ (Берлин, 1996), награда за най-добър сценарий (XXXIII преглед на унгарския филм, 2002), Рицарски кръст за заслуги на Унгария (2017) и др.„Защото на мама така ѝ харесва“ е в репертоара на театър \"Възраждане\" едва от няколко месеца и се радва на нестихващ интерес.През една преувеличена, комедийна оптика, пиесата ни дава да разберем, че мнимият ни живот ни отдалечава от същностния или от този, който копнеем да имаме.„.“ - споделя Жолт ПожгаиДраматургът допълва, че е изключително щастлив от различния ъгъл, по който режисьорката Лилия Абаджиева е поставила творбата му и я е изпълнила с идеи и фантазия.Вярна на себе си, Лилия Абаджиева превежда зрителя през редица въпроси:“На сцената са : Донка Аврамова-Бочева, Лиляна Шомова, Мариана Жикич, Анатоли Лазаров, Боян Младенов, Георги Златарев, Йордан Ръсин, Свежен Младенов, Христо Станчев.Сценографията и костюмите са на Васил Абаджиев.Датите, на които можете да се насладите на колоритното представление са: 15 и 26 януари, 19.00ч .Театър \"Възраждане\"„“ - убеден е Жолт Пожгаи.", "date": "2019.01.11", "title": "Унгарският драматург Жолт Пожгаи: Щастлив съм, че Лилия Абаджиева режисира моя творба (видео)"}
{"url": "https://offnews.bg/sviat/sasht-si-tragvat-ot-siria-turtcia-se-gotvi-za-nova-operatcia-695351.html", "text": "Започна процесът по изтеглянето на американския военен контингент от Сирия, заяви говорителят на международната антитерористична коалиция Шон Райън, цитиран от Би Би Си.Полковник Райън подчерта, че няма да съобщава данни за самия процес и сроковете на изтеглянето.През декември м.г. президентът Доналд Тръмп написа в Туитър, че ислямските терористи от ДАЕШ са вече победени и САЩ ще изведат контингента си от Сирия. Съветникът му по националната сигурност Джон Болтън обаче преди няколко дни заяви, че това няма да стане, докато не се получат гаранции за сигурността на кюрдските въоръжени отряди в страната, които са съюзници на Америка в борбата срещу ДАЕШ.„Нищо не се променя. Ние не сме подчинени на Болтън и не получаваме заповеди от него“, казва анонимен източник от Пентагона пред американския „Уолстрийт джърнъл“.В Сирия войските на САЩ действаха в партньорство с местните Демократични сили, които са гръбнакът на кюрдските въоръжени отряди. Турция смята отрядите за народна защита /YPG/ за терористична организация, застрашаваща границите и територията й, и продължава подготовката си за нова военна операция. Вчера външният министър Мевлют Чавушоглу подчерта, че турската операция няма връзка с изтеглянето на САЩ от Сирия.Агенция Блумбърг съобщи, че Турция укрепва военните си части по границата със сирийската провинция Идлиб, на територията на която действат силите на опозицията и терористичните групировки.В турския окръг Хатай са прехвърлени танкове, бронемашини и бойци от силите за специални операции. Уточнява се, че дислокацията е осъществена след сблъсъците между силите на протурската сирийска опозиция и терористите от групировката „Хайт Тахрир аш-Шам“. Въоръжените стълкновения между сирийските групировки започнаха в края на декември м.г., като обхванаха Идлиб, Алепо и Хама.Интерфакс припомня, че на 17 септември 2018 г. в Сочи Русия и Турция се договориха за създаването на демилитаризирана зона в Идлиб, а Анкара се ангажира да освободи тази зона от терористите от „Джебхат ан-Нусра“. Зоната за безопасност трябваше да започне да действа към 15 октомври м.г., но Турция до този момент не успя да прочисти района от терористичните формирования.Планирането на новата операция е приключено, подготовката за нея продължава активно, каза днес министърът на отбраната на Турция Хулуси Акар, цитиран от турските медии.", "date": "2019.01.11", "title": "САЩ си тръгват от Сирия, Турция се готви за нова операция"}
{"url": "https://offnews.bg/politika/1-lichen-lekar-se-pada-na-1409-dushi-sredno-u-nas-695353.html", "text": "На един личен лекар се падат 1409 здравноосигурени средно за страната. Данните са към 31 декември 2018 г., съобщи здравният министър Кирил Ананиев по време на парламентарния контрол. За сравнение, през 2017 г. на един общопрактикуващ лекар са се падали 1396 здравноосигурени лица с непрекъснати здравноосигурителни права.По думите му осигуреността на страната ни с общопрактикуващи лекари средно е 6,2 на 10 000, което е подобно на осигуреността в Румъния и Германия.Най-малко лични лекари има в регионите на Разград и Кърджали. В Разград един личен лекар отговаря за 2004 здравноосигурени лица, а в Кърджали - за 2026.Най-голям пък е броят на джипитата в Плевен, Добрич и Видин. В Плевен един общопрактикуващ лекар има 1072 здравноосигурени лица, в Добрич - 1171, а във Видин - 1210. Министърът отчете и нарастване на средствата, които Здравната каса отделя всяка година за първична извънболнична помощ. През 2018 г. те са били 206,844 млн. лева, което е със 7,941 млн. лева повече в сравнение с 2017 г., когато са били 198,902 млн. лева, обясни министърът. ", "date": "2019.01.11", "title": "1 личен лекар се пада на 1409 души средно у нас"}
{"url": "https://offnews.bg/sviat/parlamentat-v-skopie-smeni-imeto-na-makedonia-veche-shte-e-republika-695358.html", "text": "С 81 гласа \"за\" депутатите в македонския парламент гласуваха тази вечер конституционните промени, произлизащи от Преспанския договор между премиерите Заев и Ципрас.С днешното решение на парламента името на западната ни съседка се променя от Република Македония на Република Северна Македония. Гражданството ще се изписва \"македонско/гражданин на Република Северна Македония“.Така завърши изтощителната парламентарна драма, която продължи с месеци заради съпротивата на опозиционната ВМРО-ДПМНЕ, която и днес не беше в пленарната зала по време на вота.Веднага след вота в Собранието македонското правителство излезе с обръщение, в което се посочва, че \"вратите на НАТО и ЕС\" вече са отворени за Македония. Сега на ход са гръцкият премиер Алексис Ципрас и управляващата партия Сириза.", "date": "2019.01.11", "title": "Парламентът в Скопие смени името на Македония. Вече ще е Република Северна Македония"}
{"url": "https://offnews.bg/temida/svideteli-po-deloto-za-ktb-sa-arestuvani-i-obvineni-za-prane-na-pari-695362.html", "text": "Свидетели, които предстои да бъдат разпитани в съдебно заседание по делото КТБ, са задържани в Следствения арест на \"Г. М. Димитров\". Повдигнати им са обвинения, съобщи в e-mail до OFFNews.bg адвокат Константин Симеонов.\"Утре, 12.01.2019 г., в Специализирания наказателен съд ще се разглежда искането на Специализираната прокуратура за постоянното задържане на тези лица. В качеството си на защитник на Цветан Василев, подсъдим по горепосоченото дело, се чувствам задължен да присъствам, за да не се допуска по подобен репресивен начин незаконно влияние върху свидетелите чрез сплашване и лишаване от свобода\" - заяви Симеонов.Той е на мнение, че \"чрез действията на прокуратурата сериозно се застрашават правата на българските граждани и е необходим широк обществен дебат за случващото се в Специализираната прокуратура и Специализирания съд.\"От източници в прокуратурата БНТ има информация, че на шестима са повдигнати обвинения за участие в организирана престъпна група с цел пране на пари. Източници на БНР твърдят, че разследването срещу тях е едно от десетките, отделени от мегаделото КТБ. Започнало е за укриване на данъци, но преди време е трансформирано в дело за пране на пари. В обвинението е записано, че арестуваните са действали по поръчка на организираната престъпна група, отговорна за източването на КТБ, а сумата, за която са обвинени, е 2,5 млн. лв.", "date": "2019.01.11", "title": "Свидетели по делото за КТБ са арестувани и обвинени за пране на пари"}
{"url": "https://offnews.bg/politika/do-bojko-kato-do-baj-tosho-s-vasheto-iskreno-rodoliubie-podkrepete-ka-695355.html", "text": "Знаейки Вашето искрено родолюбие и любов към отечествените ценности и светини, не можем да се въздържим да не отправим този призив за подкрепа на действията на вицепремиера г-н Каракачанов.Това пишат в писмо към премиера Бойко Борисов 11 общественици, четирима от тях с картонче от Държавна сигурност. Под призива са сложили подписите си акад. Георги Марков (секретен сътрудник \"Роман\"), акад. Васил Гюзелев (секретен сътрудник \"Крумов\" и \"Вълчанов\"), акад. Константин Косев (агент \"Найденов\"), чл. кор. Иван Гранитски (агент \"Огнян\"), авторът на \"Време разделно\" Антон Дончев, акад. Васил Сгурев, акад. Благовест Сендов, проф. Александър Чирков, Веселин Воденичаров, акад. Пламен Карталов и акад. Стефан Воденичаров.В писмото си те изразяват \"категорична подкрепа на инициативата на вицепремиера и министър на отбраната Красимир Каракачанов, оповестена тези дни по повод поредните и ставащи все по-нагли безчинства на наши съграждани от цигански произход\".\"Крайно време беше един държавен български мъж да заеме такава позиция. Затова ние я адмирираме и се обръщаме към Вас тази позиция да се превъплъти в поредица от държавнически действия\", пише още в декларацията.Обществениците призовават Бойко Борисов за решителна намеса: \"Разчитаме, че след ценните Ви указания компетентните институции (Министерство на вътрешните работи, Министерство на регионалното развитие и благоустройството, Министерство на труда и социалната политика, Министерство на образованието и науката, Министерство на правосъдието и др.) ще вземат нужните мерки в най-скоро време да се прекрати това безумие на злодейски посегателства срещу живота, достойнство и имота на обикновени български граждани\".Те завъшват писмото с обещание, че министър-председателят може да разчита не само на тяхната подкрепа, а на огромната част от българската интелигенция и целия народ.", "date": "2019.01.11", "title": "До Бойко като до бай Тошо: С Вашето искрено родолюбие подкрепете Каракачанов"}
{"url": "https://offnews.bg/tenis/dzhon-makenrou-shte-bade-chast-ot-ekipa-ot-eksperti-na-evrosport-i-pre-695343.html", "text": "Тенис иконата Джон Макенроу за пръв път ще влезе в ролята на експертен анализатор на Евроспорт за всички турнири от Големия шлем.През последните 4 години „Големият Мак“ беше неделима част от екипа от експерти на медията, като неговите блестящи анализи приковаваха вниманието на феновете по време на Australian Open, “Ролан Гарос“ и US Open, а през тази година американецът за пръв път ще се изяви като експертен анализатор на Евроспорт и на Уимбълдън.Новият етап в професионалния път на Макенроу започва на тазгодишния Australian Open, където Евроспорт ще осъществи 300 часа пряко предаване от всички 16 корта в „Мелбърн Парк“. Новостите обаче не приключват с това. Култовото шоу „Game, Schett & Mats”, водено от Барбара Шет и 7-кратния шампион от Големия шлем Матс Виландер, ще се помещава в чисто ново дигитализирано студио.Джон Макенроу отново няма да спестява нищо на никого в своята рубрика „Комисарят на тениса“, като неговите остроумни и леко хапливи коментари за случващото се в Мелбърн отново ще забавляват почитателите на аристократичния спорт.„Много се радвам, че и през тази година ще работя за Евроспорт. Има толкова много интересни въпроси, които очакват да получат своя отговор през 2019 г. Дали невероятната серия на Роджър Федерер ще продължи? Дали Александър Зверев и другите млади надежди ще направят крачка към величието? Ще доминира ли отново Новак Джокович? Титлата на „Ролан Гарос“ все още ли е резервирана за Рафаел Надал? Ще успее ли Серина Уилямс да спечели заветната 24-та титла от Големия шлем? Годината се очертава като много интересна и затова нямам търпение отново да бъда част от екипа, който разпалва страстите на феновете на тениса из цяла Европа. Евроспорт е страхотно място за работа и наистина се радвам, че взаимоотношенията ни ще продължат“ сподели носителят на 7 титли от Големия шлем.По време на Australian Open Макенроу отново ще води рубриката “Tennis Legends” заедно с другите двама „обичайни заподозрени“ – Борис Бекер и Матс Виландер – където тримата велики шампиони ще обсъждат най-актуалните събития на Откритото първенство на Австралия.Емир Османбегович, старши вицепрезидент на отдел „Спортно съдържание и продукция“ в Евроспорт, сподели „Много сме щастливи, че Джон Макенроу отново ще бъде част от нашия експертен „дрийм тийм“ и сме много развълнувани от факта, че неговите несравнима експертиза и непоклатимо мнение ще достигат до феновете на Евроспорт на всеки един от турнирите от Големия шлем през 2019“.„Планираме грандиозно отразяване на Australian Open с голямо количество ексклузивно съдържание на нашите дигитални платформи. Също така ще покажем за пръв път и нашето ново студио, което ще позволява на експертите ни да осъществяват още по-интересни и разнообразни анализи, като по този начин приковават въображението на европейските ни фенове по начин, невиждан досега“ каза още Османбегович.Australian Open традиционно е един от най-очакваните и интригуващи турнири за почитателите на Евроспорт. Легендарният финал между Роджър Федерер и Рафаел Надал през 2017 г. е бил наблюдаван от 20,7 млн. зрители, а след силното представяне на Симона Халеп и Каролин Вожняцки на миналогодишното издание на надпреварата е довело до главоломно повишаване на рейтинга в Румъния (+70%) и Дания (+64%). Тазгодишният Australian Open ще се проведе от 14 до 27 януари и ще бъде излъчван на живо в ефира на Евроспорт.", "date": "2019.01.11", "title": "Джон Макенроу ще бъде част от екипа от експерти на Евроспорт и през 2019 г."}
{"url": "https://offnews.bg/temida/ot-deloto-sreshtu-ivancheva-s-tia-pari-vaklin-mozhel-da-si-kupi-deput-695350.html", "text": "Части от записи, направени със специални разузнавателни средства, слуша днес спецсъдът на заседание по делото срещу отстранения кмет на \"Младост\" Десислава Иванчева, бившия й заместник Биляна Петрова и третия подсъдим като посредник Петко Дюлгеров. СРС-тата звучаха по искане на защитата на Петрова и Иванчева, за да се отстранят неточности и пропуски в тях, установени от Петрова. Аудио и видеозаписите са съществена част от доказателствата по делото. Записите са от периода на договаряне на парите, които прокуратурата твърди, че бизнесменът Александър Ваклин е бил принуден да плати, за да бъде придвижена негова преписка за строеж в \"Младост\". От записите става ясно, че сумата е наричана \"нещата\", за които Ваклин обяснява в един момент, че са му в джоба. От СРС-та изкочи и името Емо - при разговор на Иванчева със служител за построяване на детска площадка от инвеститор до бл. 202 в Младост 4. В СРС Ваклин обяснява, че парите са много и \"Тъпанарки\" са наречени и Десислава Иванчева и Биляна Петрова в разговора между Ваклин и Дюлгеров. От записите: Утре ще каже: \"К'ъв си ти бе?!\" Ми, тя може да вземе парите и да не го върне (обявяване на разрешителното за строеж) още 10 месеца. Тя нищо не пое ангажимент, направи се на луда!\", ядосва се Ваклин. Той обяснява, че се притеснява, защото \"тя може да вземе кинтите и да ме пусне по пързалката\".Отговорът на Дюлгеров: Ти я видя - тя е доста странна. Странна е меко казано!\"Взимам нещата, ако не пусне (преписката), връщам ти всичко и довиждане\", предлага се Дюлгеров на Ваклин като гарант.Предприемачът отговаря: \"Аз идвам, давам ти ги, ти ги даваш на тия тъпанарки\". ", "date": "2019.01.11", "title": "От делото срещу Иванчева: С тия пари Ваклин можел да си купи депутати или кандидат за кмет на София"}
{"url": "https://offnews.bg/politika/karakachanov-evropa-se-provali-s-romskata-integratcia-kade-sa-pravoz-695329.html", "text": "\"Не държавата - Европа се провали с интеграцията, защото цялата тази интеграция и наливане на пари бяха една показност, харчене на едни средства, едни снимки, едни репортажи, един красив PR.\"Това заяви вицепремиерът и министър на отбраната Красимир Каракачанов по повод ескалиралото напрежение в село Войводиново, Пловдивско, където двама роми пребиха командос от българската армия. Той призова за реални мерки в сферата на ромската интеграция и обвини правозащитните организации, че само симулират усилия в тази насока.Министърът попита защо тези организации мълчат по отношение на броя деца на малолетни родители, който бил нараснал от 834 през 2013 г. на 3300 през 2017 г. \"Къде са всички тези правозащитници, хуманисти, чужди посланици и т.н., които защитават тези хора, които трябва да се интегрират?\", попита още той. Въпреки ескалиралото напрежение във Войводиново, Каракачанов е уверен, че полицията ще си свърши работата и няма да има физическа саморазправа. Министърът е бил информиран, че организирани бивши военни също са заявили, че ще присъстват.  \"Уверението е, че отиват да изразят съпричастност с бития свой колега, а не да вършат незаконни действия, и аз им вярвам, защото все пак са бивши офицери и генерали от българската армия\", коментира Каракачанов. Министърът заяви, че е гледал записи на побоя, на които се вижда, че ромите са налетели на командоса в гръб, въпреки че той не ги е провокирал физически.Лидерът на ВМРО заяви, че 2/3 от постройките са сринати, но все още има стотици подобни в страната и е редно всяка община да си направи програма за събарянето им. На въпроса какво се случва с обитателите след това, Каракачанов коментира, че трябва да започнат да се държат като всеки друг нормален български гражданин. \"Отиваш, наемаш или купуваш дом, ремонтираш си го, спазваш законите, не биеш съгражданите си, плащаш си тока и водата\", заяви той.Каракачанов все пак подчерта, че прави разлика между \"съвестни цигани\" и тези, които смятат, че имат само права и никакви задължения - според него те живеят най-вече в подобни малки населени места. \"Конкретният случай във Войводиново е показателен - общината е предоставила още преди години 18 парцела в регулация, предоставила ги е безплатно и е казала \"заповядайте\", постройте си жилище. Едно семейство е взело парцела, после го е върнало, защото е казало \"ние очаквахме общината да ни построи къща\". Е, няма как да се случи\", заяви военният министър.Според него решението е полицията да бъде еднаква със своите действия за всички, без да прави разлика между цигани и българи. Попитан дали е съгласен  на вицепремиера Томислав Дончев, Каракачанов заяви, че не го е чел, но тя по принцип изказвала разумни позиции по въпроса. Той още допълни, че въпреки че никой от правителството не се е обявил в негова подкрепа, за него е важно, че българската армия и колегите му от ВМРО са зад него. Министърът заяви, че не е съгласен с  на един от другите двама партийни лидери във формацията \"Обединени патриоти\" Валери Симеонов за нов конкурс за изтребители. \"Това значи да забавим войската с още 2 години - аз като военен министър не мога да се съглася с подобно нещо\", допълни Каракачанов, но подчерта, че е разговарял със Симеонов по темата.Военният министър още коментира изказването на лидера на АБВ Румен Петков, който по-рано днес го разкритикува, че бойната техника не е застрахована, и поиска неговата оставка. \"Извинявайте, ама то е смешно - кажете ми къде по света, коя застрахователна компания застрахова бойна техника? Техника, която е създадена да воюва и да бъде унищожавана?\", попита военният министър и заяви, че винаги се застраховат само хората и транспортната техника.", "date": "2019.01.11", "title": "Каракачанов: Европа се провали с ромската интеграция, къде са правозащитниците сега"}
{"url": "https://offnews.bg/zimni/tragva-prodazhbata-na-bileti-za-svetovnata-kupa-v-bansko-695357.html", "text": "От утре, 12 януари, стартира продажбата на билетите за Световната купа по ски алпийски дисциплини за мъже в Банско (22-24 февруари).Пропуските могат да бъдат закупени на касите в град Банско и в магазин МаксСпорт в София.Цената на еднодневен пропуск е 40 лв, а за тридневен - 90 лв. Билетите за деца до 12 години ще са по 1 лв, но децата трябва да са с придружител със закупен билет.Всеки закупен билет осигурява ползване на:1. Кабинковата въжена линия Банско - Бъндеришка поляна - Банско2. Бусове от начална станция на кабинковата въжена линия до Бъндеришка поляна и обратно3. Достъп до трибуната за зрители", "date": "2019.01.11", "title": "Тръгва продажбата на билети за Световната купа в Банско"}
{"url": "https://offnews.bg/112/gimnazia-goria-v-kardzhali-leko-postradaha-detca-i-ogneboretc-695345.html", "text": "Пожар избухна в ранния следобед в мазето на професионалната гимназия по електроника и механотехника „Васил Левски“ в Кърджали, по първоначални данни няма сериозно пострадали, съобщиха от регионалния пресцентър на МВР.Ученици, преподаватели и помощен персонал са напуснали сградата, а пристигналите полицаи и пожарникари евакуирали четири деца и две учителки със стълба от втория етаж. Преподавателките и едно от децата са транспортирани в Центъра за спешна помощ. Детето се е наранило при тичането по стълбите, учителките са вдишали от пушеците. Медицинска помощ е оказана и на пожарникар, който е с травма на главата. Той е опитал да хване дете, скочило през прозореца.На мястото на произшествието са изпратени полицейски патрули и 10 служители на Районното управление на МВР, 3 екипа на пожарната в Кърджали и един от Момчилград. Улицата, на която се намира сградата, е била отцепена, а пожарът е потушен. Причините за произшествието са в процес на изясняване, една от версиите е хвърлена от ученик неизгасена цигара. Дежурна оперативна група от местната полиция извършва оглед.", "date": "2019.01.11", "title": "Гимназия горя в Кърджали, леко пострадаха деца и огнеборец"}
{"url": "https://offnews.bg/ikonomika/darzhavata-shte-proveriava-erp-tata-zaradi-borsovata-tcena-na-toka-695354.html", "text": "От 15 януари ще започнат проверки на електроразпределителните дружества заради борсовата цена на тока, съобщи енергийният министър Теменужка Петкова. \"Съвместни екипи на Министерството на енергетиката и Комисията за енергийно и водно регулиране ще проверят дейността на трите електроразпределителни предприятия\", обяви Теменужка Петкова, цитирана от БТА.Тя поясни, че ще се проверява техническото състояние и експлоатацията на енергийните обекти. Ще бъде извършен и отчет на електромерите и електромерните табла.Цените на тока за бита обаче се определят от КЕВР и нямат пряка връзка с цените на тока на свободния пазар. По този повод Петкова обясни, че ЕРП-тата формират 10% от борсовата търговия, защото са длъжни да купуват необходимата им енергия за технологични разходи от свободния пазар, като през зимата делът им на свободния пазар надхвърля 30%. КЕВР ще извърши и проверки, които са свързани с изпълнението на лицензионните дейности на трите електроразпределителни предприятия, каза още министър Петкова.Проверките бяха обявени, след като проблемът с цената на тока на свободния пазар беше поставен по време на Националния съвет за тристранно сътрудничество.От бизнеса посочиха като проблем на свободния пазар на ток в сегмента \"ден напред\" това, че ЕРП-тата купуват около 30% от количествата за технологични загуби, пускат оферти без никакво горно ограничение на цените и заради тях средните цени се вдигат силно.Председателят на КЕВР Иван Иванов обяви, че в понеделник в сградата на енергийния регулатор той ще има среща с ръководителите на трите електроразпределителни дружества - ЧЕЗ, ЕВН и \"Енерго-про\". На срещата ще дойдат и ръководствата на Българския енергиен холдинг, АЕЦ \"Козлодуй\", ТЕЦ \"Марица-изток\" 2, Националната електрическа компания, Електроенергийния системен оператор и Българската независима енергийна борса. Поканена е и министър Петкова.\"Форматът на заседанието се обуславя от обстоятелството, че за да се постигне определена ликвидност на българската енергийна борса, е необходимо на нея да се предлагат достатъчно количества електроенергия в различни сегменти\", допълни Иван Иванов.", "date": "2019.01.11", "title": "Държавата ще проверява ЕРП-тата заради борсовата цена на тока"}
{"url": "https://offnews.bg/sviat/jerusalim-e-obiaven-za-stolitca-na-isliamskata-kultura-za-2019-godina-695331.html", "text": "Най-оспорваният от хилядолетия град, свещено място за три религии - Йерусалим, е обявен за столица на ислямската култура за 2019 година.Това е решение на Ислямската организация по въпросите на образованието, науката и културата, съобщи генералният директор Абдулазиз бин Осман ал-Тувейджри на пресконференция в мароканската столица Рабат, цитиран от Анадолската агенция.Той посочи, че е задействана комплексна програма за засилване на подкрепата на международната общност и мюсюлманските страни по въпроса за запазването на културното наследство на Йерусалим. Тувейджри призова структурите на страните – членки в организацията да подкрепят тази инициатива. Това трябва да стане по пътя на реализацията на проекти и културни програми с цел да се повиши информираността за културното наследство на ислямския свят, в това число и в спорните региони, заяви той.Проверка на Офнюз се натъкна на странна липса на отзвук на това решение в израелските медии. В най-тиражните вестници като „Израел Хайом“, „Йедиот Ахронот“ и „Хааретц“ няма информация за това, нито официална позиция на Тел Авив, вероятно защото петък в Израел е почивен ден.Йерусалим до днес е „ябълка на раздора“ в преговорите между Израел и Палестина за създаването на независима палестинска държава. Еврейската страна приема „единния и неделим“ град за своя столица, а за палестинците Източен Йерусалим е столицата на бъдещата им държава.През декември 2017 г. Организацията за ислямско сътрудничество обяви Източен Йерусалим за столица на Палестина. Това бе огласено с декларация по време на извънредна лидерска среща в Истанбул по инициатива на турския президент Реджеп Ердоган, който тогава председателстваше организацията. Поводът за нея бе решението на Доналд Тръмп да признае Йерусалим за столица на Израел.", "date": "2019.01.11", "title": "Йерусалим е обявен за столица на ислямската култура за 2019 година"}
{"url": "https://offnews.bg/sviat/-695341.html", "text": "Граждански самолети с пасажери на борда ще бъдат взривявани, ако те нарушават въздушните граници на Русия, предвижда проект за правителствено постановление, изготвен от министерството на отбраната, предаде „Известия“.Документът ще позволи да се открие огън по самолета – нарушител, ако е налице реална опасност от това той да е камикадзе и да предизвика екологична катастрофа, масова гибел на хора или унищожение на стратегически обекти. Така ще се предотвратяват и терористични актове, свързани с отвличане на самолети. Според неназовани експерти, цитирани от руската медия, подобни мерки съответстват на международния опит, в това число и на американския.Сегашният закон за противодействие на тероризма позволява поразяването на всякакви граждански самолети, намиращи се във въздушното пространство на Русия, ако те не спазват правилата за използването им, не се подчиняват на искането за кацане или за промяна на маршрута и при тези техни действия могат да доведат до масова смърт на хора, или до някаква екокатастрофа. На първо място става дума за лайнери, оказали се в забранени за полети зони.От друга страна, действащото постановление на правителството за реда на прилагане на оръжия във въздушното пространство от 1994 г. забранява удари по самолети, нарушаващи държавните граници, ако е известно, че на борда им има пасажери.Новият документ трябва да отстрани тези противоречия, които бяха заложени в законодателството след гръмкия международен скандал, свързан с унищожения от съветските военно-въздушни сили южнокорейски „Боинг“, нарушил пространството на страната през 1983 г., коментира военният експерт Владислав Шуригин. Така през 1987 г. Матиас Руст безпроблемно долетя в Москва. Изданието припомня инцидента от 2014 г. с предполагаемото отвличане на самолета от Харков за Истанбул в деня на откриването на Олимпийските игри в Сочи. Тогава пилотите съобщиха, че на борда има терорист с бомба и настоява за кацане в Сочи, но впоследствие се оказал просто пиян пасажер.В проекта се предвижда първоначално нарушителят да бъде предупреден визуално и по радио-каналите, че заради неподчинение ще бъде открит огън. Ако няма реакция на това, ще бъде взривен – на въоръжените сили се разрешава при необходимост да задействат зенитно-ракетни и ракетно-артилерийски системи.", "date": "2019.01.11", "title": "Русия ще взривява пътнически самолети, ако нарушават границите ѝ"}
{"url": "https://offnews.bg/ikonomika/borisov-nastoia-pred-taiani-paketat-makron-da-ostane-za-sled-evroizbor-695327.html", "text": "Министър-председателят Бойко Борисов обсъди развитието на ситуацията около пакета „Мобилност 1“ с председателя на Европейския парламент Антонио Таяни, съобщиха от правителствената пресслужба. Двамата са провели телефонен разговор днес.Борисов определил като странен казуса, че има политическо споразумение между ръководителите на различните парламентарни групи в транспортната комисия, че трите доклада по пакета „Мобилност 1“ са неразделна част един от друг, но в същото време няма логика отхвърлените доклади да влязат за гласуване в пленарна зала.​За да изрази всички резерви по отхвърлените доклади по пакета „Мобилност 1“ и процедурите по гласуването им в пленарна зала на Европейския парламент, премиерът Бойко Борисов изпраща в Брюксел министъра на транспорта, информационните технологии и съобщенията Росен Желязков. Министърът щял да представи всички аргументи на страната ни по темата на среща с председателя на Европейския парламент Антонио Таяни. По време на срещата Желязков още веднъж ще представи идеята на България разглеждането на пакета „Мобилност 1“ да бъде оставено на следващия Европейски парламент.", "date": "2019.01.11", "title": "Борисов настоя пред Таяни пакетът Макрон да остане за след евроизборите"}
{"url": "https://offnews.bg/protesti/naj-mnogoliudniat-protest-vav%c2%a0vojvodinovo-dosega-695361.html", "text": "Бивши и настоящи военнослужещи от цялата страна от Специалните сили се събраха тази вечер във Войводиново на протест, който е най-многолюдният досега в пловдивското село. Към тях се присъединиха и жители на Войводиново, където на 6 януари роми пребиха командос от армията, както и демонстранти от Пловдив и цялата страна.По информация на агенция Фокус на протеста са се появили и около 100 души, фенове на различни футболни клубове.Протестът започна с химна на България, а след това местните свещеници изпяха \"За многая лета\".Заедно с националното знаме и бойни флагове на военни формирования и военно-патриотични организации, на площада бяха изнесени и църковните хоругви, съобщава БТА.Ромската махала бе обградена отвсякъде от полиция, жандармерия имаше както в центъра около протестиращите, така и във всяка улица.До ескалиране на напрежението обаче не се стигна, тъй като протестиращите бяха решили, че няма да ходят до махалата.Тук сме бивши и настоящи колеги на Димов, за да изразим своята подкрепа на семейството му, а на жителите на Войводиново да вдъхнем кураж, заяви пред БТА о.р. ген. Димитър Шивиков, чиято кариера в по-голямата си степен е свързана с 68-ма бригада \"Специални сили\".Той призова местните да намерят сили и да продължат да живеят в спокойствие и разбирателство. Ние не сме тук, за да подстрекаваме към етническо напрежение, каза още Шивиков.По думите му проблемът с този етнос се неглижира и ромите се използват само като гласоподаватели. ", "date": "2019.01.11", "title": "Най-многолюдният протест във Войводиново досега"}
{"url": "https://offnews.bg/obshtestvo/zhenata-na-tomislav-donchev-na-vojna-sreshtu-tciganskata-darzhava-i-ps-695328.html", "text": "Съпругата на вицепремиера Томислав Дончев отново сподели антиромски фейсбук статус, който определено се пързаля по ръба на границата на възприятията за расизъм и, още повече - на добрия вкус.Поводът за изявата ѝ в социалната мрежа е нашумелият побой над командоса Валентин Димов в пловдивското село Войводиново от двама млади роми.В позицията ѝ силно впечатление прави и фактът, че дамата използва реторика от жълто-кафявите медии, критикувайки \"псевдолибералните грантаджии\".Ето и целия статус на Дончева:Съпругата на вицепремиера доби медийна популярност през последните месеци най-вече със статусите си по ромските въпроси. Преди време тя скандализира мнозина с думите си:След като от Българския хелзинкски комитет поискаха от Томислав Дончев да се разграничи от това изказване, съпругата му блесна с друг статус, в който коментира сблъсък между роми и полицаи в Ботевград и същевременно използва повода за атака срещу правозащитната организация. Ето го:", "date": "2019.01.11", "title": "Жената на Томислав Дончев на война срещу циганската държава и псевдолибералните грантаджии"}
{"url": "https://offnews.bg/sviat/germania-poema-otgovornostta-za-prestapleniata-na-natcistite-v-gartcia-695320.html", "text": " Германия \"поема изцяло отговорността за престъпленията\", извършени от нацистите в Гърция.Това заяви днес германският канцлер Ангела Меркел по време на официално посещение в Атина.Меркел се срещна с гръцкия президент Прокопис Павлопулос. Пред него тя посочи, че Германия съзнава \"историческата отговорност за страданието\", причинено от нацистите в Гърция, но избегна коментар за евентуални репарации. Претенциите за финансови репарации, искани от Германия като компенсация за престъпленията, извършени по време на окупацията на страната от нацистите (1941 - 1944), са тема на стар дебат в Гърция, съживен от дълговата криза през последните години. В края на миналата година Атина поиска 288 млрд. евро репарации от Германия за нацистката окупация.Меркел приветства постигнатото споразумение за новото име на Македония, като посочи, че то ще ѝ позволи да стане член на НАТО и ЕС.Пристигането на Ангела Меркел в Гърция беше съпроводено от протести и сблъсъци на демонстранти с полицията.Това е първото официално посещение на Меркел в страната от 2014 г. насам.", "date": "2019.01.11", "title": "Германия поема отговорността за престъпленията на нацистите в Гърция, обяви Меркел"}
{"url": "https://offnews.bg/politika/d21-neformalen-tcentar-na-vlast-prokarva-mrakobesni-pravila-v-polza-n-695330.html", "text": "\"Обнародването на последните промени в Закона за противодействие на корупцията и за отнемане на незаконно придобитото имущество демонстрира как политическата система и държавните институции са подчинени на неформален център на власт, диктуващ законодателни инициативи, позиции на парламентарни групи, решения на Народното събрание, актове на президента на републиката. Не може да има друго обяснение фактът, че в законодателството бяха въведени мракобесни правила, позволяващи укрепване и развитие на мафиотската система от практики за изнудване, контрол, изземване на бизнеси и в крайна сметка преразпределяне на собственост с активната роля на държавата.\"Това се казва в позиция на Националния изпълнителен съвет на \"Движение 21\", оглавяван от Татяна Дончева.\"Даването на КПКОНПИ на възможност да иска конфискация на имущество като \"незаконно придобито\", дори когато е прекратено наказателното производство, заради което е проверката или когато проверяваният е бил обявен за невинен с оправдателна присъда, е инструмент от репресивния арсенал на тоталитарните фашистки или комунистически режими. Нямаме съмнение, че тези правомощия ще бъдат използвани за разправа с неудобни за властта и за контролиращия я задкулисен център\", пишат още от Д21.Те подчертават, че такива правила са в противоречие с основни принципи на правовата държава като презумпцията за невиновност, правото на ефективни правни средства за защита и на справедлив съдебен процес, гаранциите за правата на личността, вкл. неприкосновеността на частната собственост. Разпоредбите противоречат на Конституцията и на правото на ЕС, поради което следва да бъдат отменени.От Движението коментират и изискванията на новия закон за горивата (), които, според тях, обслужват интересите на същият политико-икономически картел.С въвеждането на трудно изпълними условия и финансови прагове държавата на практика ще извади от пазара значим брой фирми, ще ограничи конкуренцията и ще засили позициите на големите играчи от картела с горива. Закриването на малките търговци на горива ще означава затваряне на обекти в малки и отдалечени населени места, съответно ограничен достъп на гражданите до горива.\"Укрепването на картела ще доведе до по-високи цени и отново до ощетяване на гражданите. Лобисткия закон трябва да бъде отменен и същевременно да се създадат условия за пазарна свобода, за засилване на конкуренцията, за увеличение на данъчните и акцизни приходи, както и за намаляване цените на горивата\", пишат те.\"Лобистки законодателни решения от близкото минало и погрешното прилагане на европейското изискване за либерализация на енергийния пазар водят до ползи основно за собственици на възобновяеми източници, а в същото време предизвиква несигурност за икономиката\", се казва в позицията.\"В среда, в която поради нечестни и манипулирирани избори на практика е невъзможно да се промени политическото статукво, в която мафиотските бизнес лобита контролират институциите на властта протестът може да се превърне в основна форма на демократично участие. Улицата ще остане сред малкото останали ефективни инструменти за въздействие на гражданите върху политиката. Използването му може да ескалира непредвидимо, ако управляващите не гарантират честността и демократичността на изборите чрез: активна изборна регистрация, актуализиране на избирателните списъци и изчистване от „мъртвите души“, повсеместно машинно гласуване, създаване на регионални преброителни центрове, промяна на партийно-квотния принцип за назначаване на избирателните комисии, отпадане на платените форми за медийно отразяване на предизборната кампания\", предупреждават от \"Движение 21\".", "date": "2019.01.11", "title": "Д21: Неформален център на власт прокарва мракобесни правила в полза на мафиотската система"}
{"url": "https://offnews.bg/futbol/ot-portugalia-dojde-novina-za-smiana-na-sobstvenostta-v-levski-695359.html", "text": "Левски ще има нов собственик от лятото, написа авторитетното португалско издание A Bola в материал, чийто акцент е поставен върху това, че местният треньор Антонио Оливейра заедно със Станимир Стоилов са основните фаворити за треньор на сините от лятото.Както е известно, настоящият наставник на сините Славиша Стоянович е напът да напусне клуба в посока Латвия. Собствеността също явно не е сигурна,  в последно време.“Славиша Стоянович, който ръководи колоса от българската столица, ще напусне, тъй като има предложение от Латвия. Това обаче ще се случи в края на сезона, тъй като целта пред него е да класира тима за европейските клубни турнири. Сегашната администрация на клуба ще се промени и решението за новия треньор ще е на новия инвеститор.И тук излиза името на Антонио Оливейра, който е в списъка, където е и Станимир Стоилов, бивш шампион като играч и треньор с Левски.36-годишният Оливейра постигна успехи извън Португалия, повечето от които като асистент на баща си”, пишат португалците, след което изреждат успехите му като помощник-треньор и треньор в Иран и Кувейт.", "date": "2019.01.11", "title": "От Португалия дойде новина за смяна на собствеността в Левски"}
{"url": "https://offnews.bg/politika/parlament-2019-gerb-ochakva-6-ili-poveche-evrodeputati-ninova-iska-s-695310.html", "text": "ГЕРБ очаква 6 или повече евродепутати на изборите за Европейски парламент, заяви председателят на парламентарната група на партията Цветан Цветанов на днешното откриване на шестата сесия на 44-тото Народно събрание. Председателят на парламента Цвета Караянчева откри с призив за оспорвано спортсменско състезание на европейските и местните избори тази година, след което лидерите на всички парламентарно представени партии отправиха обръщения към депутатите.Цветанов цитира  от декември, според което близо половината българи смятат ГЕРБ за най-европейската партия у нас, докато едва 11% определят БСП като категорично проевропейска партия. \"На този фон изглежда логично ръководството на БСП да си представя евровота главно като повод за премерване на силите между БСП и ГЕРБ и като оценка за управлението на ГЕРБ\", допълни Цветанов.Въпреки успехите на европейското им политическо семейство ЕНП обаче, от ГЕРБ осъзнават, че остават редица предизвикателства пред Европа, заяви Цветанов. \"Осъзнавайки това, още в началото на февруари т. г., ГЕРБ ще инициира граждански диалог под надслов \"Европа в нашия дом\", допълни той. Цветанов заяви още, че ГЕРБ ще подкрепи сегашните си успешни кметове, но ще погледне и към общините, в които все още не са печелили местен вот. \"Освен в партийните оценки, ще се вслушаме и в обществените настроения. Ще дадем „зелена светлина” на проработилите регионални политики. Целта ни е да провеждаме последователна регионална политика, която да се ползва с обществено одобрение и надпартийна подкрепа. Поради това ще подкрепяме и успешни кметове, които са издигнати от инициативни комитети, но с които сме имали добър диалог през последните 4 години.\"Цветанов очерта промените в Изборния кодекс като един от законодателните приоритети на партията и заяви, че от правителството ще търси баланс между високотехнологичен изборен процес и сигурност на вота. Сред останалите законодателни приоритети той нареди изменения в Закона за съдебната власт, утвърждаване на съдийското самоуправление и развитие на електронното правосъдие, както и изменения в НК и в Закона за борба с домашното насилие с цел защитата на личните права на жените и децата. Той още обеща оптимизиране на Антикорупционния закон и промени в търговското законодателство. \"През 2019 г. насочваме усилията си към присъединяване на страната ни към ERM II и Банковия съюз. България е първата членка на ЕС извън еврозоната, която пое по пътя към еврото след като Банковият съюз бе до голяма степен завършен.Предстои оценка на качеството на активите от ЕЦБ, както и последващи стрес-тестове. Надяваме се те да потвърдят стабилността на банковата ни система\", допълни лидерът на ГЕРБ.Цветанов още обеща реформи в здравеопазването и \"преодоляване на дефицита на животоспасяващи и животоподдържащи медикаменти за българските граждани\". \"ПГ на ГЕРБ апелира към колегите ни народни представители в парламента - нека сектор „здравеопазване” от терен на остра политическа полемика се превърне в пример за надпартиен диалог в интерес на българските граждани\", призова Цветанов.Той наблегна колко е важно обединението зад национални каузи за ГЕРБ и даде единодушната позиция на евродепутатите, премиера и министрите за пакета \"Макрон\" като пример за единение. Той обаче обвини президента Радев, че се нарича обединител на нацията, а единствено успява да провокира разделение и омраза, визирайки новогодишното му обръщение.\"Румен Радев препотвърди нежеланието си да работи за хората заедно с техните избраници начело на властта. За какво единение говори той тогава? Неслучайно някои определиха думите му като агресия, други - като революционен патос в конгресна зала, а трети - като израз на лични политически амбиции\", каза Цветанов, призовавайки за повече спечелени каузи през 2019 г.БСП за БългарияЛидерът на \"БСП за България\" Корнелия Нинова започна обръщението си с различен прочит на цитираното от Цветанов социологическо проучване, поставяйки под въпрос неговите очаквания за успех на изборите. \"Как точно това ще стане със 17% доверие у българския народ, което показва социологическо проучване, което цитирахте? Със 17% кое правителство смятате, че може да управлява с перспектива и да прави сериозни реформи, от които българското общество има нужда?\", предизвика го Нинова.Тя заяви, че БСП ще обърне сериозно внимание на повишаването на цените на тока, водата, електрическата енергия, парното. Партията планира да поиска актуализация на бюджета и оставка на КЕВР, ако комисията не изпълни ролята си и не спре да обслужва монополи и олигарси, обяви Нинова. \"По темата корупция - сделката с 5-те фирми и концесията за летище София заминават другата седмица в ЕК\", допълни още тя.\"Минаха само 10 дни от началото на тази година, но те показаха нестабилност, несигурност, растяща бедност, погазване на държавността и правовата държава, корупция, некадърност на управлението във вътрешната и външната политика, която доведе вътрешната до хаос, а във външната - до два международни скандала\", заяви Нинова, визирайки обвиненията, отправени към австрийската фирма изпълнител на системата за винетки КАПШ, и развиващия се скандал в корабоплаването.По думите ѝ 2019 г. ще сложи край на статуквото и начало на промяната за България и Европа. Според Нинова обаче ГЕРБ трудно ще \"вземат завоя\", тъй като досега подкрепяли всички политики, идващи от Брюксел, включително и позицията на Меркел за имиграцията.\"Ние ще бъдем последователни. За нас Европа - бъдещата, истинската - е тази, която зачита националния интерес на държавите членки, в която няма двойни стандарти, в която има по-малко бюрокрация и повече социална Европа\", допълни Нинова. \"Обединени патриоти\"Лидерът на \"Атака\" и депутат от управляващата коалиция Волен Сидеров съсредоточи вниманието си най-вече върху изборите за Европейски парламент и мястото на България в Европа. Той предупреди за \"разместване на пластовете в Европа\", която ще трябва да реши дали да продължи да бъде \"свободна територия за незаконни имигранти, които грабят изнасилват и убиват\".Според него досегашните лидери на най-големите държави в Европа са се провалили в своята политика в това отношение досега и заради това на преден план ще излязат политически сили, които не са били част от сегашните алианси. По думите на Сидеров Европа се обединява около концепцията за \"съюз на отечествата\" и идеите, които \"Атака\" проповядват от 2 десетилетия, но са били считани за \"еретични\" досега.Според него Европа е поела по различен от досегашния път, \"щом дори  дойде в Европа да каже \"националисти от всички страни, съединете се\" и да обяви обединение срещу Сорос и либерализма\". Сидеров заяви, че е редно България да спре \"васалното, махленското, комплексарското козируване\" на всеки и от изток, и от запад, и е време да бъде малко по-самостоятелна тази година. Лидерът на \"Атака\" още призова българите да спрат да си пречат, защото по този начин можем да постигнем много.Движение за права и свободиЛидерът на ДПС Мустафа Карадайъ призова България да извоюва достойно място в Европейския съюз, а той да намери верния път към всички държави членки. Във вътрешен план Карадайъ оцени 2018 г. с три думи: скандали и пропуснато време, като отново призова за програма за ускорено догонващо развитие и нов модел на управление.\"Управляващите казаха, че страната ни има изключителни постижения и това са аргументите им, че трябва да продължат да управляват по същия начин. Внимателният анализ обаче показва съвсем друга картина - икономическият растеж е крайно недостъпен за да догоним дори страните в нашата група в ЕС и обрича и следващото поколение български граждани да остане най-бедното в Европа\", заяви Карадайъ.\"Воля\"Лидерът на ПП \"Воля\" Веселин Марешки обвини говорителите на останалите партии в \"цинизъм, двуличие и катарзис\" заради изказванията им. Според него те задали правилните въпроси, но нямали право, тъй като самите те били част от \"престъпния преход\", заради който България е бедна в момента.Марешки също заяви, че в Европа се надига \"истинска патриотична вълна\", част от която е и \"Воля\". \"2019 г. ще е знакова, защото ще стане ясно дали ЕС ще се разпадне или ще продължи да съществува по различен начин\", допълни Марешки. Той също остро разкритикува военния министър Красимир Каракачанов за кризата във Войводиново, и обвини Волен Сидеров за сближаването му с евродепутата Николай Бареков, който по думите му позорно гласувал \"въздържал се\" при вота за Истанбулската конвенция. ", "date": "2019.01.11", "title": "Парламент 2019: ГЕРБ очаква 6 или повече евродепутати, Нинова иска смяна на статуквото"}
{"url": "https://offnews.bg/futbol/perspektiven-zashtitnik-prepodpisa-s-tcska-video-695323.html", "text": "Защитникът Стойчо Атанасов подписа нов договор с ЦСКА, похвалиха се от клуба от Борисовата градина. Контрактът на бранителя е за следващите три години. Атанасов е част от ЦСКА от лятото на 2016 година.В последните месеци той беше контузен. Атанасов вече е напълно възстановен и готов да проведе пълноценна подготовка с отбора.Той е юноша на Черноморец Бургас, като е минал и през дубъла на Литекс, където записва 13 мача през сезон 2015/2016 година, след което преминава в ЦСКА. С екипа на отбора от \"Българска армия\" Атанасов записва 15 мача.", "date": "2019.01.11", "title": "Перспективен защитник преподписа с ЦСКА (видео)"}
{"url": "https://offnews.bg/ikonomika/trejs-otgovori-na-ninova-niamame-dogovori-s-avtomagistrali-ead-ne-sm-695346.html", "text": "Строителната компания “Трeйс Груп Холд”АД излезе с открито писмо, адресирано до медиите, служителите и акционерите си, в което отрича твърдения на БСП лидера Корнелия Нинова.От компанията декларират, че нямат действащи договори с държавното предприятие \"Автомагистрали\" ЕАД и че не са им подизпълнител.Това обяснение е по повод днешно изказване на Нинова от парламентарната трибуна, в което тя заяви:Ето и цялото писмо на  “Трeйс Груп Холд”АД: ДоСлужителите на “Трeйс Груп Холд”АДАкционерите на “Tрейс Груп Холд” АД МедиитеОТНОСНО: Декларация от името на ПГ „БСП за България“, произнесена от председателя на парламентарната група на БСП Корнелия Нинова в началото на новия политически сезон от трибуната на Народното събрание на 11.01.2019 г.Уважаеми дами и господа,Уважаеми журналисти,В политическото си слово председателят на БСП Корнелия Нинова от трибуната на Народното събрание коментира: „Докато хилядите български семейства получиха честитки за Коледа с по-скъп ток, 5 фирми получиха огромен коледен подарък - над 1 милиард лева за строителство на магистрали. Тези пари се раздадоха извън закона без обществени поръчки.Време е да се назоват имената на олигархическите обвързаности. 1 милиард и 350 млн. лв за пътно строителна техника за получили „Хидрострой“, „Трейс Груп“, „Пътстрой 92“, „Главболгарстрой“, „ПСТ Груп“. Вярно ли е, че вече има преведени аванси на тези фирми?“С настоящото писмо се възползваме от правото си на отговор и Ви информираме, че:* „Трейс Груп Холд“ АД е публична компания - всички наши договори за възлагане и изпълнение на строителни обекти, както и финансовата информация са обществено достъпни. В защита на нашите акционери, които са български и чуждестранни физически и юридически лица, ние сме длъжни по Закон да предоставяме пълна, навременна и вярна информация.* „Трейс Груп Холд“ АД е компания, която извършва дейности в сферата на строителството, ние сме изпълнители. Какви са процедурите за реализирането на обектите, за които се изразходва публичен ресурс, какви са правилата - решават политиците. Ние, като строители, искаме да има ясни правила, прозрачни процедури и практики, които гарантират изпълнението на обектите, качествено и в срок.Относно конкретното питане на г-жа Нинова, отправено от трибуната на Народното събрание, за да няма „замитане под килима“, което винаги ражда лавина от недоразумения и тежки имиджови щети, Ви информираме, че* „Трейс Груп Холд“ АД няма действащи договори с държавното предприятие „Автомагистрали“ ЕАД* „Трейс Груп Холд“ АД не е подизпълнител на „Автомагистрали“ ЕАД.Бихме искали да Ви информираме, че за обявените обществени поръчки за изграждане и рехабилитация на пътна инфраструктура през 2017 г. от АПИ, Холдингът участва в 21 тръжни процедури, отстранени сме на 10 позиции. Единственият обект, който ни е възложен, е „Изграждане на обходен път на град Ахелой, част от първокласен път I-9 Слънчев бряг – Бургас“, на стойност 23 млн. и 200 хил. лв. Обектът стана част от Републиканската пътна мрежа през м. юни 2018 г., завършихме го 4 месеца преди срока по договор, и още не е изплатен.През 2018 г. на обявените от АПИ обществени поръчки за Калотина - Софийски околовръстен път на стойност 141 млн. лв. и Калотина - Храбърско на стойност 117 млн. лв. сме отстранени.От нас се изисква огромна отговорност към достоверността на информацията - както Ви е известно, при публичните компании има висока степен на контрол и регулация, гарантиращи прозрачност.В заключение, в интерес на нашите акционери, на нашите служители и на обществеността, Ви информираме, че през 2018 г. предприехме законови действия срещу лица, физически и юридически, които си позволиха пряко или косвено да уронят доброто име, престижа и търговската репутация на компанията чрез разпространяване и внушаване на неверни и заблуждаващи твърдения. Ние сме длъжни да защитим репутацията и интересите си.Вярваме, че, спазвайки принципите на журналистическата етика, ще публикувате написаното без редакторска намеса!11.01.2019 г.                                                             С уважениеСофия                                                                       инж. БОЯН ДЕЛЧЕВ, изп. директор", "date": "2019.01.11", "title": "Трейс отговори на Нинова: Нямаме договори с Автомагистрали ЕАД, не сме им подизпълнител"}
{"url": "https://offnews.bg/obshtestvo/vavezhdat-izrichna-zabrana-za-shamarite-na-detca-695325.html", "text": "Въвеждане на пълна и изрична забрана за телесно наказание над деца и криминализиране на домашното насилие предвижда проект на Национална стратегия за детето (2019-2030 г.). Тя е публикувана за обществено обсъждане, след което ще бъде разгледана и гласувана от Министерския съвет.Планираните мерки в 73-страничния документ, изготвен от работна група към Националния съвет за закрила на детето, са обособени в пет области: здраве и здравословен начин на живот; качествено образование за всички деца; семейна среда, алтернативна грижа и стандарт на живот; сигурна среда и достъп до правосъдие; отдих и свободно време/детско всекидневие.В него е заложено още въвеждане на патронажна грижа под формата на редовни домашни посещения от медицинско лице за всички деца на възраст 0 – 3 г.В документа не е посочено точно кога в рамките на периода ще бъде въведен домашният патронаж, но се уточнява, че предстои създаването на пътна карта.Една от целите е България да постигне средните показатели на ЕС за медицински персонал, достъп до педиатрична грижа, стоматологична грижа, имунизации, болнично лечение и намаляване на детската смъртност. Тя у нас е два пъти по-висока от средната за ЕС.В стратегията е предвидено разширяване на мрежата от детски кухни в страната и създаване на програми за осигуряване на здравословно и пълноценно хранене на децата до 3-годишна възраст, които се отглеждат в семейства в неравностойно положение; увеличаване обхвата на деца в предучилищна и училищна подготовка с цел постигане на 33% обхват сред децата до 3 г. и 95% обхват в групата между 4 и 7 г.", "date": "2019.01.11", "title": "Въвеждат изрична забрана за шамарите на деца"}
{"url": "https://offnews.bg/kultura/silvi-vartan-za-plovdiv-2019-triabva-da-sme-shtastlivi-i-da-se-gordee-695326.html", "text": "Обичаната френска певица с български корени Силви Вартан изпрати видеопослание за Пловдив – Европейска столица на културата 2019.Чрез негово превъзходителство Ангел Чолаков - Извънреден и пълномощен посланик на България във Френската република, изпълнителката се свърза с председателя на Управителния съвет на фондация „Пловдив 2019“ и кмет на града Иван Тотев.В обръщението Вартан казва: „“.Силви Вартан допълва още, че се е запознала с всички дейности от програмата за следващите месеци и признава, че е впечатлена.„“, завършва певицата.", "date": "2019.01.11", "title": "Силви Вартан за Пловдив 2019: Трябва да сме щастливи и да се гордеем (видео)"}
{"url": "https://offnews.bg/politika/nastimir-ananiev-balgarite-sa-obideni-i-razocharovani-ot-politicheska-695321.html", "text": "Българите са обидени и разочаровани от политическата класа. Това заяви лидерът на \"Волт\" Настимир Ананиев пред БНР по повод годишнината от събитията на 10 януари 1997 г, когато хиляди щурмуваха Народното събрание в опит да спрат сформирането на второ правителство на БСП, след провала на Жан Виденов.По думите на Ананиев обществото е останало обидено, тъй като е осъзнало, че така наречените промени са дело на политически инженеринг и реално не са довели до нужните сериозни реформи в държавата, които да осигурят по-добър стандарт на живот.Лидерът на партия \"Волт\" посочи, че тяхната цел е да покажат, че Европа прави много повече за хората. “10 години сме в Европейския съюз, но нямаме самочувствие, че сме европейци”, добави Ананиев.Той е категоричен, че евроизборите през май са първия сериозен тест пред \"Волт\" и заяви, че листата им за изборите е готова.Според него „единствено чрез европейските лостове можем да си върнем държавата”. Европейска партия \"Волт\" ще работи за дългосрочна визия за развитие на България, с приоритет в секторите здравеопазване, образование и икономика, нещо което в момента напълно липсва, посочи Настимир АнаниевПо негови думи демократичната общност може да бъде по-силна, ако се обедини и начело застане един лидер. \"По този начин ще се преодолее разделението и разцеплението, на което станахме свидетели през последните години и няма да се повтори горчивия опит на Реформатоския Блок\", добави Ананиев. ", "date": "2019.01.11", "title": "Настимир Ананиев: Българите са обидени и разочаровани от политическата класа"}
{"url": "https://offnews.bg/analizi-i-komentari/saprotivata-sreshtu-paketa-makron-natcionalisti-tupat-shkembatci-za-695332.html", "text": "Нека да видим конкретен, болезнен пример: пакета \"Мобилност\" или - както мосю Макрон си го приписа с вътрешнополитически цели - \"пакета Макрон\".Подкрепям тезата, че този пакет регулации е истински опасен за българската икономика, не само за транспортния бранш.И преди всичко - че е опасно изключение от принципите на Единния пазар, т.е. стъпка към разделяне, а не обединение на Европа.На какво е следствие тази регулация?На успеха на Франция, Германия и Бенелюкс да съгласуват позициите и интересите на своя бизнес и на своите социални системи, да намерят пресечни точки с други държави и да наложат волята си на трети. Срещу тази Realpolitik, големите националисти на Изток тупат шкембаци, с надежда, че шумът ще изплаши очилатите джендъри на Запад. И толкова. И после ще млъкнат, защото националните им (ни!) икономики зависят безнадеждно от еврофондове и изцяло - от инвестициите и пазарите на Запада.Сега, пичове. \"Европа на нациите\" е това. Не някакви въображаеми бюрократи, а силни национални лидери в силни и богати държави се събират и решават какво ще стане. Оста Париж-Берлин е факт. Получи ли подкрепата на Бенелюкс, става непреодолима сила в отношенията вътре в ЕС. Защото имат икономики, армии, пазар и институции, които са абсолютно несравними с останалите. Защото имат опит в тази игра. И защото имат ясни общи интереси. И защото са привлекателни за нашето население като трудови и образователни пазари.Насреща са (сме!) сравнително бедни държави, със силна емиграция, със слаби и зависими от \"тях\" икономики и финанси, с много слаби институции, с нулев потенциал да защитим сигурността си сами и пълни лаици в изграждането на сериозни национални съюзи в рамките на ЕС.Нещо повече - \"националистическите\" управления в Източна Европа изобщо нямат необходимата обществена подкрепа, нито се опират на здрави вътрешни консенсуси, за да се чувстват силни в преговори със \"Запада\", където националните консенсуси се подкрепят от 70-80% от населението.Докато се радвате на успехите на националисти на Запад, имайте предвид, че колкото по-силни са националистите \"там\", толкова по-често ще сме изправени пред изпитания, подобни на пакета \"Мобилност\" - защото националният егоизъм на Запад неизбежно ще поставя предизвикателства пред Единния пазар, в т.ч в сферата на инвестициите, еврофондовете, трудовия и образователен пазар, енергийния съюз (вж. Северен поток!), интеграцията в здравеопазването.Решението е тъкмо обратното. В единна Европа, в която гласът на българина, унгареца и холандеца тежи еднакво, без оглед на несравнимо по-голямото богатство на холандеца. Защото като си мерим държавите, а не гражданите, няма как да ги мерим само по население - мерим ги по БВП, и тогава става лошо...Б. ред. - Позицията на зам.-председателя на ДСБ Радан Кънев е от личния му профил във фейсбук.", "date": "2019.01.11", "title": "Съпротивата срещу пакета Макрон: Националисти тупат шкембаци, за да плашат очилатите джендъри на Запад"}
{"url": "https://offnews.bg/analizi-i-komentari/harcheneto-ot-borisovata-darzhava-na-miliardi-biudzheten-izlishak-na-t-695324.html", "text": "През последните четири работни дни на 2018 българското правителство е похарчило близо 3,5 милиарда лева. С 30% повече, отколкото през декември 2017 година. Утвърдилата се през последните години традиция на извършване на огромни плащания в последния момент е изключително порочна и ограбва българските граждани, в полза на управляващата върхушка и присъдружната ѝ олигархия. Основните пороци на тази практика са следните:– Нарушава се духът на Закона за публичните финанси. Той разрешава на правителството да пренасочва бюджетни средства чрез „вътрешнокомпенсирани промени“, но със сигурност няма предвид да става въпрос за милиарди левове.– Създава се силен стимул правителството да предлага големи бюджетни разходи за благородно изглеждащи и обществено приемливи цели и политики, после нарочно в течение на годината да не изпълнява тези разходи, да нарече това неизпълнение на закона „реализиране на излишък“ и непрозрачно да преразпредели парите на българските данъкоплатци към предпочитани от изпълнителната власт и от обръчите нейни приятели, сфери.– Пълна липса на оценка на въздействието на промяната във финансирането на съответни политики. Къде е публикувана, примерно, оценката на въздействието на Постановление на Министерски съвет № 308 от 13.12.2018, с което са пренасочени 1.35 милиарда лева пари на българските граждани? Или просто решаваме от днес за утре, без мандат от парламента, че Автомагистрали ЕАД ще строи Хемус и ще сключи договори с добре известните ни подизпълнители, близки до властта, без търгове.Харченето от Борисовата държава на милиарди бюджетен „излишък“ на тъмно трябва да се прекрати. При наше участие в парламента ще внесем поправки в закона, за да отнемем възможността на изпълнителната власт да злоупотребява с публични пари.Б. ред. - Авторът е финансист от обединение \"Демократична България\".", "date": "2019.01.11", "title": "Харченето от Борисовата държава на милиарди бюджетен излишък на тъмно трябва да се прекрати"}
{"url": "https://offnews.bg/112/dvama-mladezhi-zaginaha-pod-lavina-kraj-bansko-695335.html", "text": "Двама млади мъже са загинали днес след падане на лавина в Пирин, в района на Банско, малко под връх Тодорка. За инцидента потвърдиха пред OFFNews от Планинската спасителна служба.Сигналът е подаден около 11:20 ч. на 11 януари.Предполага се, че сноубордистите сами са предизвикали лавината. Те са правили екстремни спускания по улеите над хижа \"Бъндерица\". С тях е имало и други хора, които не са пострадали.Първоначално е било открито едно от телата, а малко по-късно и другото. На мястото работи целият отряд на Планинска спасителна служба – Банско заедно с кучета търсачи.В момента в планините има повишена опасност от лавини.ПСС препоръчва скиорите и сноубордистите да не се отдалечават от пистите и да не навлизат в лавиноопасни райони.", "date": "2019.01.11", "title": "Двама младежи загинаха под лавина край Банско"}
{"url": "https://offnews.bg/izvan-terena/kaka-shte-se-zheni-za-vtori-pat-695336.html", "text": "Бившият бразилски футболист на Реал Мадрид и Милан Кака ще се жени за втори път.Играчът е предложил брак на приятелката си Каролина Диас, с която са заедно от 2016 година. Атрактивната дама е казала \"Да\".Това ще бъде втори брак за бразилеца, който се разведе през 2015 година с първата си съпруга Каролине Селико.Заради нея той запази девствеността си до сватбата. Кака понесе доста шеги по този повод, което го накара да съжалява, че е разкрил публично този факт.", "date": "2019.01.11", "title": "Кака ще се жени за втори път"}
{"url": "https://offnews.bg/tehnologii/xiaomi-mi-8-lite-otlichni-harakteristiki-na-izgodna-tcena-695338.html", "text": "Един от най-добрите модели от среден клас на Xiaomi от днес е в магазинната мрежа на VIVACOM. Клиентите на телекома могат да се сдобият с Mi 8 Lite за 16,98 лева на месец в комбинация с план Smart XL.Mi 8 Lite предлага характерната за бранда комбинация от мощен хардуер на достъпна цена. Устройството разполага с голям дисплей – 6.26“ с Full HD+ резолюция за по-добро сърфиране и гледане на видео. Работи с операционна система Android, v8.0 (Oreo).Двойната кaмepa нa Мі 8 Lіtе e c peзoлюция 12 и 5 мeгaпиĸceлa. Любителите на портретни снимки могат да се възползват от 24-мегапикселова селфи камера със сензор Sony IMX576 и бленда f/2.2 за повече детайли в изображението.Батерията на устройството е с капацитет 3350 mAh и поддържа технология за бързо зареждане.Смартфонът привлича със своя стилен дизайн - задният панел на Mi 8 Lite е изработен от стъкло, което осигурява огледален ефект.", "date": "2019.01.11", "title": "Xiaomi Mi 8 Lite – отлични характеристики на изгодна цена"}
{"url": "https://offnews.bg/obshtestvo/kojto-e-daden-ot-boga-da-cherpi-dnes-pochitame-sv-teodosij-695151.html", "text": "Църквата почита днес преподобни Теодосий Велики. Имен ден празнуват Теодосий, Богдан, Богдана и Богомил. Името означава \"даден от бога\".Свети Теодосий е роден в село Магарион в Кападокия. Той бил осенен от силно желание да се посвети на отшелнически живот. Така светецът заживял в една пещера във Витлеемска пустиня и се отдал на непрестанна молитва. Теодосий Велики е първият светец, който направил монашеството популярна форма на живот, заради което е наречен от последователите си „началник на общежитието“. През 493 г. йерусалимският патриарх го назначил за общ архимандрит на всички общежителни манастири в Палестина. При Свети Теодосий постъпвали много монаси от различни народности – гърци, грузинци и арменци. Преподобни Теодосий Велики сам предсказал смъртта си няколко години преди да напусне този свят. Той бил погребан във Витлеемската пустиня, откъдето започнало неговото монашество.", "date": "2019.01.11", "title": "Който е 'даден от бога', да черпи днес, почитаме св. Теодосий"}
{"url": "https://offnews.bg/obshtestvo/zabolekar-debne-ot-vseki-agal-balgaria-2-v-es-po-broj-spetcialisti-695334.html", "text": "България е №2 в ЕС по среден брой зъболекари на 100 хил. души население, показват данни на Евростат. У нас те са 112, изпреварва ни само Гърция с 123-ма, а след нас е Кипър със 104. Последна е Полша с 33-ма на 100 хил. души.Дали топ позицията се отразява положително на устната хигиена на българина и навременното му лечение, уви, не става ясно.Не като при зъболекарите е положението у нас по отношение на физиотерапевтите. Тук сме на дъното със само 23-ма на 100 хил. души население. По-малко има само в Румъния (7) и Португалия (13). Първенец е Германия (225 на 100 хил.), следват я Финландия (207) и Люксембург (198).При фармацевтите Малта е №1 със 133-ма на 100 хил. Втора е Белгия (122), почти толкова има и Испания (121). Последни са Холандия (21) и Дания (51)Данните са за 2016 г. (в някои държави последните налични са за 2015 или 2014 г.), когато в ЕС са работили над 360 000 зъболекари, 450 000 фармацевти и 550 000 физиотерапевти.", "date": "2019.01.11", "title": "Зъболекар дебне от всеки ъгъл: България №2 в ЕС по брой специалисти, на дъното сме по физиотерапевти"}
{"url": "https://offnews.bg/obshtestvo/zapochna-kampania-za-nabirane-na-knigi-za-izgorialoto-chitalishte-v-sk-695333.html", "text": "Започна дарителска кампания за набиране на необходимо количество книги за изгорялото преди дни читалище в родопското село Скребатно, чиито жители сега се обединени в една цел, а именно да възвърнат изгубеното.По време на пожара изгарят над 3 500 тома книги от библиотеката, а освен сградата на читалището, пожарът опустошава кметството в съседство, магазини и ресторанти.Акцията е безсрочна до набирането на необходимото количество книги за попълване на фонда на изгорялата библиотека. От читалището казват, че няма значение какви са книгите, важното е да са запазени.„За цялото село това е едно изгубено богатство, най-вече книгите. Жителите на селото са настроени положително“, разказва за OFFNews Кирил Балдев, ученик от пазарджишко село, който от години организира кампании за даряването на книги в читалища и домове за възрастни по цялата страна.По думите на Кирил малко хора се интересуват от съдбата на изгорялото читалище, тъй като това не е техният роден край, но винаги се намират добри хора.„Още от самото стартиране започнаха обажданията. Аз съм събрал около 200 книги. Други хора искат да изпращат по 100 -200 книги. Дори читалищата, на които аз съм дарявал книги, искат да се включат. Фирми и образователни институции също се свързаха с нас“, посочи момчето.В разговора ни той още казва, че всяка сграда, читалище и кметство са от голяма важност за едно село.„За това село това са едни от най-важните неща, защото там можеш да прочетеш книга или да разговаряш с кмета“, допълва Кирил.Преди всичко обаче селото трябва да построи сградата на читалището наново, за което са необходими повече средства. „Важно е да има доброволци и след възстановяването на сградите да се вземат по-големи мерки за сигурност“, казва Кирил Балдев.За Кирил Балдев ви разказахме през май миналата година, когато той направи поредното си дарение, в което събра и дари над 3 000 книги на читалища и домове за възрастни хора от цялата страна.Всеки, който има желание да помогне, може да се свърже с читалището в с. Скребатно на тел. 0898 68 63 75 или с Кирил Балдев на тел. 0876 47 94 99.", "date": "2019.01.11", "title": "Започна кампания за набиране на книги за изгорялото читалище в Скребатно"}
{"url": "https://offnews.bg/kultura/otkrivaneto-na-plovdiv-evropejska-stolitca-na-kulturata-2019-zapoc-695280.html", "text": "От днес започва дългият уикенд за откриването на Пловдив – Европейска столица на културата 2019. Пловдив ще първият носител на тази титла, а събитието ще бъде проследено от милиони граждани на Европа. Силвен Паскуа – ръководител към инициативата на ЕК за „Европейска столица на културата”, и еврокомисар Мария Габриел ще бъдат сред представителите на Европейската комисия.По-голямата част от международното жури, което следи напредъка на градовете-кандидати, също ще е в Пловдив за откриващия уикенд.В града ще пристигне и най-многобройната делегация от над 20 града, които са били или ще бъдат европейски столици на културата. Над 100 делегати ще бъдат в Пловдив още от петък и ще се включат активно в над 30-те събития. Специални гости ще са и членовете на екипа от Матера – другият град, които тази година носи титлата.Събитията ще следят екипи на Euronews, Тhe Daily Telegraph, Deutsche Welle. Очакват се и представители на Kleine Zeitung – вторият по големина aвстрийски вестник, Columbustravelmedia – популярно английско онлайн издание за туризъм, Museum TV – френска телевизия, която се излъчва на английски, френски и руски език.Сред агенциите, които ще отразят откриването са Европейската пресфото агенция и френската новинарска агенция Agence France-Presse. Ще присъстват журналисти, които ще отразят събитието и ще представят Пловдив във Франция, Австрия, Германия, Полша, Чехия и Унгария, Холандия, Италия, Словакия, Турция. Всички български телевизии и медии изпращат свои екипи да отразят най-големия културен проект на Европейския съюз, който за първи път ще се проведе в България. Над 5 подвижни телевизионни станции ще отразяват пряко събитията.В последните няколко месеца ежедневно най-големите чуждестранни медии в партньорство с фондация „Пловдив 2019“ изготвят публикации за града. Всички те са с милионна публика - CNN, DW, RadioRai 1, New York Post, El Pais, BBC, Corriere della Sera, АRD Radio, France Télévisions, Lonely Planet, Independent и други.„The Guardian“ и “Kurier” обявиха Пловдив за топ дестинация. CNN Travel също включи града в класацията си за предпочитани световни дестинации: \"Пловдив, вторият по големина град в България се готви да затвърди статуса си на водеща дестинация за европейски градски почивки като една от двете европейски столици на културата за 2019 година“, съобщава медията и припомня, че другата европейска столица през 2019-а година е италианският град Матера.Независимо от  на визията му, логото на Пловдив – Европейска столица на културата 2019 вече е триизмерно и e монтирано на площад „Централен“. Композицията ще свети през нощта, благодарение на вградена соларна система и ще бъде новото място за срещи в Пловдив.Освен от логото, градът ще се осветява и от 30-метрова кула на 6 нива, която осигурява видимост от 360 градуса. С помощта на 350 осветителни тела, кулата ще бъде превърната в своеобразен светлинен символ.В рамките на дългия уикенд (11 - 13 януари 2019 г.) са планирани серия от събития в различни пространства, открити и закрити сцени в града, които ще имат своята кулминация в съботната вечер на 12 януари 2019 г., със спектакъла „Ние сме всички цветове\".Десетки  и арт изненади очакват пловдивчани и гостите на града през трите дни. Не липсваха куриози и при организацията на събитието. Полицията  на пловдивчани да отварят прозорците си и да излизат на терасите си. Малко по-късно забраната беше , а мярката коментирана като \"престараване\".За откриването се очакват около 30 000 души, които ще бъдат разположени на 4 основни точки – от двете страни на сцената по продължение на бул. „Цар Борис III Обединител” покрай платформите, от северната страна на Пощата до Руската книжарница, откъдето има перфектна видимост към екраните и сцената, както и по бул. „Княгиня Мария Луиза” до църквата „Света Петка”.", "date": "2019.01.11", "title": "Откриването на Пловдив – Европейска столица на културата 2019 започва с арт изненади"}
{"url": "https://offnews.bg/futbol/zvezdite-na-nba-otsviriha-mesi-695339.html", "text": "Три от най-актуалните звезди на НБА в момента Лука Дончич (Далас), Джон Колинс (Атланта) и Лари Нанс-младши (Кливлънд) зачеркнаха аржентинеца Лионел Меси от символичните си отбори на 2018 година. Тримата бяха помолени от сайта на УЕФА да изготвят идеалните си единадесеторки и в нито една от тях не попадна лидерът на Барселона, но за сметка на това Кристиано Роналдо фигурираше във всяка.11-те на Дончич: Ян Облак, Марсело, Серхио Рамос, Диего Годин, Рафаель Варан, Тони Кроос, Иско, Пол Погба, Лука Модрич, Неймар и Кристияно Роналдо.Нанс-младши: Ян Облак, Джорджо Киелини, Калиду Кулибали, Самуюел Юмтити, Върджил ван Дайк, Н'Голо Канте, Еден Азар, Лука Модрич, Кевин де Бройне, Килиан Мбапе и Кристиано Роналдо.Колинс: Як Облак, Джорджо Киелини, Калиду Кулибали, Люка Ернандес, Марсело, Н'Голо Канте, Еден Азар, Пол Погба, Иван Ракитич, Кристиано Роналдо и Неймар.", "date": "2019.01.11", "title": "Звездите на НБА отсвириха Меси"}
{"url": "https://offnews.bg/obshtestvo/pochina-tv-zhurnalistat-velichko-skorchev-695305.html", "text": "На 81 години почина един от доайените на българската журналистика Величко Скорчев, съобщи БНТ. Той е наричан \"бащата на сутрешните блокове\". На 18 септември 1990 година прозвучава за първи път сигналът на \"Добър ви ден\". Легендарният телевизионен водещ и журналист е завършил археология.В БНТ работи 25 години, още 10 посвещава отново на телевизията.Поклон пред паметта му!", "date": "2019.01.11", "title": "Почина тв журналистът Величко Скорчев"}
{"url": "https://offnews.bg/sviat/tramp-niama-da-uchastva-v-ikonomicheskia-forum-v-davos-695307.html", "text": "Американският президент Доналд Тръмп обяви вчера, че няма да участва в Световния икономически форум в Давос от 21 до 25 януари заради частичната парализа на федералната администрация в САЩ, предаде БТА.\"Заради неотстъпчивостта на демократите за сигурността на границите и важното значение на сигурността за нашата страна, при цялото си уважение отменям много важното си посещение в Давос, Швейцария, за Световния икономически форум\", написа в Туитър Тръмп.По-рано президентът на САЩ похвали участието си в срещата на глобалния политически и икономически елит в швейцарския курорт миналата година, наричайки го \"истински успех\". Той подчерта, че американската икономика е \"невероятна\", и спомена за \"много успехи\" в търговските преговори с Китай.Федералната администрация в САЩ е парализирана частично вече 20 дни заради искането на Тръмп Конгресът да отпусне 5,7 милиарда долара за построяване на стена по границата с Мексико. Демократите, които след междинните избори през ноември контролират Камарата на представителите, отказват да деблокират пари за проекта, който определят като неморален и неефективен, припомня Франс прес.Рекордът за най-продължително спиране на работа от федералната администрация е на път да падне. Сега той е 21 дни и датира от края на 1995 и началото на 1996 г., при управлението на президента Бил Клинтън.Една продължителна парализа на федералната администрация би имала \"осезаем ефект\" върху американската икономика, предупреди днес президентът на Управлението за федерален резерв на САЩ Джероум Пауел, цитиран от Франс прес.Агенцията отбелязва, че около 800 000 държавни служители технически са безработни или работят, без да получават заплата, а милиони други американци са косвено засегнати.Като цяло тези парализи на федералната администрация, които станаха сравнително често явление през последните години, не продължават достатъчно дълго, за да дадат реално отражение върху икономиката, подчерта президентът на централната банка на САЩ.Тръмп междувременно замина на посещение на границата с Мексико, по която иска да построи стена за спиране на притока на нелегални имигранти.Президентът на САЩ не е взел решение дали да обяви национално извънредно положение, за да построи такава стена, каза вицепрезидентът Майк Пенс, цитиран от Асошиейтед прес.В същото време Пенс увери, че Тръмп \"ще постигне (целта си) по един или друг начин\". Той призова демократите да договорят изход от кризата, като подчерта, че е време Конгресът да \"си свърши работата\".", "date": "2019.01.11", "title": "Тръмп няма да участва в икономическия форум в Давос"}
{"url": "https://offnews.bg/obshtestvo/valezhite-spirat-temperaturite-nad-nulata-695274.html", "text": "Валежите спират днес, през деня ще има по-малко облаци, а вятърът ще е слаб. Максималните температури ще бъдат между 0 и 5 градуса в по-голямата част от страната. Жълт код е обявен за Добрич и Варна, там ще духа вятър с пориви до 15 м/сек. Максималните температури по Черноморието ще бъдат между 3 и 8 градуса, сред вълните от 2-3 бала термометрите ще се качат до 5 градуса. В планините облачността също ще се разкъса и намалее. Ще духа силен северозападен вятър, а с него и студен въздух. Максималната температура на 1200 м ще бъде около 0 градуса, а на 2000 м - около минус 6 градуса.През уикенда няма да вали, според прогнозата на НИМХ, дневните температури ще са около нулата. ", "date": "2019.01.11", "title": "Валежите спират, температурите над нулата"}
{"url": "https://offnews.bg/politika/kolednata-vakantcia-svarshi-i-za-deputatite-695303.html", "text": "Новата сесия на Народното събрание се открива днес, депутатите се връщат на работа след коледните и новогодишните празници.Заседанието на парламента започва в 9 часа по традиция с изявления от парламентарните групи за приоритетите през новия политически сезон.Проектът на дневен ред предвижда депутатите да обсъдят на първо четене промени в Закона за животновъдството. В редовния петъчен парламентарен контрол на въпроси ще отговарят вицепремиерите Томислав Дончев и Красимир Каракачанов и министрите Нено Димов, Красимир Вълчев, Кирил Ананиев и Теменужка Петкова.", "date": "2019.01.11", "title": "Коледната ваканция свърши и за депутатите"}
{"url": "https://offnews.bg/obshtestvo/vmro-tri-godini-rabotili-da-se-uzakoniat-romskite-kashti-vav-vojvodino-695308.html", "text": "В последните три години представители на ВМРО са работили за това да се узаконят къщите на ромите в махалата на Войводиново. Това заяви депутатът от „Обединени патриоти” Александър Сиди по Нова тв. Той категорично отрече  на лидера на ВОЛЯ Веселин Марешки, че членове на ВМРО са позволявали незаконно строителство с цел да спечелят гласовете на жителите на гетото.„Това е безумие, не сме си затваряли очите. Информирали сме десетки пъти администрацията за тези проблеми. А кметът е подкрепен от друга политическа сила. Наш член е заместник-председателят на Общинския съвет в Марица. И големият проблем на българската политика е, че Марешки влезе в нея”, заяви Сиди.Той обясни, че на ромите от Войводиново са предлагани парцели, върху които да построят законно домовете си. Едно семействата стигнало до края на процедурата и се е отказало в последния момент. „Изхарчихме милиони за ромското включване, което така и не се случи”, коментира още Сиди. И нарече организациите, защитаващи правата на малцинството у нас, „грантаджийски”. Нов голям протест се готви в пловдивското село Войводиново тази вечер. Очаква се протестът тази вечер, който ще е пети поред, да бъде най-мащабен заради призива колеги на пострадалия военен да се включат в демонстрацията. По информация на bTV ще се включат и спортни агитки.Хората започнаха подписка с искане за най-строго наказание за задържаните за побоя младежи от ромската махала.Те искат също така премахване на незаконните къщи в селото. От два дни се провежда и акция по събарянето на незаконните постройки в ромската махала.До момента са премахнати 10 постройки, които не са масивни, и днес ще бъдат съборени още 4, каза пред bTV кметът на Войводиново Димитър Тосев. След това предстои събарянето на по-масивните незаконни къщи, уточни той. По информация на Тосев всички роми от съборените къщи има къде да отидат.", "date": "2019.01.11", "title": "ВМРО три години работили да се узаконят ромските къщи във Войводиново"}
{"url": "https://offnews.bg/futbol/tcska-zatvaria-ustata-na-kiril-despodov-695313.html", "text": "От ЦСКА са наложили медийно ембарго на звездата на \"червените\" Кирил Десподов. Миналата неделя той получи наградата футболист №1 на България за 2018 година.Впоследствие крилото даде редица изявления и интервюта. Първото бе веднага след церемонията. После пък беше гост в сутрешните блокове на bTV и Bulgaria On Air, а накрая бе поканен и в \"Шоуто на Слави\", пише „Тема спорт“.В сряда вечерта Десподов е имал договорка също с Диема спорт да гостува в предаването \"Домът на футбола\". Колегите са очаквали крилото, като той е трябвало да бъде на живо в студиото.Първоначално от \"Армията\" са се съгласили той да гостува. В крайна сметка обаче Десподов не е отишъл, тъй като от ЦСКА са му наредили да спре с интервютата и това е наложило промяна в движение в програмата на предаването. Самият Кирил също не е имал голямо желание да продължава с медийните изявления, като той рядко се съгласява да дава индивидуални интервюта.Освен това Десподов е подразнил ръководството с постоянните изтъквания, че иска трансфер още сега през януари, което повтаряше във всяко от интервютата си в последно време. От клуба вече искат Кирил да се съсредоточи върху стартиралата подготовка и да спре с медийните изяви. Към крилото има доста сериозен интерес, но в своите интервюта заяви, че на този етап не е информиран да е получена оферта за правата му.Най-актуалните публикации бяха от Острова, като те свързаха Десподов с елитния Кардиф и втородивизионните Астън Вила и Мидълзбро. Самият футболист заяви, че харесва най-много италианското първенство. В Англия твърдят, че ЦСКА му е поставил цена от 5,6 милиона евро. Консултантът на клуба Люпко Петрович заяви, че е реалистично Десподов да бъде продаден за такава сума.Ръководството ще вземе решение за бъдещето на младата звезда до края на януари. Той ще замине за лагера в Испания и ще вземе участие в контролите.", "date": "2019.01.11", "title": "ЦСКА затваря устата на Кирил Десподов"}
{"url": "https://offnews.bg/sviat/lavina-padna-varhu-hotel-v-alpite-ima-raneni-turisti-695306.html", "text": "Трима души са ранени в швейцарските Алпи, след като лавина помете хотел. Засега нито един гост на обекта не се води изчезнал, но има вероятност да са били затрупани хора в близост до сградата.В южните райони на Германия обявиха висок риск от лавинна опасност, съобщи бТВ. Двама германци са загубили живота си през последните дни при падането на лавини. Продължаващите снеговалежи причиниха транспортен хаос и доведоха до затварянето на много училища и институции.Нарушен е и железопътният транспорт, много влакови маршрути в южните германски щати, особено в близост до Алпите, бяха блокирани.Синоптиците прогнозират нови валежи през следващите дни. ", "date": "2019.01.11", "title": "Лавина падна върху хотел в Алпите, има ранени туристи"}
{"url": "https://offnews.bg/temida/spetcprokuraturata-vnasia-sudzhukgejt-v-sada-zhivko-martinov-se-razbo-695311.html", "text": "Специализираната прокуратура приключва разследването срещу бившия народен представител Живко Мартинов. Предстои внасянето на делото в съда, съобщиха от спецобвинението. Специализираната прокуратура повдигна прецизирано обвинение на бившия народен представител Живко Мартинов.Престъплението, в което е обвинен Мартинов, е за изнудване, за което е предвидено наказание лишаване от свобода от 5 до 15 години, глоба от 5 000 до 10 000 лева и конфискация от имуществото на дееца.Днес Живко Мартинов бе редовно призован в Специализираната прокуратура за предявяване на прецизното обвинение, но не се яви по здравословни причини. Представен е болничен лист до 15.01.2019 г., предявяването на постановлението за привличането му като обвиняем е насрочено за 16.01.2019 г.Живко Мартинов ще отговаря пред Специализирания наказателен съд за това, че в периода от януари 2012 г. до  януари 2013 г., в Добрич, при условията на продължавано престъпление - с четири деяния, с цел да набави за себе си имотна облага, принудил А. П. П., чрез заплашване, изразяващо се в отправяне на закани да извърши нещо противно на волята му - да му предостави 4 (четири) тона суров суджук, 30 (тридесет) килограма филе „Елена“ и 30 (тридесет) килограма телешка пастърма, и с това причинил на А.П.П. значителни имуществени вреди в общ размер на 36 168, 20 лева, представляващи равностойността на предоставените вещи.Отправените към А. П. П. закани са: „Ако не ми доставиш суджука, ще те съсипя. Ще имаш големи проблеми, защото съм те вкарал в списъка на фирми, които трябва да дават. И ако не се случи това нещо, ще ти изпратя данъчните да ти разбият бизнеса. Когато реша, ще те вкарам в ареста“; „Акъли не искам, действай по-бързо, че съм ти вдигнал мерника и гледай суджука да е пак хубав като предишния суждук. Ако не ми доставиш суджука, ще те съсипя. Айде давай, мятам те, няма да те чакам много, че си на ръба.“; „Нали знаеш, че ми струваш един телефон да те вкарам в ареста. Ще трябва да даваш, докато реша аз. Иначе си пътник.“; „Нали си знаеш урока. Иначе мачът е свирен за тебе. Гледай да не стане грешка със суджука, защото ако не му хареса, си свършил.“Определената мярка за неотклонение на Мартинов е „Гаранция в пари в размер на 20 000 лева“.Предстои в кратки срокове Специализираната прокуратура да внесе обвинителен акт срещу Живко Мартинов в Специализирания наказателен съд. ", "date": "2019.01.11", "title": "Спецпрокуратурата внася Суджукгейт в съда, Живко Мартинов се разболял"}
{"url": "https://offnews.bg/sviat/frantcia-i-germania-podpisvat-bezpretcedenten-dogovor-695312.html", "text": "Германия и Франция се готвят да подпишат безпрецедентен договор, който според анализатори е прототип на бъдещия Евросъюз, пише в. „Таймс“, цитиран от БГНЕС.Договорът, който разширява сътрудничеството между страните, ще бъде подписан на 22 януари в Аахен, точно 57 г., след като Шарл де Гол и Конрад Аденауер подписаха т. Нар. „Елзаски договор“ между Франция и Германия.Новият договор не само ще засили сътрудничеството във всички области, но и предполага създаването на евроокръзи – особена форма на европейска интеграция между населени пунктове, разположени в пограничните райони на двете страни – по цялата дължина на границата между Германия и Франция. Към днешна дата има един такъв френско-германски евроокръг „Страсбург-Ортенау“, в който влизат френският Страсбург и немските Кел и Офенбург.Според „Таймс“ мястото за подписване на новия договор е избрано символично. Аахен е бил столица на френската империя при Карл Велики, а след това не веднъж е минавал ту в Германия, ту във Франция.На практика смисълът на новия договор между Берлин и Париж, както пише „Таймс“, се заключава в това, че сега ръководството на двете страни ще провежда отделни консултации преди всички големи съвещания на ниво ЕС и Съвет на Европа и ще изработва единна позиция по всички въпроси. Изглежда, че такива обединени усилия на двете и без това най-мощни държави в ЕС, ще станат едно от последствията на Брекзит.Предполага се, че сега Франция ще лобира за приемането на Германия в Съвета за сигурност на ООН, което не толкова отдавна се опитваше да постигне самата Германия, но от това се нуждае и самият ЕС, за да има в СС на ООН повече гласове, тъй като Великобритания остава в органа като независима държава. ЕС се опасява, че разполагайки само с един глас в Съвета за сигурност, Брюксел няма да може по необходимия начин да лобира за своите интереси, а опитите за сдобиване с с отделно място за представител на Брюксел засега не среща разбиране. Останалите страни от ЕС се отнасят с опасения към предстоящия да се появи мощен съюз между Германия и Франция, да не би и без това най-влиятелните и богати страни да получат твърде голямо преимущество пред останалите. Според „Таймс“ по-скоро такъв съюз трябва да се приветства, защото доминиращи в други региони са или крайно левите политици или атавистични националистически партии, неспособни да преговарят, а за това ЕС да се запази и да успее да противодейства на предизвикателствата от страна на САЩ, Русия, Китай и Индия френско-германско европейско ядро просто е необходимо.", "date": "2019.01.11", "title": "Франция и Германия подписват безпрецедентен договор"}
{"url": "https://offnews.bg/obshtestvo/dve-ognishta-na-trihineloza-bolnite-iali-meso-ot-gligani-695316.html", "text": "Министерство на здравеопазването съобщи за два регистрирани взрива със заболели от трихинелоза пациенти.Единият взрив е регистриран от РЗИ-Бургас. След консумация на луканки, приготвени от диво прасе, отстреляно в землището на Малко Търново, заболяват 8 души, 6 от които са хоспитализирани. Издирени и изследвани са 7 контактни лица, като резултатите им са отрицателни. В РЗИ-Кърджали е постъпила информация от общопрактикуващ лекар (ОПЛ) от Крумовград за пациенти с оплаквания след консумация на месо от диво прасе, преди да са готови лабораторните резултати за трихинелоза. Предприети са спешни противоепидемични мерки. Създадена е организация със съдействието на ОПЛ и председателите на ловните дружинки да се извърши издирване и изследване на всички лица, консумирали от заразеното месо. Междувременно в УМБАЛ „Св. Георги“, гр. Пловдив е хоспитализирано 3-членно семейство, консумирало от месото.На 10.01.2019 г. в МЗ е постъпила информация и от РЗИ-Хасково за лабораторно потвърден случай на трихинелоза при мъж, консумирал пържоли от отстреляно диво прасе в района на община Крумовград. До момента е издирен един контактен.Министерството на здравеопазването алармира, че трихинелозата е тежко протичаща паразитна болест при хората. Причинителите на заболяването са малки кръгли червеи - трихинели. Заболяването започва най-често от 5 до 25 дни след консумация на заразено с трихинели месо. Оплакванията най-често са: стомашно-чревен дискомфорт, висока температура, мускулни болки при движение, при гълтане, дъвчене, както и отоци около очите.Напомня се на членовете на ловно-рибарските дружества, че е необходимо задължително да се извършва изследване на месото от отстреляните диви свине в лабораториите на БАБХ по места.За да се избегне заболяване от трихинелоза, е необходимо месото от домашна свиня, добито в личното стопанство или диво прасе да се консумира само след изследване за наличие на трихинели. Приготвените месни продукти (кайма, наденица, суджук, луканка и др.) да се консумират след много добра термична обработка. При поява на описаните оплаквания незабавно да се потърси медицинска помощ от личния лекар, както и консултация с паразитолог.Пазаруването на свинско месо и месни продукти да се осъществява само от утвърдени магазини и фирми.Трихинелозата запазва своето място на една от водещите хелминтозоонози в България. През 2018 г. са регистрирани 44 заболели лица след консумация на непроверено свинско месо и сурови/полусурови месни продукти от диви и домашни прасета.Предвид факта, че в рамките на три поредни дни в Министерство на здравеопазването постъпи информация от РЗИ-Бургас, РЗИ-Кърджали, РЗИ-Пловдив и РЗИ-Хасково за регистрирани случаи на трихинелоза и за лица, консумирали заразено месо от отстреляни диви прасета на територията на община Крумовград, Регионалните здравни инспекции следва да приложат в пълен обем и да проконтролират изпълнението на разпоредените от МЗ мерки, допълват от МЗ.", "date": "2019.01.11", "title": "Две огнища на трихинелоза, болните яли месо от глигани"}
{"url": "https://offnews.bg/futbol/levski-ne-mozhe-da-se-razbere-s-nenuzhnite-695318.html", "text": "Ръководството на Левски не може да стигне до консенсус с част от футболистите, които не са желани от треньора на \"сините\" Славиша Стоянович, пише  \"Труд\".26-кратните шампиони са в Кипър на подготовка, а в София останаха седем футболисти. Луан Виана и Атанас Кабов бяха пратени под наем в лидера във Втора лига Царско село, а Алекс Боримиров бе преотстъпен на Славия.Но Мартин Полачек, Божидар Митрев, Аймен Белаид, Филипе Нашименто и Ривалдиньо все още не са се разбрали с шефовете на клуба.Те имат действащи договори и за да си тръгнат от \"Герена\", ще трябва да получат солидни неустойки. Очакваше се в началото на годината от клуба да обявят раздяла с част от тях, но това така и не се случи.", "date": "2019.01.11", "title": "Левски не може да се разбере с ненужните"}
{"url": "https://offnews.bg/sviat/rumania-poe-predsedatelstvoto-na-es-liderite-slushaha-rumanska-rapso-695304.html", "text": "Румъния пое официално ротационното председателство на Съвета на ЕС за шест месеца, церемонията се състоя в концертната зала Атенеум в Букурещ. \"Днес повече от когато и да е било вярваме, че Европейският съюз безспорно е успешен, силен и жизнеспособен проект\", заяви румънският президент Клаус Йоханис. Премиерът Виорика Дънчила увери, че вътрешнополитическите борби няма да навредят на румънското председателство. \"Някои в Брюксел вярват, че политическите борби и безпокойството заради върховенството на закона могат да засенчат основната отговорност на Румъния да търси консенсус между правителствата от ЕС по редица европейски въпроси. Ние ще покажем, че Румъния е добре подготвена да управлява важните въпроси и че тя може да породи консенсус на европейско ниво\", подчерта Дънчила. На тържественото събитие присъстваха и лидерите на ЕС. Председателят на Европейската комисия Жан-Клод Юнкер каза: \"Да, Европейският съюз е съставен от компромиси, но когато става дума за човешки права, когато става дума за правова държава, за борба с корупцията, няма възможен компромис\", предаде Франс прес, цитирана от БТА. Председателят на Европейския съвет Доналд Туск пък каза, че \"някои в ЕС си мислят, че е знак за сила това, че действат извън правилата\". \"Но те грешат, това е знак за слабост\", допълни той.\"Призовавам румънците да защитават основите на нашата политическа цивилизация - свободата, интегритета, зачитането на истината в обществения живот, на правовата държава, на конституцията\", допълни Туск. Речта си той произнесе на румънски език и беше силно аплодиран. На гала вечерта отсъстваше председателят на Камарата на депутатите и лидер на социалдемократите Ливиу Драгня. Той започна пред европейското правосъдие процедура срещу ЕК заради това, че неговата презумпция за невинност не е била достатъчно съблюдавана в разследване срещу него за предполагаеми измами с европейски фондове, припомня АФП. По време на церемонията в Букурещ въпреки снега стотици демонстранти се събраха пред концертната зала, размахвайки знамената на Румъния и на ЕС. Техният протест целеше да насочи вниманието върху корупцията в правителството, отбелязва АП. Върху фасадата на сградата, в която бе планираната вечеря на европейските представители, прожектор \"изписа\", че протестиращите \"искат ЕС\", а управляващите социалдемократи \"искат Русия\".По време на концерта в Атенеум политиците пък изслушаха оркестър, изпълняващ пламенната творба \"Румънска Рапсодия\" на Джордже Енеску.", "date": "2019.01.11", "title": "Румъния пое председателството на ЕС, лидерите слушаха 'Румънска рапсодия'"}
{"url": "https://offnews.bg/kultura/kultovoto-hip-hop-duo-das-efx-se-zavrashta-v-balgaria-695314.html", "text": "Легендарното дуо DAS EFX се завръща в България за експлозивен лайв на сцената на City Stage на 16 февруари. Това е трето гостуване на бандата в страната след разпродадените концерти през 2006-та и 2012-та.България се нарежда до Германия, Италия, Швейцария, Испания, Белгия, Холандия, Швеция, Дания и Полша като част от турнето по случай 25 години от създаването на групата. От българска страна на сцената ще се качат SplitKid & Homelesz, Managua SLANG, Roof Rhymez (Roof Rhymez Studio), Кучетата & Yo One & Andre, 5 o'clock.DAS EFX е американско хип-хоп дуо, в което участват Dray (известен и като Krazy Drayz) и Skoob (познат още като Books). Името им идва от абревиатурата на Dray and Scoob (DAS) и EFX като \"effects\" (ефекти).Популярността си DAS EFX добиват през 90-те на миналия век благодарение на уникалния си стил на рапиране, който се превръща в един от най-влиятелните стилове в хип-хопа за всички времена.Стилът им включва множество попкултурни референции и заплетени рими в бърз темп от поток на съзнанието, включващи много думи, завършващи на \"-iggedy\". Групата има издадени 7 студийни албума.Първите 100 билета на промоционална цена бяха разпродадени едва дни след обявяването на събитието. Феновете все още могат да се сдобият с билети за 16 февруари онлайн на , на касите на EasyPay и в мрежата на .", "date": "2019.01.11", "title": "Култовото хип-хоп дуо DAS EFX се завръща в България"}
{"url": "https://offnews.bg/kultura/otbeliazvame-denia-na-balgarskoto-kino-s-bogata-filmova-programa-695319.html", "text": "На 13 януари българската филмова общност чества своя професионален празник. В чест на този празник Националният филмов център в сътрудничество със Столична община и Националния дворец на културата организира прожекции на български филми в пет софийски киносалона – „Одеон“, „Дом на киното“, „Люмиер-Лидл“ G8, El, Евросинема, както и във ФКЦ Варна и Lucky Дом на киното - Пловдив.Зрителите ще имат възможност да видят новия филм на Костадин Бонев „Далеч от брега“,семейния „Смарт Коледа“, боксофис хитовете „Възвишение“ и „Дъвка за балончета“, носителя на голямата награда „Златна роза“ за 2017 г. „Вездесъщият“ и много други.2019 година започва оптимистично за българското кино, което през 2018 година спечели множество международни награди и участия в конкурсни програми, както и сърцата на българските зрители.Филмът „Ага“ на Милко Лазаров беше селектиран да закрие 68-ото издание на Берлинале и спечели голямата награда „Златна роза“ във Варна.Копродукцията с българско участие „Не ме докосвай“ на Адина Пинтилие получи „Златна мечка“ в Берлин, а копродукцията „Дивата круша“ на Нури Билге Джейлан беше част от конкурсната програма на фестивала в Кан.„Ирина“ на Надежда Косева беше селектиран във Варшава и спечели множество отличия. Новият документален филм на Тонислав Христов „Тайният живот на Вера“ ще се състезава в престижния конкурс на фестивала в Сънданс.През 2018 година Законът за филмовата индустрия беше адаптиран към Европейските изисквания, беше възстановено финансирането на български филми чрез Национален филмов център и бюджетът за кинопроизводство за 2019 беше увеличен за пръв път от шест години насам с два милиона лева.За отбелязване на Деня на българското кино, билетите в седемте \"празнуващи\" киносалона ще са на специалната цена от 5 лв.В зала 6 на НДК прожекциите ще бъдат последвани от коктейл, организиран от Националният филмов център, Столична община и Националният дворец на културата.", "date": "2019.01.11", "title": "Отбелязваме Деня на българското кино с богата филмова програма"}
{"url": "https://offnews.bg/izvan-terena/ibrahimovich-slusha-srabsko-v-l-a-695337.html", "text": "Суперзвездата на ЛА Галакси Златан Ибрахимович се отдаде на изкуството на Западните Балкани. Шведският футболист, който има босненски произход, реши да озвучи съблекалнята на тима с музика от нашия полуостров.Това стана ясно, след като в социалните мрежи се появи култово видео, на което Ибрахимович се преоблича, докато слуша една хитовите песни на Халид Бешлич.Наскоро футболистът записа няколко реклами на босненски език, а това отприщи вълна от реакциите сред феновете му на Балканите.Майката на Златан е от Хърватия и има албански корени. Баща му е бежанец от Босна и Херцеговина. Родителите му се запознават в Швеция.", "date": "2019.01.11", "title": "Ибрахимович слуша сръбско в Л.А."}
{"url": "https://offnews.bg/tenis/grigor-dimitrov-s-emotcionalno-poslanie-kam-andi-mari-695340.html", "text": "Британската тенис легенда Анди Мъри обяви края на кариерата си. Елитът на тениса си взе символично сбогом с бившия номер 1 в света, като сред играчите, написали послания до шотландеца в социалните мрежи беше и първата ни ракета Григор Димитров.Френското издание \"Екип\" определи написаното от Григор като \"най-приятелското\".\"Тенисът ще приключи за всички ни, но приятелствата остават завинаги. Това, което направи за спорта ще остане завинаги. Надявам се на силен и здрав финал за теб, приятелю\", написа Григор в Туитър.", "date": "2019.01.11", "title": "Григор Димитров с емоционално послание към Анди Мъри"}
{"url": "https://offnews.bg/tenis/tezhak-udar-za-tenisa-andi-mari-prekratiava-karierata-si-video-695315.html", "text": "Бившият номер 1 в световната ранглиста Анди Мъри ще прекрати кариерата си през 2019 година. Британецът сподели, че по всяка вероятност турнирът от Големия шлем \"Аustralian Open\" ще е последният негов турнир в професионалния тенис.Мъри не сдържа емоциите си в залата за пресконференции. През последните около две години той има сериозни проблеми с хълбока и изпитва непрекъснати болки, които му пречат да си върне нивото на игра. Именно това е в основата на решението му да спре с активния спорт, за да може да си съхрани здравето.\"Изпитвам болки от над 20 месеца, просто не се чувствам изобщо добре. Направих всичко, каквото се очаква от мен, за да може болката да отмине, но тя се появява отново и отново. Наистина ми е тъжно и тежко. Иска ми се някак си да играя на Уимбълдън и там да изиграя последния си мач, но не знам дали ще издържа на болката.Не мога да тренирам нормално, не мога да играя нормално. Болката си е тук. Преди шест месеца бях по-зле, сега съм по-добре. Това обаче ми пречи да се наслаждавам на спорта. През миналия месец споделих пред моя екип, че това не може да продължава така.Не съм сигурен, че ще издържа на болката за няколко месеца и има шанс Australian Open да бъде последният турнир в моята кариера. Това, което мога да направя, е да се оперирам, но за да живея малко по-леко в нормалния живот. Дори когато правя елементарни неща, като например да се обличам, изпитвам болка\", каза Мъри.Британецът е трикратен победител в турнири от Големия шлем и има на сметката си общо 45 триумфа в надпревари от календара на ATP през своята кариера. Мъри спира с тениса на 31 години и определено това е огромен удар за този спорт.", "date": "2019.01.11", "title": "Тежък удар за тениса - Анди Мъри прекратява кариерата си (видео)"}
{"url": "https://offnews.bg/temida/prokuraturata-vnasia-obvinitelen-akt-sreshtu-deputat-smenil-gerb-s-dp-695317.html", "text": "Специализираната прокуратура приключи разследването за търговия с влияние срещу народния представител от ДПС Димитър Аврамов.На Аврамов и двама негови помагачи са повдигнати прецизни обвинения за търговия с влияние, при продължавано престъпление, извършено в съучастие. Изготвя се обвинителен акт срещу тях и предстои внасянето му в Специализирания наказателен съд. Във визирания период на разследването Аврамов пак е бил депутат от Монтана, но от партия ГЕРБ.Разследването на Специализираната прокуратура е установило, че в периода от 06.07.2012 г. до 17.07.2012 г., в Бяла Слатина, Плевен, Монтана и в местността „Тировец”, землище на Монтана (производствена база и офис на „Гала – М” ООД), при условията на продължавано престъпление с пет деяния, депутатът Аврамов, в съучастие като извършител с М.В.П.– помагач, и В. Ц. Ч. – помагач, е поискал от български бизнесмен дар – сумата от 220 000 лева и облага – право на ползване на земеделски земи, собственост и арендувани от фирма на бизнесмена.Освен това той приел от същия бизнесмен сумата от 100 000 лева, за да упражни влияние при вземане на решение от длъжностни лица.Дарът и облагата са били поискани, за да се упражни влияние върху директора на Областна дирекция „Земеделие“ – гр. Монтана – във връзка със службата - за да отмени заповед от 31.08.2011г. за служебно разпределение на ползването на масивите в землището на с. Стубел, област Монтана. Освен това трябвало да се издаде заповед по чл. 37в, ал. 8 ЗСПЗЗ за въвод във владение в масив 128, землището на с. Стубел, област Монтана в полза на фирмата на бизнесмена, както и да се съобрази със сключено доброволно споразумение по чл. 37в, ал. 1 ЗСПЗЗ за ползването на земеделски земи за следващата стопанска година /2012/2013г./.Дарът и облагата са били поискани, за да се упражни влияние и върху началника на РУП – МВР – гр. Монтана във връзка със службата му при упражняване на правомощията му - да осигури охрана от полицейски служители и достъп до масив 128 в землището на с. Стубел, област Монтана, обработван от фирмата на бизнесмена по време на жътвата на реколтата от рапица за стопанската година 2011/2012г.В кратки сокове Специализираната прокуратура ще предаде на съд Димитър Аврамов и неговите съучастници.", "date": "2019.01.11", "title": "Прокуратурата внася обвинителен акт срещу депутат, сменил ГЕРБ с ДПС"}
{"url": "https://offnews.bg/futbol/pavel-kolev-otriaza-levski-695342.html", "text": "Заместник изпълнителният директор на БФС Павел Колев е отклонил офертата на Левски тази сутрин, след като преди няколко дни се е запознал с положението на клуба.Бившият журналист е получил наръч от документи, сред които счетоводен баланс, списък с кредитори и др. След обстойното им разглеждане Колев е решил да не приеме предложението на Спас Русев, съобщава Спортал.То беше отправено още през есента и се очакваше шефът в БФС да започне официално работа на \"Герена\" на 1 януари. Но тежкото положение в Левски най-вероятно е отказало Колев от новото предизвикателство.Новината е голям удар за 26-кратния шампион на България, който усилено търси нов силен човек да поеме управлението.Евентуално започване на Колев можеше да накара и легендата Наско Сираков да се върне в Левски, тъй като двамата поддържат отлични отношения. За момента отпада и този вариант.", "date": "2019.01.11", "title": "Павел Колев отряза Левски"}
