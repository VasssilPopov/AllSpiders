{"url": "https://offnews.bg/evropa/evroparlamentat-poiska-prekratiavane-na-pregovorite-s-turtcia-za-chlen-699211.html", "text": "Европарламентът препоръча официалното прекратяване на преговорите за членство в Европейския съюз с Турция в следствие на системни нарушения в областта на човешките права и граждански свободи от нейна страна.Евродепутатите приеха резолюция от пожелателен характер на пленарната сесия на ЕП днес в Страсбург с 370 гласа \"за\", 109 \"против\" и 143 \"въздържал се\". Докладът няма законодателна тежест, но цели да насърчи Европейският съвет да сложи официален край на преговорите с Турция за еврочленство.В резолюцията евродепутатите изразиха своята загриженост по отношение липсата на правова държава, медийна свобода и борба срещу корупцията в Турция, както и концентрацията на власт в ръцете на президента Ердоган. Евродепутатите още се обявиха в подкрепа на решението на турското правителство да бъде отменено извънредното положение, което бе въведено след проваления опит за преврат през 2016 г. Европарламентът обаче изрази своята загриженост, че много от сегашните правомощия на правителството вероятно ще останат в сила и ще продължават да бъдат използвани за ограничаване свободите на турските граждани.Евродепутатите още изявиха своите притеснения, че натискът върху гражданското общество в държавата расте и свободата на огромен брой активисти, журналисти и правозащитници е била отнета без основателна причина. С тези аргументи Европарламентът призова преговорите с Турция за членство в Европейския съюз да бъдат официално прекратени. Българските евродепутатиПо-късно ще стане ясно как са гласували българските представители в ЕП. Лидерът на ПЕС Сергей Станишев и евродепутатът от ГЕРБ/ЕНП Андрей Ковачев вчера се обявиха против резолюцията, а евродепутатът от ВМРО/АКРЕ Ангел Джамбазки заяви, че ще подкрепи решението. От доклада на Комисията по външни работи към ЕП става ясно, че българският евродепутат от ДПС Илхан Кючук е гласувал \"против\", а евродепутатът от ГЕРБ/ЕНП Владимир Уручев се е въздържал.Докладчикът\"Не сме видели никакво подобрение по отношение правата на човека в Турция. Има нова конституция, която оставя всичката власт в ръцете на един човек. Така че нашето послание е, че трябва да се спре този фарс, който се преструваме, че е някакви преговори за членство\", заяви докладчикът по резолюцията Кати Пири на пресконференция днес. Тя представлява Холандия и е член на Прогресивния алианс на социалистите и демократите в Европарламента.Според Пири Европейският парламент се е провалил в опитите си да притисне Турция да се промени, като подчерта, че дори миналия месец турският бизнесмен и правозащитник Осман Кавала бе задържан наред с 15 други активисти по обвинение за опит за сваляне на правителството през 2013 г.Според нея е наложително Европейският съюз да изработи стратегия за приобщаването на Турция към европейските ценности. На отговор на OFFNews как би изглеждал въпросният план, тя заяви, че полезни инструменти за оказване натиск върху Турция биха били визовата либерализация и митническият съюз. Тя подчерта, че според последните доклади турската икономика е в задълбочаваща се рецесия и това е удобен момент ЕС трябва да използва икономическото си влияние върху Турция. Съюзът е най-големият търговски партньор на южната ни съседка, а 2/3 от чуждестранните инвестиции в Турция идват от държави членки на съюза.В отговор на притесненията, че Турция може да реагира остро на доклада и да загърби своите задължения по споразумението за бежанската криза с ЕС, Пири заяви, че подобни опасения биват повдигани всеки път, когато ЕС заговори за Турция. \"Това е грешният начин на мислене - че ако държим прекалено много на нашите ценности, Турция щяла да пусне всички имигранти. Вече 3 години откакто сключихме това споразумение и това все още не се е случило\", заяви тя.Пири още изяви надежда, че вратата за преговори ще бъде отворена отново един ден, но подчерта, че това си има своите условия. \"Искаме Съветът да започне преговори за членство, само ако видим ясни подобрения в политиката на Турция по отношение на човешките права\", допълни тя.ОтговорътДокладът за преразглеждане на отношенията между ЕС и Турция бе изготвен от Комисията по външни работи към ЕП. Той бе разкритикуван от говорител на външното министерство на Турция, който заяви, че очаква да бъдат внесени корекции, които да го направят по-реалистичен и неутрален. След днешния вот говорителят на управляващата в Турция Партия на справедливостта и развитието Йомер Челик определи решението на ЕП като \"безполезно, нищожно и дискредитиращо\".\"Това е неуважително решение, с което Европарламентът обяви, че влиза в идеологическата посока на крайното дясно\", коментира той. Това засега е единствената реакция от страна на Анкара.Още от докладаЕвродепутатите още се обявиха в подкрепа на гражданското общество в Турция и продължаване на политическия и демократически диалог. Резолюцията призовава финансовите средства, които Турция получава като част от подготовката си за еврочленство, да бъдат пренасочени към гражданското общество в държавата - правозащитници, активисти, студенти и журналисти - което да промотира демократичните ценности и принципи.Евродепутатите също призоваха митническото споразумение между Турция и Европейския съюз от 1995 г. да бъде използвано, за да се насърчи демократичната промяна в южната ни съседка. Според тях разширяването му в сферата на селското стопанство например трябва да остане отворена опция, но само ако има значителен напредък в сферата на демокрацията, човешките права и свободи от страна на турското правителство. Евродепутатите също призоваха Турция да изпълни всички 72 изисквания за либерализация на визовия режим между Турция и Европейския съюз, за да може от това да спечелят гражданите, и най-вече студентите, академиците, бизнес представителите и хората с роднини в ЕС. Резолюцията още признава важната роля, която Турция е изиграла в овладяването на бежанската криза, и усилията на правителството да осигури временна защита на бежанците. Евродепутатите изразяват своята признателност към южната ни съседка и нейното население за тяхното гостоприемство и съгласието им да предложат подслон на повече от 3,5 млн. сирийски бежанци, но в същото време ги призовава да уважават принципа за забрана на връщане (което означава, че никоядържава не може да експулсира или връща бежанец до границата на територии, където животът или свободата му биха били застрашени поради неговата расова, религиозна, национална или социална принадлежност или поради политически убеждения). В същото време евродепутатите призовават държавите членки да спазят обещанието си относно заселването на бежанците на континента. ", "date": "2019.03.13", "title": "Европарламентът поиска прекратяване на преговорите с Турция за членство в ЕС"}
{"url": "https://offnews.bg/politika/bsp-shte-podkrepi-merkite-na-fandakova-ako-zaplatite-na-shofiorite-se-699248.html", "text": "БСП ще подкрепи Доклада на кмета Йорданка Фандъкова за увеличение на основните заплати на шофьорите на 1150 лева само срещу гаранция, че ще има следващо повишение на възнагражденията на работещите в столичния транспорт през юни или септември.Това заяви председателят на БСП - София и на групата на социалистите в Столичния общински съвет Калоян Паргов след края на продължилите близо три часа спорове и дебати между членовете на Комисията по транспорт и туризъм и представители на протестиращите шофьори.Той предложи в Доклада на кмета Йорданка Фандъкова да бъде добавен текст, с който тя поема ангажимента, че при актуализацията на бюджета на СО на 6-месечието и/или на 9-месечието ще бъдат отделени средства за ново увеличение на заплатите и основната ще стигне до 1250 лева. Това предложение беше отхвърлено, а представителите на шофьорите напуснаха залата ядосани и със закани, че протестите ще продължат. Предвид бурните освирквания на събралите се пред входа на Столична община протестиращи шофьори, Андрей Иванов от ГЕРБ стигна до идеята, че предложението на Калоян Паргов може да бъде прието като решение на Комисията по транспорт и туризъм. При последвалото гласуване всички членове бяха \"За\".\"На заседанието на Комисията се въздържах от подкрепа на Доклада на кмета Фандъкова, защото не чух да са удовлетворени от предложенията в него работещите, които ни потърсиха за помощ от името на всичките над 1200 протестиращи, коментира Калоян Паргов, който е заместник-председател на Комисията по транспорт и туризъм. Но ако на сесията в четвъртък, Общинският съвет потвърди приетото от Комисията по транспорт решение при актуализацията на бюджета на СО на 6-месечието и/или на 9-месечието да бъдат отделени средства за ново увеличение на заплатите и основната да стигне до 1250 лева, БСП ще подкрепи Доклада на кмета. При това положение ние ще смятаме, че този Доклад е първа стъпка, която със сигурност ще доведе след себе си и втора в рамките на този политически ангажимент и воля, които кметът Фандъкова ще поеме\".Калоян Паргов отбеляза, че работата на шофьорите в градския транспорт по никакъв начин не бива да бъде подценявана. \"Тези хора носят огромна отговорност за живота на хиляди граждани, които превозват всеки ден и ако не са удовлетворени от заплащането, ако работят под стрес, те са заплаха за нашата сигурност, коментира още той. - Управляващите в София са длъжни да направят всичко възможно поне в този сектор нещата да се подредят. Инвестициите в превозни средства са нещо добро, но е много важно и работещите да бъдат удовлетворени\".", "date": "2019.03.13", "title": "БСП ще подкрепи мерките на Фандъкова, ако заплатите на шофьорите се вдигнат с още 100 лв. през юни"}
{"url": "https://offnews.bg/sviat/nov-proval-za-mej-parlamentat-othvarli-izlizaneto-ot-es-bez-sdelka-o-699254.html", "text": "Премиерът на Великобритания Тереза Мей понесе поредна загуба, след като парламентът на страната гласува да отхвърли възможността за излизане от ЕС без сделка, предаде \"Гардиън\".Само 4 гласа не достигнаха на Мей, след като 312 от депутатите гласуваха за поправката, която блокира т.нар. \"твърд Брекзит\", докато 308 подкрепиха опцията.Това е втори провал на премиерката само за два дни. На 12 март британските депутати отхвърлиха споразумението за Брекзит, договорено между Тереза Мей и Брюксел. Срещу споразумението тогава гласуваха 391 депутати, a 242 го подкрепиха.Мей договори текст от близо 600 страници след дълги месеци преговори и отхвърлянето му поставя въпроса за оцеляването й начело на правителството. Не е ясно какво ще се случи с лидерството ѝ след поредния провал тази вечер.Към момента страната трябва да напусне ЕС на 29 март. По всичко личи обаче, че Великобритания ще поиска отсрочка от Брюксел.Въпреки сегашното гласуване излизане на страната от ЕС без сделка все още е възможно. Поправката, която бе гласувана днес, няма характера на закон, а само индикира силното желание на парламента. Правителството може да реши да приеме резултата от гласуването като задължаващ, но може и да не го.Но дори и правителството да приеме решението на парламента и да го третира като закон пак може да се стигне до твърд Брекзит. Това е така, защото каквото и да приеме Великобритания то няма да отмени автоматично Член 50 от Лисабонския договор, според който напускане на съюза без сделка е напълно възможно. Със сигурност днешното решение не е финално, а само създава допълнителни грижи за Мей и утежнява целия процес по напускане и преговори.От ЕС обаче трябва първо да се съгласят с всичкото това, включително и с удължаването на срока на напускане, като от Брюксел заявиха, че ще са им нужни сериозни доводи, за да го позволят. Досега властите и преговарящите от страна на съюза на няколко пъти изразиха своето недоволство от капризите на Лондон и неспособността да се постигне съгласие.Репортери на място съобщават, че някои министри са подали оставките си. Мей пък се опитва да накара дупутатите си да се върнат в залата и да гласуват наново поправката, като този път подкрепят възможността за Брекзит без сделка. Коментатори отбелязват, че това е пълен погром за премиера, след като самата тя предложи гласуването тази вечер, а сега лобира срещу него. \"Пълен хаос\" и \"срам\" са някои от думите, които те използват за случващото се в британския парламент.Усилията ѝ обаче се оказват напразни, след като прегласуването дава същия, че и по-лош резултат - 321 на 278 депутати подкрепиха отхвърлянето на Брекзит без сделка. Партията на Мей е напълно разцепена, след като поне половината от министрите дори не са подкрепили молбите на премиерката за това по какъв начин да гласуват.Мей предупреди, че ако парламентът скоро не приеме някоя от сделките за Брекзит, страната ще трябва да участва на наближаващите избори за европейски парламент.", "date": "2019.03.13", "title": "Нов провал за Мей: Парламентът отхвърли излизането от ЕС без сделка (обновена)"}
{"url": "https://offnews.bg/bojni/tajsana-ot-kukorevo-dokosva-shesta-evrotitla-699255.html", "text": "Даниел Асенов-Тайсъна от Кукорево продължава похода си към шеста титла от европейско първенство. Във Владикавказ боецът ни в категория до 52 килограма победи убедително румънеца Мариан Шиопу, за да се класира на полуфиналите, с което си гарантира минимум бронз.Тайсъна бе очевидно по-бързият и техничен боксьор. Той ловко избягваше опитите на Шиопу да му нанесе удар, като в същото време в главата на румънеца влизаха убийствени крошета. Това бе достатъчно на съдиите да присъдят победа с 5-0 за българския боксьор. В спор за място на финала Даниел ще срещне Ростислав Билостотски (Украйна).В категория до 75 килограма обаче Рами Киуан бе победен от Шон Лазерини. Съдиите дадоха 4-1 за шотландеца. По-рано братът на Даниел - Боян Асенов, си гарантира бронз медал в категория до 56 килограма, след като победи арменеца Жоржик Марутян.Така до момента медалите за боксьорите ни от това европейско са три, след като вчера за полуфиналите в категория до 48 килограма при жените се класира Еми-Мари Тодорова. До края на деня на ринга ще се качи Кристиян Николов (81 кг).", "date": "2019.03.13", "title": "Тайсъна от Кукорево докосва шеста евротитла"}
{"url": "https://offnews.bg/zimni/vladimir-iliev-ne-si-predstaviah-che-shte-stigna-do-medal-699251.html", "text": "\"Все още не мога да осъзная какво се случва. Много съм щастлив, че всичко се получи. След пропуска на втора стрелба си помислих, че днес може да съм много високо в класирането, но въобще не можех да си представя, че ще взема медал\", коментира пред Евроспорт звездата ни в биатлона Владимир Илиев след спечелването на сребърния медал в индивидуалния старт на 20 км на световното първенство в Йостерзунд, Швеция.Българинът не беше слаган в сметките, а от думите му става ясно, че е успял да изненада дори и себе си.\"Просто дадох всичко от себе си и резултатът сам си дойде. Последната обиколка беше много тежка. Не ми беше останала почти никаква енергия. Виждам, че и на другите така им се получи. Вижте Тарей Бьо например\", сподели още Владо, който донесе исторически първи медал за България при мъжете от световни първенства.", "date": "2019.03.13", "title": "Владимир Илиев: Не си представях, че ще стигна до медал"}
{"url": "https://offnews.bg/tenis/sofia-open-veche-shte-e-prez-septemvri-699249.html", "text": "Петото издание на Sofia Open ще започне на 28 септември 2020 г. По желание на организаторите на турнира в България, свързано с възможността още по-класни тенисисти от световния елит да зарадват българската публика, Sofia Open бе преместен от 5-ата в 39-ата седмица от календара на ATP.Така Sofia Open ще бъде в една седмица заедно с азиатските турнири Chengdu Open и Zhuhai Championships. В 5-ата седмица заедно с турнирите в Монпелие и Кордоба ще се провежда и надпреварата в Пуне (Индия).Четвъртото издание на Sofia Open оправда заявката за най-силен турнир от сериите АТР 250 календара за 2019 г. Турнирът в София през февруари бе наблюдаван от над 45 000 зрители на живо и стигна до 280 милиона души международна телевизионна аудитория.Участниците в София доказват високата класа на българския турнир, правейки фурор и след това. Гаел Монфис спечели титлата в турнира от сериите АТР 500 в Ротердам след победа на финала над Стан Вавринка и в полуфинала - над шампиона от България Данийл Медведев.Стефанос Циципас завоюва титлата в Марсилия, преди да спечели драматична тричасова битка с Монфис на полуфиналите в Дубай и да достигне до финала на надпреварата от сериите АТР 500 срещу Роджър Федерер.", "date": "2019.03.13", "title": "Sofia Open вече ще е през септември"}
{"url": "https://offnews.bg/zimni/strahoten-vladimir-iliev-e-svetoven-vitceshampion-po-biatlon-video-699250.html", "text": "Велико постижение за българския биатлон! Владимир Илиев спечели сребърен медал в индивидуалната дисциплина на 20 км на световното първенство в шведския зимен център Йостерсунд. 31-годишният състезател от Троян допусна само една грешка във втората от четирите си стрелби и завърши на 1:08.7 минута от първото място.Илиев е първият български представител при мъжете, който печели отличие от шампионат на планетата. Досега най-доброто постижение беше шестото място на Красимир Анев от предишното световно - в Хохфилцен през 2017 година. Илиев изравни и най-доброто постижение за България от световни първенства - сребърния медал на Цветана Кръстева в спринта на 7.5 километра през 1989 година. Припомняме, че това не е първото прекрасно постижение за българския биатлон през тази година. В края на февруари Анев стана европейски шампион в индивидуалната дисциплина на 20 километра в Минск-Раубичи (Беларус).Иначе в днешното състезание Илиев изненада всички, допускайки една грешка при втората си стрелба и финишира на 1:08:7 мин. зад новия световен шампион в дисциплината - Арнд Пайфер от Германия, който свали всичките 20 мишени. Българинът се пребори за второто място с носителя на осем медала от световни първенства Тарей Бьо. Норвежецът финишира трети на 1:09:1 мин.През лятото Илиев лекуваше ишиас, а след това в хода на сезона имаше сериозни проблеми със стрелбата, особено от положение легнал, където успеваемостта му спадна до 67%. Най-добрият му резултат преди световното беше 25-ото място в преследването в Антхолц.Днешното състезание беше страхотно и за Димитър Герджиков и Красимир Анев. Герджиков беше с втори стартов номер и също стреля страхотно. Той допусна само една грешка и се класира на 21-о място с пасив от 3:42.3 минути. Анев пропусна две мишени и остана 27-и, на 4:13.3 минути след победителя. Четвъртият българин Антон Синапов не завърши състезанието, след като беше допуснал шест грешки в първите три стрелби.В генералното класиране за Световната купа след 21 старта за сезона Йоханес Тингес Бьо има актив от 1082 точки. Той предсрочно спечели Големия кристален глобус. Втори е Александър Логинов (Русия) със 753, а трети - Симон Дестьо (Франция) със 723 точки.Красимир Анев е 37-и със 160 точки, Владимир Илиев е 43-и със 131 точки, Димитър Герджиков - 72-и с 24 точки, а Антон Синапов - 73-и с 23 точки. Утре световното първенство в Йостерсунд продължава с единичната смесена щафета.", "date": "2019.03.13", "title": "Страхотен Владимир Илиев е световен вицешампион по биатлон (видео)"}
{"url": "https://offnews.bg/tehnologii/a1-predlaga-premium-audio-izzhiviavane-s-bang-699233.html", "text": "Специално за най-взискателните фенове на музиката А1 предлага в своя безжични слушалки и колонки от серията Beoplay на един от световните лидери в аудиовизуалното изживяване – Bang&Olufsen.Клиентите на А1 могат да закупят два вида безжични слушалки при запазване на своя настоящ абонаментен план –  на цена от 999,99 лева в брой или 45,99 лева на изплащане и моделът  на цена от 499,99 лева в брой или 22,99 лева на изплащане.Beoplay H9i Black е изработен от полиран алуминий и мека кожа за по-дълбок и по-мощен бас, обхваща честотен диапазон от 20 до 22,000 Hz, разполага с 2 цифрови MEMS гласови микрофона, батерия с капацитет 770 mAh, Bluetooth и ANC. По-достъпният H4 Black отново залага на висококачествени материали и отличен звук, като батерията при него е с капацитет 600 mAh.Меломаните могат да избират от 3 модела преносими колонки Bang&Olufsen в онлайн магазина на А1 при запазване на своя настоящ абонаментен план –  на цена от 1199,99 лева в брой или 54,99 лева на изплащане,  на цена 599,99 лева в брой или 27,99 лева на изплащане и , която е достъпна в два цвята – Natural и Sand Stone за 489,99 лева в брой или 22,99 лева на месец. Двата топмодела са с вграден Beolink Multiroom Cromecast и съчетават солидна изработка и мощен звук, а достъпният Beoplay А1 е компактното решение на Bang&Olufsen, идващо със смарт система за зареждане на батерията с капацитет от 2200 mAh и с мощност 2х140W.", "date": "2019.03.13", "title": "A1 предлага премиум аудио изживяване с Bang"}
{"url": "https://offnews.bg/sviat/99-99-ot-naselenieto-na-severna-koreia-glasuva-na-izbori-s-edin-kandi-699245.html", "text": "99,99% от имащите право да гласуват севернокорейци са пуснали своя глас в урните за избор на парламент, предаде държавната новинарска агенция KCNA.Това е повишение в сравнение с миналия път, когато едва 99,97% гласуваха. От медията посочват, че процентите не са 100, тъй като много жители работят на кораби или в чужбина и не могат да гласуват.Изборите се провеждат всеки 5 години, като много външни анализатори ги смятат за излишни, тъй като Върховната народна асамблея е кукла на конци и няма никаква власт. Още повече, че във всеки избирателен регион има само по един кандидат в листата.От всички 687 депутатски имена обаче никъде не се забелязва това на Ким Чен Ун, което повдига някои въпроси относно причината.Но според външни анализатори това не е знак, че властта на Върховния лидер се е разклатила, предава \"Ал Джазира\". Сред избраните народни представители е и по-младата му сестра Ким Йо Чен.", "date": "2019.03.13", "title": "99,99% от населението на Северна Корея гласува на избори с един кандидат"}
{"url": "https://offnews.bg/kultura/kakvo-za-boga-prashta-islandia-na-evrovizia-699252.html", "text": "Исландският избор за участие в следващото издание на Евровизия в Израел предизвика доста почуда сред хората по света. Групата Хатари (в превод Хейтъри, а в още един превод - Мразачи) се самоопределя като \"анти-капиталистически техно БДСМ пърформанс арт група\".За справка, БДСМ е, цитирано най-просто от Уикипедия, \"субкултура, основаваща се на еротичния обмен на власт, нетрадиционни форми на сексуални отношения, базирани на ролеви игри на господство и подчинение.\" Ако още не ви е ясно, BDSM на английски идва от: Bondage Dominance Sadism Masochism. Или в превод: Връзване Доминиране Садизъм Мазохизъм.Песента на бандата се казва \"Омразата ще победи\" и можете да я видите по-долу, но не е за хора със слаби сърца, въпреки че сме виждали и по-лошо.Членовете на групата твърдят, че са силно сатирични в изкуството си и гледат да осмиват съвременния свят.", "date": "2019.03.13", "title": "Какво, за Бога, праща Исландия на Евровизия?"}
{"url": "https://offnews.bg/politika/borisov-da-se-gotvim-za-brekzit-bez-sdelka-699236.html", "text": "\"ЕС положи много усилия и време по сделката за излизане на Великобритания и си свърши работата. Сега трябва да сме готови на сценарий сделка да няма\", написа във Фейсбук Бойко Борисов.Прогнозата на премиера идва в навечерието на гласуването в британския парламент на възможността дали страната да напусне съюза без сделка на 29 март 2019.Вчера за втори път депутатите отхвърлиха излизането от ЕС с предложената от премиера Тереза Мей сделка.Междувременно правителството обяви, че ще намали таксите за внос на редица стоки, идващи от страни извън ЕС, и ще въведе мерки срещу възстановяването на границата със Северна Ирландия в случай на Брекзит без сделка.Тази сутрин е насрочена среща на кабинета. Министър-председателят обяви, че на торите е дадена свобода да гласуват по съвест на вота в парламента, а не според партийни инструкции. Обществената медия Би Би Си пусна специална търсачка, където всеки може да провери как е гласувал депутат от неговия район.Тектът, който ще бъде подложен на гласуване днес, е: \"Този парламент отказва да одобри напускането на европейския съюз без споразумение за оттегляне и рамка за бъдещите отношения на 29 март.\"Ако вариантът за напускане без сделка бъде отхвърлен, утре, 14 март, депутатите ще гласуват отлагане на Брекзит. ", "date": "2019.03.13", "title": "Борисов: Да се готвим за Брекзит без сделка"}
{"url": "https://offnews.bg/obshtestvo/stolichna-obshtina-dovarshva-remonta-na-grafa-s-bezlihven-zaem-obnov-699235.html", "text": "Столичната община ще прибегне до безлихвен заем, за да плати за ремонтите на централната ул. \"Граф Игнатиев\" и градинката пред бившия ресторант \"Кристал\", съобщи \"Капитал\" като се позовава на точка от дневния ред на утрешното заседание на общинския съвет. Причината е, че проектът е с дълъг срок на изпълнение, по-голямата част на парите идват от еврофондовете, а верификацията на сметките отнема продължително време.За да не се нарушава графикът на изпълнение, както и разплащането на извършените строително-монтажни работи, е необходимо отпускане на средства от бюджета на Столичната община под формата на временен безлихвен заем. Възстановяването на сумата ще стане след верифициране и превеждане на средства от страна на Управляващия орган на оперативната програма\", се казва в доклада към предложената точка.Общата сума на проекта за двете зони плюс надзора е около 46 млн. лв - 41 млн. от европейските фондове плюс още около 5 млн. лв. съфинансиране от общината.До момента са платени 14 млн. лв. авансови разходи, които са минали верификация и са били преведени от Управляващия орган на европейската програма \"Региони в растеж\", допълва \"Капитал\".Това е нещо като вътрешен заем, за да плащаме навреме фактурите от изпълнителите, в противен случай дължим лихви\", обясни пред \"Капитал\" зам.-кметът по финанси Дончо Барбалов. Той уточни, че това е стандартна практика при подобни големи проекти с европейско финансиране.", "date": "2019.03.13", "title": "Столична община довършва  ремонта на Графа с безлихвен заем (обновена)"}
{"url": "https://offnews.bg/sviat/evroparlamentat-opredeli-rusia-kato-osnoven-iztochnik-na-dezinformatci-699240.html", "text": "Европейският парламент прие резолюция с препоръки към съвета на ЕС и представителя по международните въпроси Федерика Могерини за стратегическата комуникация на ЕС по отношение на противодействието на пропагандата.Да се повиши информираността за дезинформационните кампании на Русия, които представляват основен източник на фалшиви новини в Европа, гласи една от препоръките. Те са подкрепени от 489 гласа, 148 депутати гласуваха „против“ и 30 се въздържаха.В документа се предлага да бъдат разработени юридически рамки както на ниво ЕС, така и на международно равнище, за да се противодейства на хибридните заплахи, в частност на кибер- и информационната война.Съветът на ЕС и ръководителя на дипломацията Могерини са призовани да предвидят конкретни санкции спрямо отговорните за организирането и провеждането на такива кампании, което е наложително, а за това свидетелстват враждебните действия в тези области от страна на държавни и неправителствени субекти.В този документ Европейският парламент осъжда категорично всички все по-агресивни действия на Русия, Китай, Иран, Северна Корея и други страни, които искат да отслабят или да сринат нормативните основи и принципи на европейската демокрация и суверенитета на всички страни от „Източното партньорство“, а също и да влияят на изборите, и да подпомагат екстремистките движения.Като успешна практика е определен комплексът от мерки, приет от НАТО с цел противодействие на новите видове хибридни заплахи. Признавайки резултатите, постигнати от контра-пропагандистката структура на Европейската външно-политическа служба East StratCom, евродепутатите призовават тази специализирана група да се преобразува в пълноценно подразделение, за да стане още по-значима. Те настояват трите специализирани групи за стратегическа комуникация в East StratCom да бъдат подкрепени финансово и с човешки ресурси, за да се увеличи съществено техният потенциал, ефективност, професионализъм, да се укрепи институционалният им статус, да се подобри качеството на работата им, а също и да бъдат защитени от политическа намеса властите и страните, подкрепящи руската дезинформация.", "date": "2019.03.13", "title": "Европарламентът определи Русия като основен източник на дезинформация в Европа"}
{"url": "https://offnews.bg/obshtestvo/uvolniavat-uchitel-raztarval-boj-mezhdu-uchenichki-s-iumrutci-699239.html", "text": "Учител, който разтърва сбиване между ученички в Ловеч, използвайки сила, ще бъде дисциплинарно уволнен, предаде БТА, цитирайки директорката на ОУ „Св. Св. Кирил и Методий”, където е станал инцидентът.Георги Димитров е задържан, след като в интернет се появява видео, на което се вижда как той използва юмруци, за да разтърве биещите се момичета. Инцидентът е станал на 8 март, но записът едва сега се появил в мрежата.„Най-малкото нещо, което можеше да се случи, е на едното момиче да остане скалпа в ръцете на другото, най-малкото. Ако аз не бях задържал едричкото момче, можеше да се случи и нещо по-страшно”, коментира Мирослав Димитров, друг възпитател в учебното заведение, цитиран от БТВ.Майката на едно от момичетата, участвали в сбиването, признава, че дъщеря ѝ е агресивна, но не е редно да се удря от учителите. В същото време майката на другото пострадало момиче подкрепя действията на учителя, като твърди, че дъщеря ѝ е била измъчвана от свои съученици.Провежда се полицейска проверка по случая, а директорката Валя Димитрова заяви, че етичният кодекс не позволява да се ползва сила при работата с деца.", "date": "2019.03.13", "title": "Уволняват учител, разтървал бой между ученички с юмруци"}
{"url": "https://offnews.bg/obshtestvo/prebitoto-ot-bashta-si-14-godishno-momiche-prodavalo-narkotitci-699238.html", "text": "Скандални разкрития направи пред Варненския окръжен съд 45-годишният Христо Христов, който е обвинен за побой и закани за убийство към дъщеря си Девора. По думите му, тя е продавала наркотици в Сливен, докато е живяла там заедно с майка си, съобщи Дарик.„Агресията ми се отключи, когато разбрах, че ме е обрала за пореден път”, каза бившият морски офицер. След като открил липсата на 2000 евро, той намерил 1200 лева в учебник на момичето. Останалата част от сумата Девора изпратила на майка си и приятели, към които имала задължения.В телефона на дъщеря си Христов видял контакт, записан като „дилърката”.„Помислих, че злоупотребява с наркотици, които аз много мразя. В Сливен тя е продавала наркотици. Заради това изпаднах в състояние на афект. Безкрайно съжалявам, обичам много дъщеря си и от 5 години се боря да получа родителските права над нея. Девора ми е слабост и може би това я превърна в проблемно дете”, сподели Христов.„Осъзнах грешката си след две седмици в ареста”, каза още Христов и поиска да бъде пуснат под домашен арест или под парична гаранция. Той добави също, че трябва да се грижи за най-голямата си дъщеря Ванеса, която живее при него и че не може да обслужва кредитите си за семейния хотел край Варна „Девора”.Защитата на Христов представи документи, че бащата е получил родителските права над двете си дъщери и че през февруари Девора е подала жалба срещу майка си за домашно насилие.Въпреки това, съдебният състав потвърди наложената му най-тежка мярка за неотклонение и Христов окончателно остава зад решетките. Обвиняемият вече е осъждан за домашно насилие заради посегателства над бившата си жена.  ", "date": "2019.03.13", "title": "Пребитото от баща си 14-годишно момиче продавало наркотици"}
{"url": "https://offnews.bg/obshtestvo/pevitcata-tita-bashta-mi-e-prekrasen-nevinen-e-699232.html", "text": "Изпълнителката Тита защити баща си Милен Пенчев, шеф на НОИ - Силистра, след като беше арестуван за източване на пари от държавния бюджет.Според прокуратурата Пенчев е подбирал кои лица да получават високи пенсии и е уреждал издаването на фалшиви документи за трудов стаж с абревиатурата Певицата твърди, че баща ѝ е невинен и лично той е подавал сигнали за корупция към прокуратурата. Ето какво написа Тита във Facebook:", "date": "2019.03.13", "title": "Певицата Тита: Баща ми е прекрасен, невинен е"}
{"url": "https://offnews.bg/tehnologii/fejsbuk-i-instagram-se-srinaha-699242.html", "text": "Социалните мрежи Фейсбук и Инстаграм се сринаха за огромна част от потребителите си, предаде The Verge. В момента потребители в големи части на Северна и Южна Америка, Европа, Филипините, Индия и други места не могат да ползват сайтовете.България също е засегната. На сайтовете пише, че те са спрени за рутинна поддръжка и до няколко минути ще проработят. Те обаче се извън строя от около 19:00 часа българско време.Услугата за писане Месинджър, която е вързана към Фейсбук, също не работи.Не е ясно колко потребители са засегнати от срива в социалните мрежи.Някои потребители съобщават за грешки при влизане в сайтовете на социалните медии.От компанията все още няма официално изявление.", "date": "2019.03.13", "title": "Фейсбук и Инстаграм се сринаха"}
{"url": "https://offnews.bg/politika/zabraniha-pusheneto-na-nargile-na-obshtestveni-mesta-699221.html", "text": "Парламентът забрани пушенето на наргилета на обществени места, като прие Закона за здравето. Законопроектът бе внесен от лидера на НФСБ Валери Симеонов и група народни представители и приет единодушно с 87 гласа „за“ от Народното събрание, уточнява Фокус. Съгласно текстовете се забранява пушенето на водна лула в закритите обществени места, в помещенията с обособени работни места, където се полага труд, както и в помещенията към тях със спомагателно и обслужващо предназначение.Пушенето на наргиле се забранява още на: прилежащите терени и тротоари на детските ясли, детските градини, училищата, ученическите общежития и местата, където се предоставят социални услуги за деца; площадките за игра и на местата, на които са организирани мероприятия за деца и ученици; Забранява се пушене на наргиле в спортните обекти, летните кина и театри - по време на спортни и културни прояви.Целта на законопроекта е опазване на здравето на населението и в частност на децата и подрастващите, чрез предприемането на законодателни, административни и други мерки по отношение на ограничаване на употребата на изделия от водна лула, несъдържащи тютюн, както и на предлагането на продажбата на наргилета на деца.", "date": "2019.03.13", "title": "Забраниха пушенето на наргиле на обществени места"}
{"url": "https://offnews.bg/politika/kraj-na-palatite-tip-premestvaem-obekt-i-nomerata-s-aglovite-partceli-699223.html", "text": "Публичните регистри и архивът на одобрените устройствени планове и техните изменения ще се публикуват и поддържат в актуален вид на интернет страницата на съответното ведомство. Издадените до влизането в сила на закона актове и документи ще се публикуват на интернет страниците на ведомствата в едногодишен срок от влизането в сила на промените. Това решиха депутатите, които приеха на второ четене промените в Закона за устройство на територията. Регламентира се създаването на информационен Портал за устройство на територията - централна, публична уеб-базирана информационна система, която осигурява публикуването на проектите на устройствените планове, на техните изменения и влезлите в сила планове, на издадените разрешения за строеж и на въведените в експлоатация строежи. Платформата ще се създаде от министъра на регионалното развитие и благоустройството в двегодишен срок от влизането в сила на закона.Порталът за устройството на територията ще съдържа раздел, в който ще се вписват физическите и юридическите лица, на които е възложено от държавата или общините да изработят проекти на устройствени планове и инвестиционни проекти, както и размера на възнаграждението им. Условията и редът за публикуване на актовете ще се определят с наредба на министъра на регионалното развитие и благоустройството.С промените в закона се предоставя правната възможност на общините да определят с наредба на общинския съвет специфични изисквания за облика на градските пространства, сградите и архитектурните ансамбли.С наредбата могат да се определят допълнителни изисквания към обема и съдържанието на подробните устройствени планове и на инвестиционните проекти за нови сгради, реконструкция, пристрояване, надстрояване и основни ремонти на сгради и съоръжения, улици, площади и озеленени площи, свързани с благоустрояването на градските пространства, опазването и съхраняването на архитектурните ансамбли и градската среда. Прецизирани са и разпоредбите, регламентиращи условията за застрояване в ъгловите урегулирани поземлени имоти. Съгласно приетите текстове предвидените с общ или с подробен устройствен план максимални интензивност и плътност на застрояване могат да се надвишават в ъгловите урегулирани поземлени имоти със свързано основно застрояване на двете странични регулационни линии, само ако и доколкото това е необходимо за покриване на калканните стени на сградите в съседните урегулирани поземлени имоти. Височината и дълбочината на застрояването не могат да превишават тези в съседните урегулирани поземлени имоти. В тези случаи минималната задължителна озеленена площ се намалява пропорционално на увеличената плътност на застрояването. Направени са промени и в разпоредбите, свързани с преместваемите обекти. Прецизирани са дефиницията за преместваем обект, видовете преместваеми обекти и условията и реда за тяхното поставяне и премахване.Въвеждат се изисквания с наредбите на общинските съвети да се определят максималните размери, конструктивното решение и архитектурно–художественото оформление на преместваемите обекти, както и на обектите, разполагащи се в поземлени имоти за времето на провеждане на обществени мероприятия – културни фестивали, спортни и атракционни прояви, благотворителни и рекламни кампании и други. Обектите, поставени по досегашния ред, следва да се приведат в съответствие с изискванията на промените в закона в едногодишен срок от влизането му в сила, а обектите по плажовете на Черноморското крайбрежие – в тригодишен срок.Премахването на преместваеми обекти, поставени на територията на националните курорти, определени с решение на Министерския съвет за селищни образувания с национално значение, както и на територията на морските плажове ще се извършва от органите на ДНСК, гласи другата важна промяна в закона. Прецизирани са и текстовете в закона, свързани със служебния контрол от страна на ДНСК. С отмяната на чл. 216 от закона отпада обжалването по административен ред пред началниците на РДНСК на актовете на главните архитекти на общините /отказите за съгласуване и одобряване на инвестиционни проекти и разрешенията за строеж/. Те ще могат да се обжалват пред съответния административен съд. От ДПС остро възразиха срещу промяната преместваемите обекти да се изграждат с индивидуален проект с мотива, че това ще убие дребния бизнес. „Вие сега искате да дам 5000 лева на архитект или на конструктор, за да мога да изкарам архитектурно-строително разрешение в рамките на една година\", коментира Рамадан Аталай. ", "date": "2019.03.13", "title": "Край на палатите тип преместваем обект и номерата с ъгловите парцели"}
{"url": "https://offnews.bg/zimni/maria-kirkova-v-sporta-niama-razlika-dali-si-zhena-ili-mazh-699222.html", "text": "Мария, разкажете ни повече за бенефиса, който предстои на Витоша. Кой ще присъства, каква е програмата?- Да, във вторник, на 19 март, ще се проведе паралелен слалом - шоу, между син и червен отбор, като единият е отборът е \"Мария и приятели\", а другият е \"Новата генерация\". Ще присъстват състезатели от националния отбор и най-добрите деца състезатели. Моят отбор ще се състезава срещу бъдещите ни звезди на Витоша. Целта е да привлечем младите таланти в планината.Карате ски от 3-годишна, а от 17 години сте елитен състезател. С какво чувство слагате край на активната си кариера?- След всичките тези години смятам, че дойде времето да опитам да предам страстта си към спорта на по-младите от мен. Естествено, че изпитвам и ще изпитвам и занапред лека носталгия, но желанието ми за успех се прехвърли в това да стана един добър треньор, които да помага на младите ни таланти. Благодаря за подкрепата, за осъществяване на моя бенефис на \"Витоша ски\", които осигуряват терен, както и на БФСки, които оказаха съдействие по цялостната организация.Кои са най-запомнящите се моменти в кариерата Ви?- Имам много хубави, както и лоши моменти, които винаги ще помня в кариерата си. Благодарение на тях, аз се изградих като човек и съм щастлива, че минах по този път. Естествено, моите цели са били винаги много високи, и почти никога не съм била доволна от себе си, но едно нещо със сигурност мога да кажа сега, че всичко което съм правила като състезател е било с единствената цел да бъда добра и бърза.Участвали сте на 4 олимпиади, а в Сочи 2014 бяхте знаменосец на делегацията ни. Какво бе за Вас да изведете българските спортисти на пистата?- За мен това бе едно неописуемо изживяване. Спомням си, когато ми дадоха българския флаг в ръцете, чувствах се невероятно горда и щастлива, никога няма да забравя този момент от живота ми.Какви са плановете Ви от тук нататък? Знаем, че вече учите деца да карат ски. В треньорството ли виждате бъдещето си?- Дa, от този сезон започнах работа в ски клуб \"Юлен\". Разбира се има какво да уча още за треньорството, но знам какво и как се чувствах аз на пистата във всички тези години и искам да го предам на младите ни състезатели. Чувството е невероятно и мисля, че там е моята сила.Имат ли шанс българските деца да стигнат до елита на световните ски?- Както казаха първо Радо Янков, а след това и Алберт Попов: \"Българите можем!\". Смятам, че щом те могат, значи можем да продължим да показваме добри резултати и занапред. Ние, българите, притежаваме дух и характер за постигане на добри резултати. БФСки полагат големи усилия за подготовката на отборите, и това си личи вече по резултатите.Какво Ви дадоха и какво Ви отнеха ските?- Ските ме научиха на много неща и ми помогнаха да се изградя като човек. Да, направих много компромиси и лишения, преминах през доста контузии, но всяко едно от тези неща си заслужаваше. Благодаря на всички истински хора и мои приятели, които бяха до мен и ме подкрепяха.Това, че сте жена пречело ли Ви е или Ви е помогало в спорта? Вие сте най-успешната българска алпийка, по-трудно ли е за дамите в България да пробият в ските?- Да ви кажа честно никога не съм мислила, че в този спорт има разлика дали си жена или не. Просто заставаш и се трудиш наравно с другите. Аз смятам, че с труд и правилна работа можеш да постигаш успехи, но трябва и да имаш късмет.Някога съжалявали ли сте, че сте станали професионален скиор? Имаше ли варианти да поемете по друг път?- Понякога като съм се събуждала от поредната операция, претърпяна от контузия, съм си казвала \"Упс, това е. Край\". Но след няма и ден започвах да мисля как по-бързо да изляза от болницата и да започна да тренирам. Просто ските за мен са голямата ми страст. Благодаря на моите родители, че ми показаха красотата и ме въвлякоха в този спорт, когато бях малко момиченце.С какви трудности се сблъскват българските скиори и какви съвети бихте дали за по-добро развитие на зимните спортове у нас?- Напоследък българските ски са на доста по-високо ниво. Нещото, което аз разбрах в годините е, че би било хубаво всички да сме единни и да си помагаме, да се подкрепяме, все пак не сме скиорска нация, като Австрия, Швейцария и т.н.", "date": "2019.03.13", "title": "Мария Киркова: В спорта няма разлика дали си жена, или мъж"}
{"url": "https://offnews.bg/bojni/holandskia-darvosekach-pristiga-v-balgaria-699224.html", "text": "Холандската легенда Петер Артс, който е считан за един от най-добрите кикбоксьори за всички времена, пристига в България заедно с четирима от своите най-добри бойци, за втората професионална бойна гала вечер SENSHI .Тя ще се проведе на 20 април в столичната зала „Арена Армеец“. Бойците, на които Артс е треньор, ще се изправят срещу някои от най-силните български състезатели в стил K-1.Петер Артс е световновноизвестно име в кикбокса. Той има зад гърба си впечатляващите 106 победи, от които 79 с нокаут, и само 35 загуби като професионалист. Артс е трикратен шампион на най-силната кикбокс верига в историята K-1 и е известен с опустошителните си високи ритници, които му печелят прозвището „Холандският дървосекач“.Второто издание на професионалните бойни гала вечери SENSHI ще предложи на публиката зрелищни битки по кикбокс в стил К-1, като две от тях ще бъдат за Световна и Европейска титла на WAKO PRO.За пръв път ще има сблъсък за специалната титла SENSHI. Подготвя се и много силна муай тай среща, както и киокушин двубои, които ще се играят по правилата на KWU International Professional League. Очаквайте подробности за бойната карта на втората бойна гала вечер SENSHI. Участниците в събитието ще бъдат обявени скоро и на сайта Boec.BG.Професионалните бойни гала вечери по кикбокс и муай тай SENSHI са нова верига спортни събития, които целят да популяризират и развият бойните спортове у нас като дадат трибуна за провеждане на висока класа състезания с някои от най- силните кикбоксьори в Европа.Първата професионална бойна гала вечер се състоя през февруари във Варна и препълни най-голямата зала „Конгресна“ на Двореца на културата и спорта. Състезанието беше открито със зрелищно пиротехническо шоу, аудио и визуални ефекти, а двубоите вдигнаха на крака публиката в залата. Второто издание на SENSHI обещава още по-големи изненади и много интересни битки.", "date": "2019.03.13", "title": "\"Холандския дървосекач\" пристига в България"}
{"url": "https://offnews.bg/politika/gerb-se-otkaza-ot-amnistiata-na-dalgovete-na-miuftijstvoto-699226.html", "text": "ГЕРБ се отказва да , стана ясно от изказване на зам.-председателя на партията Цветан Цветанов в парламента.По-рано този месец парламентът прие на първо четене законови промени, с които регистрираните вероизповедания се освобождават еднократно от плащане на неплатените към 31 декември 2018 г. публични вземания с главниците, лихвите и разноските по тях. На практика тази промяна е в полза само на Главното мюфтийство, тъй като другите религии почти нямат данъчни задължения.От думите на Цветанов стана ясно, че новото предложение ще бъде направено между двете четения на промените в Закона за вероизповеданията. Дълговете на вероизповеданията, натрупани до 31 декември 2018 г., няма да бъдат опрощавани, а разсрочвани. По данни на финансовото министерство задълженията на вероизповеданията към държавата са около 8,2 млн. лв. Около 8 милиона от тях са само на Главното мюфтийство.Периодът на разсрочване все още не е договорен.", "date": "2019.03.13", "title": "ГЕРБ се отказа от амнистията на дълговете на мюфтийството"}
{"url": "https://offnews.bg/vodni/petar-stojchev-tragva-za-zashtita-na-svetovnata-titla-po-ledeno-pluvan-699225.html", "text": "Легендата в плувния маратон Петър Стойчев заминава в сряда ( 13 март) за Мурманск, Русия, където предстои третото Световно първенство по ледено плуване.Българинът, който държи и световния рекорд в „кралската” дисциплина от 1000 метра ( 12.15 минути) ще атакува отново златния медал в конкуренцията на над 350 състезатели от цял свят. Стойчев ще плува и в дисциплината 500 метра. Петър заедно със своя треньор Красимир Туманов тренират двуразово в последните два месеца на басейн Спартак в София.\"Подготовката върви нормално. Тренираме при отлични условия на басейн „ Спартак”, но знаете, че температурата на водата ще бъде коренно различна на самото състезание. Очаква се да бъде около 2 градуса над нулата и да вали сняг.Вятърът също е проблем, но ще се свикне. Имам опит и самочувствие да се предстява успешно и дано всичко да е наред. Ще се плува в замръзнало езеро, което ще бъде разрязано с формата на басейн непосредствено преди състезанието, което ще бъде в петък и събота. Винаги съм казвал, че като плувам за родината, забравям за студа и неприятния лед във водата. Сега отново ще е така.Пожелавам си отново всички да станат на крака и да звучи българския химн в далечен Мурманск”, каза Петър Стойчев след днешната сутрешна тренировка.Стойчев и екипа му заминават с полет за Москва в сряда в 13.10 часа от терминал 2 на летище София.", "date": "2019.03.13", "title": "Петър Стойчев тръгва за защита на световната титла по ледено плуване"}
{"url": "https://offnews.bg/obshtestvo/pravitelstvoto-odobri-natcionalna-strategia-za-aktiven-zhivot-na-vazra-699212.html", "text": "Правителството прие Национална стратегия за активен живот на възрастните хора в България (2019 - 2030 г.) на днешното си заседание.Стратегията трябва да отговори на предизвикателствата пред застаряващото население и предлага мерки в социалната област, с акцент върху насърчаването на заетостта на възрастните хора и участието им в обществения живот.Основната цел на стратегията е да се създадат условия за активен и достоен живот на възрастните хора чрез осигуряване на равни възможности за пълноценното им участие в икономическия и социален живот на обществото.Нов акцент в документа е Индексът на активния живот на възрастните хора.  Той ще бъде основен инструмент за отчитане и оценка на заложените мерки за изпълнение на стратегията и позволява обективен мониторинг на степента, в която възрастните хора живеят самостоятелно, участват в платена заетост и социални дейности, както и способността им да стареят по активен начин, пише в съобщение на правителствената пресслужба.", "date": "2019.03.13", "title": "Правителството одобри Национална стратегия за активен живот на възрастните хора в България"}
{"url": "https://offnews.bg/sviat/erdogan-nareche-izraelskia-premier-diktator-699234.html", "text": "Премиерът на Израел Бенямин Нетаняху е диктатор, виновен за смъртта на палестински деца, заяви турският президент Реджеп Ердоган пред поредния предизборен митинг.„Ела на себе си, Нетаняху, ти си жесток и си отговорен за убийството на 7-годишни палестински деца, жесток си към жените, които хвърляш зад решетките, към хилядите хора от 7 до 70 години, които тикаш в килиите. Жесток си не само за нас, мюсюлманите, но и за свещения храм на християните. Ние никога не сме преследвали евреите, не сме осквернявали синагогите и не правим онова, което вие правите. Не ни провокирайте. Ние няма да се хванем на тази игра, но ще ви потърсим сметка на международната арена“, каза Ердоган и призова премиера на Израел да се вразуми. Турският лидер подчерта, че Турция няма да допусне повече свещената за мюсюлманите джамия Ал Акса да бъде обект на атаки и оскверняване, освен това Анкара и турският народ ще продължат да поддържат досегашния статус на Йерусалим.Управляващата Партия на справедливостта и развитието осъди нападките на израелския премиер по адрес на Ердоган. „Понятието диктатор, с което Нетаняху нарече президента ни, повече от всичко е подходящо за самия израелски премиер. Политик, който разделя гражданите на своята страна на категории, няма правото да критикува президента на Турция. Това е неморално и несправедливо“, заяви говорителят на партията в защита на своя партиен и държавен лидер. Според него нападките на Нетаняху единствено вдигат престижа и рейтинга на президента на Турция.", "date": "2019.03.13", "title": "Ердоган нарече израелския премиер диктатор"}
{"url": "https://offnews.bg/temida/deloto-sreshtu-kamenarov-shefat-na-bnt-dojde-sadijka-se-razbolia-699214.html", "text": "Делото срещу генералния директор на Българската национална телевизия Константин Каменаров беше отложено отново. Този път заради болен член на съдебния състав. Следващото заседание е насрочено за 25 март, съобщи БНР.Каменаров обжалва пред Софийския градски съд условната си присъда за шофиране след употреба на алкохол. Дотук процесът беше отлаган няколко пъти - за ангажименти или заболявания на Каменаров или на адвоката му. Около последното отлагане имаше проблем, след като стана ясно, че докато е бил болен, генералният директор на БНТ е бил в командировка в Брюксел. Проверка, разпоредена от съдия Руси Алексиев, показа, че всичко около здравния документ, с който Каменаров отложи делото, е по правилата.Днес това не беше коментирано в съдебната зала. След като стана ясно, че младши съдия Габриела Лазарова е болна, всички страни в процеса се обединиха, че това е абсолютна пречка за даване ход на делото по същество и така то беше отложено.", "date": "2019.03.13", "title": "Делото срещу Каменаров: Шефът на БНТ дойде, съдийка се разболя"}
{"url": "https://offnews.bg/obshtestvo/broiat-bezdomnite-kucheta-v-tcialata-strana-699213.html", "text": "Правителството прие Национална програма за овладяване популацията на безстопанствените кучета на територията на България.Досегашната практика за прилагане на общински програми за овладяване на популацията от безстопанствените кучета не постигна задоволителни резултати, посочва правителствената пресслужба. Затова кабинетът въвежда единен дългосрочен подход на национално ниво за справяне с популациите от безстопанствени животни. Той следва да бъде включен в местните дейности на общините на територията на цялата страна. Предвижда се преброяване на безстопанствените кучета по общини. Животните ще бъдат залавяни и транспортирани до ветеринарна амбулатория и обратно до мястото на залавяне след извършване на определени ветеринарномедицински дейности като кастрация, маркиране, обезпаразитяване, ваксинация срещу бяс и издаване на паспорт. Ще бъдат организирани информационни кампании за запознаване на обществеността с основните аспекти на проблема и възможностите за неговото решаване.", "date": "2019.03.13", "title": "Броят бездомните кучета в цялата страна"}
{"url": "https://offnews.bg/izvan-terena/aerosmith-zabivat-na-svatbata-na-serhio-ramos-699227.html", "text": "Роклегендите от Aerosmith ще забият на сватбата на капитана на Реал Мадрид Серхио Рамос с прелестната Пилар Рубио.Събитието ще се състои на 15 юни в Севиля, откъдето е железният бранител. Информацията е неофициална, но за появата на една от най-големите банди на ХХ век на събитието намекна самата Пилар, която е популярна водеща и модел в Испания.\"Ще има много голяма изненада и това няма да е фламенко. Много повече\", каза загадъчно Пилар, която е заедно с Рамос от септември 2012 година, а двойката има вече три деца - момчета, преди да се реши да встъпи в брак.Таблоидите в Испания разкриват, че до последно са се водели преговори и с AC/DC, но в крайна сметка са избрали Aerosmith. Идеята за рокгрупа на сватбата най-вероятно е на Пилар Рубио, която е страстна фенка на твърдия звук.", "date": "2019.03.13", "title": "Aerosmith забиват на сватбата на Серхио Рамос"}
{"url": "https://offnews.bg/sviat/novata-ni-poslanichka-v-delhi-se-predstavi-v-narodna-nosia-699219.html", "text": "Новата посланичка на България в Индия Елеонора Димитрова връчи акредитивните си писма в национална носия.Снимки от церемонията в Делхи бяха публикувани от Българския дипломатически институт.Това е възможност, която държавният протокол насърчава и за жалост рядко се използва. А прекрасен повод да покажем богатите си традиции, обясниха от пресслужбата на Министерството на външните работи.", "date": "2019.03.13", "title": "Новата ни посланичка в Делхи се представи в народна носия"}
{"url": "https://offnews.bg/temida/vetko-i-marinela-arabadzhievi-otkazvat-da-se-varnat-v-balgaria-699241.html", "text": "Съпрузите Ветко и Маринела Арабаджиеви, които бяха арестувани в Испания по обвинение за задочно участие в организирана престъпна група за пране на пари и данъчни престъпления, повдигнато от България, отказват да се върнат доброволно у нас, предаде БНР.Съдът в Мадрид е постановил до края на екстрадиционната процедура те да останат под стража. След като те са отказали да се върнат в родината си по свое желание, испанските власти ще разгледат искането на София за връщането на Арабаджиеви на две инстанции.Очаква се до дни пред съда да бъде изправен и Георги Семерджиев, в дома на когото бяха намерени Ветко и Маринела Арабаджиеви. За него също беше издадена европейска заповед за арест по обвинение, че умишлено е укривал издирвани лица.Арабаджиеви се укриваха и не са се предали сами, заяви говорителят на главния прокурор Румяна Арнаудова по бТВ, като отрече твърденията на Семерджиев, че семейството му е било на гости.„Това е защитна позиция, която вероятно ще чуем и в следващите дни, включително и след завръщането му в България, което се надявам да се случи скоро”, коментира Арнаудова. Тя допълни, че в рамките на разследването срещу Арабаджиеви има годно събрани доказателства, с които ще се влезе в съда, че те се укриват продължително в дома на Семерджиев.По думите ѝ за българските служби е било предизвикателство да установят къде точно се укриват лицата, но благодарение на испанските власти са били локализирани.", "date": "2019.03.13", "title": "Ветко и Маринела Арабаджиеви отказват да се върнат в България"}
{"url": "https://offnews.bg/obshtestvo/neshto-po-visoko-i-bezopasno-shte-smeni-perkite-po-grafa-699216.html", "text": "\"Нещо по-високо и безопасно\" ще смени ограничителите по столичната улица \"Граф Игнатиев\". Главният архитект на София Здравко Здравков е предложил няколко варианта за заместители на перките по Графа. Това стана ясно от думите на кмета Йорданка Фандъкова, която обаче не разкри вида на алтернативите. Нещо по-естетично и по-ниско\" или \"по-сигурно и по-високо\", систематизира вариантите кметът. Фандъкова допълни, че водеща ще бъде безопасността на гражданите. Демонтажът на ограничителите - заради инциденти с пешеходци, ще е за сметка на изпълнителя Джи Пи Груп. Колко ще струват на общината новите ограничители ще стане ясно след като бъде избран конкретният вариант. ", "date": "2019.03.13", "title": "Нещо по-високо и безопасно ще смени перките по Графа"}
{"url": "https://offnews.bg/temida/eto-koi-sa-kandidatite-za-evropejski-prokuror-ot-balgaria-699217.html", "text": "Правителството одобри кандидатурите за длъжността европейски прокурор от Република България, съобщи правителствената пресслужба.Имената са предложени от комисия по подбор на кандидатите. Номинираните са трима: Десислава Пиронева - прокурор в Софийска градска прокуратура; Светлана Шопова-Колева - прокурор в Софийска градска прокуратура; Теодора Георгиева - съдия в Административен съд - София град.До 31 март министърът на правосъдието ще изпрати кандидатурите на Комитета по подбора, пред който и тримата кандидати ще преминат присъствено изслушване. Комитетът ще класира кандидатите според тяхната квалификация и опит, като укаже реда на предпочитане. След получаване на обоснованото становище на Комитета и списъка с класирането, Съветът на ЕС чрез гласуване с обикновено мнозинство ще избере и назначи един от кандидатите за европейски прокурор от Република България.", "date": "2019.03.13", "title": "Ето кои са кандидатите за европейски прокурор от България"}
{"url": "https://offnews.bg/sviat/prezidentat-plevneliev-podema-initciativa-za-balgarite-v-chuzhbina-699228.html", "text": "Фондация „Решения за бъдещето“ на президента Росен Плевнелиев стартира нова инициатива , насочена към българите по света, с цел да мотивира сънародници ни да инвестират, даряват и да се ангажират активно със смислени инициативи в страната.Инициативата е в партньорство с Българската асоциация за дялово и рисково инвестиране, фондация „Америка за България“ и Българския център по предприемачество.В съобщение за инициативата се посочва, че през изминалата седмица са били проведени събития в Сан Франциско, Лос Анджелис и Сиатъл, които са посетени от над 400 българи, живеещи и работещи на Западния бряг на САЩ. Кампанията популяризира България като бързо-развиващо се място за инвестиции и бизнес, с предпоставки за добър стандарт на живот и кариерно развитие.По време на събитията са представени успешни примери от България в сферата на инвестициите, бизнеса, предприемачеството и НПО сектора. Панелисти са Ивайло Пенчев, изпълнителен директор на световния лидер на стени за катерене и българската компания - Walltopia; Антони Христов, бивш креативен директор на Pixar, който развива креативния сектор в България и Европа; и Васил Терзиев, сериен предприемач и съосновател на “Телерик” и “Телерик Академия”; както и представители на български инвестиционни фондове.", "date": "2019.03.13", "title": "Президентът Плевнелиев подема инициатива за българите в чужбина"}
{"url": "https://offnews.bg/analizi-i-komentari/da-mrazish-miusiulmanite-v-balgaria-bez-nikoga-da-si-gi-sreshtal-699166.html", "text": "Преди около десет години бях до вилата на братовчед ми, за да му помогна с някаква къщна и градинска работа. Изнасяне на боклуци, изтръгване на плевели, нищо сложно като за един 15-годишен хлапак. А то беше и все още е голяма къща с голям двор, от онези, строени по комунистическо време, за да приютят цялата рода наред с полагащите им се милиционери, . Затова да помагат също бяха дошли батко ми и двама братя, приятели на братовчед ми. Турци. По едно време той ме дръпна настрана и ме попита: „Ти нали нямаш проблем, че те са турци?“ Нямах. А и не съм демонстрирал нищо подобно. Просто по онова време като повечето момчетии на моята възраст се връзвах на пламенната националистическа риторика, без да мога да направя ясна разлика, че да си достоен българин не означава да презираш другите етноси и религии. А и как бих могъл? Двамата братя бяха първите истински, живи турци, с които комуникирах. Преди това целият ми досег беше с мюсюлмани, които преди малко са слезли от Шипка да ни колят или се опитват най-вероломно да ни наложат исляма от малките си селца нейде по родопските планини и тилилейски гори.Тази случка ме накара да се вгледам в себе си и стана основата на магистърската ми дисертация в Кралския лондонски колеж – „Защо българските мюсюлмани не се радикализират?“ – върху изследванията от която се базира и този текст.В България има над 1 милион мюсюлмани*, а държавата, медиите и обществото в по-голямата си част се преструват, че не съществуват или се държат с тях като с леко странния роднина от дълбоката провинция, с когото са принудени да разменят по някоя приказка на събори и празници, но без особено чувство и желание.От Крали Марко до Христо БотевПо обясними причини българските култура и национална идентичност са вкоренени в ислямофобията и туркофобията. Като се започне от историите за Хитър Петър с неговия андрешковски музовирлък и се стигне до юнашкото громене на Крали Марко, народното ни творчество е обсебено от идеята за турското иго. И докато това е разбираемо и в реда на нещата от преди 100-200 години назад, в днешно време подобна мисловна нагласа е най-малкото необоснована. Но въпреки това я има.Проведеното през 2009 г. допитване на БНТ за най-добър български роман излъчи „Под игото“ като категоричен победител, а негов подгласник беше „Време разделно“. Подобно състезание от 2015 за най-добър филм постави адаптацията на „Време разделно“ на първо място, следвана от „Козият рог“. А бройката на нови романи, филми, паметници, изложби и прочие културни произведения, които се бълват в държавата ни по темата с турското робство от 1990 досега, би навело незапознатите на мисълта, че преди трисейтина години България се е освободила не от комунизма, а от Османската империя.Положението и в училище си е направо Рада Госпожина. От 5 клас натам децата учат по литература и история, включително и наизуст, произведения, които са дълбоко расистки и морално остарели. И преди някой да се хване за това изречение и да ме обвини в родоотстъпничество, искам да заявя, че е правилно и редно, разбира се, да се изучават. Те са важна част от нашата история и трябва да се изучават. Но не непрекъснато. Не по този начин. Пропускаме редица произведения на български и световни автори, за да четем няколко пъти „Под игото“ и да анализираме глава по глава. В кой век живеем? Кога за последно сме воювали с Турция? Масово учениците завършват без критически способности, елементарни познания по литература и история, но неизменно убедени, че турците и мюсюлманите са лоши. При положение, че 1 милион от техните съграждани са мюсюлмани. И техните деца преминават през цяла учебна система, която ги учи на същото. С какво усещане остават тези деца след години наред четене и анализиране на това колко са лоши те? Ами когато излязат от учебната среда и заживеят сред общество, което в голямата си част е възпитано да ги мрази? И после от тях искаме да обичат и да служат на България.Но това не ни засяга. Нека мачкаме скапаните турци и мюсюлмани. Те нас 500 години, сега ние тях вече 140. Ако не им харесва, да си ходят. Но къде? Те са български граждани, те са родени тук, техните родители, баби, прадядовци от векове са живели тук.Социалният антрополог Харалан Александров изтъква, че българската колективна памет пропуска огромни моменти от по-голямата историческа картина. Според него, за нас всичко лошо идва от Анадола, но самите турци по принцип харесват българите и балканските народи, защото повечето хубави неща за тях са дошли именно оттук:„Русчук (Русе) е бил витрината на Османската империя, каквото е бил Одеса за Руската империя. Вижте колко много Велики везири, майки на султани, членове на военния и политическия елит и иновации са дошли от Балканите и българските земи. Трябва да спрем да се преструваме, че за 500 години на мястото, където сме сега, е имало черна дупка.“Страх и омраза в медиитеПоложението в медиите, които налагат общественото мнение, не е по-добро, сочат не само международните проучвания и шестото ми чувство, но и двумесечен анализ от май-юни 2018 на медийното съдържание в БНТ, Офнюз, Дневник, Вести, 24 часа, Труд и Стандарт. Новините, свързани с религия, за този период са 5,2% от общото медийно съдържание, като 3,2% са само за исляма. От тях 0,1% са с положителна или неутрална конотация, докато останалите 3,1% са негативни. От 1,9% новини, свързани с християнството, само 0,1% са негативни. Тоест, медиите в България пишат повече за неща, свързани с исляма, но по начин, който е много по-отрицателен отколкото за която и да е друга религия. Разбивката на данните показва и нещо друго: ислямът, за който пишат медиите, е почти и само чуждестранният. Терористични нападения, сексизъм, проблеми с човешките права и прочие случки от чужбина. Нещо, , е оправдано до голяма степен. Грешката, която се прави, е, че родният ислям, който е много по-различен от радикалния ислям на Саудитска Арабия и талибаните, почти не е разграничен пред публиката. Той дори не присъства в новинарските потоци и предавания освен като бързо споменаване на някой празник от дъжд на вятър. Докато българското християнство е подробно разработено в медиите и обществената среда. Там разграничението между родното православие и руското, католицизма и протестантството е ясно дефинирано.Така в крайна сметка българите не знаем почти нищо за културата, традициите и мисленето на 1 милион от нашите съграждани. Вместо това добавяме нашия доста светски и отворен ислям в кюпа заедно с радикалните му клонове и практики. В това България не се отличава по нищо от останалите Западни държави, където проучвания сочат, че съществува същата тенденция. Затова в разговора ни няколко специалисти се пошегуваха, че може би е редно държавата да организира екскурзии до мюсюлманските региони на страната, за да видим колко свестни и прилични на нас са хората, живеещи там. За да спрем да се плашим от мюсюлманския торбалан.Разлика има само в програмите на БНР, където по регионите с турскоговорящо население програмите всеки ден излъчват по 3 часа на турски език, а всеки петък има жива връзка с Ведат Ахмед, председателя на Висшия мюсюлмански съвет. Въпреки че усилията на БНР са похвални, те са насочени към обслужване на турскоговорящото население – което далеч не е цялото мюсюлманско такова – а не към хвърляне на мост между българи и турци, християни/атеисти и мюсюлмани. Така всеки лагер продължава да се окопава и да избягва комуникацията с другия доколкото това е възможно.Как са комуникирани мюсюлманската култура и теми на национално ниво в държавните телевизия и новинарски сайтове и вестници? Никак. Едни новини на турски по БНТ за 10-15 минути и това е. Как се очаква аз, децата на брат ми, съседите ми, колегите ми да опознаят един милион от своите съграждани, без да получават никаква информация за тях от никъде?По-лошо, ние постоянно сме плашени с тях. Както преди време депутатът от ДПС Делян Пеевски запита: „Страхуват ли ви ГЕРБ?“, така и аз твърдя, че неандерталските националистически партии у нас, начело с австралопитеците от ГЕРБ, успешно години наред ни страхуват с мюсюлманите и турците. Докато по-голямата част от нашата „културна интелигенция“ и „образователен елит“ – слагам ги в кавички, за да не ме порази мълния – са тотално абдикирали от задачата да издигат морално и умствено когото и да било по тази тема, белокосите, шишкавите и мургавите патриотарски градински джуджета активно работят в тази насока. И умело използват неразбирането на редовия българин и страх от родния ислям, като го примесват с наистина страшните и притеснителни арабски норми на практикуване. И, видите ли, ако не смачкаме още повече така или иначе доста измъчените български турци и мюсюлмани, те ще започнат да режат глави по улиците и да се взривяват.Във всеки случай подобна вероятност няма. Но дори да има, замислял ли се е някой, че постоянно да те псуват и хокат в училище, парламентарната трибуна и медиите може би не е най-добрата превенция от радикализация, която съществува на този свят?А можеше да има гражданска войнаБългария носи историческата вина за \"Възродителния процес\", която трябва да си припомняме общонационално и искрено всяка година точно по начина, по който си спомняме за Османското иго. Защото това, което българите сме сторили, е чудовищно. Ни повече, ни по-малко. Представете си, че подобно нещо бе причинено на наши сънародници в Гърция, Турция и Сърбия. По-скоро си припомнете, защото се е случвало. И то с нищо не е по-различно. Въпреки това всяка година възпоменанията минават някак с половин уста. Там, в Родопа да си ходят ДПС и турците, нас не ни засяга. То комунистите от преди 40 г. са виновни, не ние.А какво общо има едно турско момиченце на 11 годинки със Сюлейман Безумни? Какво общо имат всички тези наши сънародници със събития, станали преди векове, че да ги навираме постоянно в девета глуха и да ги броим за втора ръка хора? Различното е, че на чужд гръб и сто тояги са малко.А можеше да е много по-зле. Доказателство за миролюбивия и хрисим характер на нашите турци е начинът, по който реагират на изстъпленията по време на Възродителния процес. Показателен е примерът, споделен от Харалан Александров:„В Добромирци, село близо до Кърджали, съществува една институция, наречена Каба Сакал или Пухкавите Бради, която включва селските старейшини, които се събират, за да обсъдят всички важно, засягащо общността. Там имаше един човек навремето, Якуб Ефенди, който беше изключително мъдър, дори подозирам, че беше дервиш. По време на \"Възродителния процес\" нещата там излязоха извън контрол: властите тормозеха населението, стреляха по него, дори изровиха гробовете. Естествено, младите турци се хванаха за ножовете, но Якуб Ефенди ги призова и рече: „Вижте, случващото се очевидно е дело на Сатаната, а никое зло не идва отвъд волята на Аллах. Ако идва от държавата, значи идва от Бог. Ако Той ни праща подобно изпитание, нека да се държим като добри мюсюлмани и Аллах ще ги вразуми. И наистина българските власти си смениха мнението по политически причини, но мюсюлманите видяха в това ръката на Аллах. Виждате ли как те се справят вътрешно – използвайки традиционни и предмодерни механизми – с критични ситуации, които им дават всяко право да се радикализират. Сигурен съм, че това все още се случва по един или друг начин.“За подобно нещо говори и Евгения Иванова от НБУ, която нарича тази мисловна нагласа „претърпяване“. Че те по-скоро ще изчакат страданието да премине, отколкото да действат агресивно срещо него.В този ред на мисли, ДПС и Главното мюфтийство наистина имат своя важен и положителен принос за грижата за българските мюсюлмани и спирането на радикализацията в страната ни през последните десетилетия, колкото и да не им се вярва на ракиените разбирачи. От една страна, създаването на ДПС разкрива пътя на политическо развитие, който е най-стабилната алтернатива на въоръжена съпротива, отдавна изследван от научната литература в случаите с Палестина, Ливан, Ирак, Югославия, Северна Ирландия и прочие**. От друга страна, партията на Доган, водена от личните си интереси, разбира се, не позволява установяването на чужди влияния, включително радикални, сред българските мюсюлмани, които в крайна сметка биха предизвикали нейната власт (друг е въпросът, че към момента хватката на ДПС е по-скоро задушаваща за самите мюсюлмани и ние е редно да разбием модела на етническите партии, като приемем в политическия и обществения си живот повече представители на различните у нас етноси и вероизповедания, но това няма да се случи, като постоянно ги антагонизираме).Сред основните грешки на Западна Европа в отношенията им с техните мюсюлмани имигранти е тази, че те позволиха безконтролното внасяне на чуждестранни имами, обучени и възпитани в чужбина, които имат радикално различно разбиране за света. На всичкото отгоре повечето от европейските държави нямат централизирани механизми за надзор на дейностите и обученията в джамиите, което прави изключително лесно разпространението на радикален ислям, от който сега Европа тепърва ще страда много тежко. Докато в България Главното мюфтийство притежава механизмите, с които да контролира и интегрира имамите, изучили се в чужбина (около 100 души за последните 30 години, повечето от които върнали се от Саудитска Арабия, Йордания и Египет, по данни на Ведат Ахмед). Освен това ние имаме наш Висш ислямски институт и курсове за обучение на имами под шапката на Мюфтийството, които в крайна сметка са част от държавната структура. Най-големият минус досега беше, че Турция финансираше с няколко милиона лева годишно дейността на Мюфтийството. И ние имаме късмет, че Анкара все още не е станала радикална колкото Рияд, Кайро, Дубай и Исламабад. В един от редките си проблясъци на мисъл ГЕРБ се съгласиха да гласуват повече пари за ислям в България и да спрат финансирането от чужбина.И тук отново е необходимо да изоставим тесногръдието си за минута и да се поставим на мястото на мюсюлманите. Аз също съм невярващ, но не мога да отрека правото на други хора да вярват. И истината е, че ако ние не финансираме – и следователно контролираме – исляма в България, то някой друг ще го направи. А не може да отидем при тези хора и да им кажем: „Вижте сега, няма Бог, вие сте тъпи, оправяйте се“ или направо „Гоу бак Търкей“. А подобни \"ерудирани\" мнения се чуват отвсякъде. Ами не става така в този живот. Българското мюсюлманско население (около 250 хил. помаци, 500 хил. турци и поне 400 хил. цигани, доста грубовато сметнато) има своите исторически и културни специфики и придържането им към религията е нещо естествено. И отново специалисти от Софийския и Нов български университет***, както и чужбина, са съгласни, че ислямът в България е толкова размит и светски, че разликата между повечето българи християни/атеисти и мюсюлмани като начин на мислене, бит и култура се различават минимално.Ние всъщност си приличаме с мюсюлманите ниПримери за това са последните избори за президент в Турция, на които 58% от българските турци гласуваха за опонента на Ердоган, а за самия властелин на Високата порта вота си дадоха едва 25%. Малко преди това пък 71% от тях гласуваха с „не“ на референдума, който в крайна сметка даде почти неограничена власт на султан Ердоган. Изследването от 2016 г. на НБУ –  – също е успокоително. Резултатите от него сочат, че 38,5% от нашите мюсюлмани са против пускането на дори един-единствен мюсюлмански бежанец в България, 22,6% биха се съгласили да приемем ограничена бройка, а 16,7% се съгласни да спазваме европейските квоти за бежанци. Едва 4,7% биха приели всички бежанци, а 17,5% не са могли да преценят.„През последните 10-15 години българите започнаха да осъзнават, че са дълбоко и фундаментално едни и същи с европейската част на Турция. Турското робство е границата, която спира много от нас да си го признаем. Българската култура е много по-пряма и цинична, политическата коректност тук не съществува. Напълно в реда на нещата е да се майтапиш по най-грубия начин или да говориш лоши работи за съседа си, но да си живеете мирно в същото време. В този смисъл, политическата коректност може би е щитът, стоящ между дълбокото безспокойство и враждебност, дремещи на Запад, които биха представлявали много по-голяма опасност, ако този щит бъде свален внезапно“, коментира Александров.Това е особено видимо в смесените райони, където трудно може да се говори за дълбока неприязън между различните етнически и религиозни групи, който съществува в по-голяма степен извън тях. Важно е да се отбележи, че нашите народи са живели заедно от векове и съществува този феномен на комшулука, за който говори Александров: да се \"храним\", но да си живеем заедно. За да преодолеем кризата, в която се намираме, обаче са необходими далеч по-големи усилия за преодоляването на \"нискочестотните\", но устойчиви обществени нагласи. Докато се стигне до момента, в който няма да има значение дали президентът, министърът или даскалът е мюсюлманин, циганин или българин. А да е качествен човек. Интересно е да се отбележи, че търкания и неодобрение има и между самите малцинства. Така например много цигани се турчеят, но истинските турци гледат на тях с пренебрежение. Много от по-религиозните роми пък не харесват помаците, тъй като не били достатъчно добри мюсюлмани. Враждата между ромите протестанти и мюсюлмани пък е най-лютата от всички. В Родопите пък едно с едно помашките села не си приличат и често не могат да се траят.Всички ние обаче сме изправени пред един и същи враг – корумпираните партии и държавен апарат. Колкото ГЕРБ и „Атака“, например, са некадърни и зловредни човечета с дребни души, толкова са и ДПС. И то не защото са мюсюлмани, а просто защото са некачествени хора. И всички българи, турци, цигани, мюсюлмани, християни, атеисти трябва да поемем отговорността за собствените си действия и бездействия и да отървем себе си и родината си от тях.Даже не от тях, защото те всъщност са нас. Тъй като всеки продаден вот, всеки отказ от гласуване, хвърлен на земята боклук, лоша дума, нарушаване на законите, даване на подкуп, превишаване на скоростта, отказ от мислене, поддаване на омразата обричат България. Обричат вас, вашите майки, бащи, приятели и дори врагове. Не е голяма философия, нито откровение, а е простата истина. Трудното е да я спазваме. Капка по капка – вир става. Ден подир ден, дело след дело – можем да спасим или погубим своята душа и родина. И лошото е, че едното става неусетно, без усилие, просто така. А другото отнема цял живот и цялото усилие на света.Останали сме я има, я няма 7 милиона души. Една шепа хора на една длан земя. Някои умряха, други 1,5 милиона напуснаха. И продължаваме да умираме и бягаме. И така докога? Докато не остане кого повече да мразим и обвиняваме освен себе си.На 12 март 2015 г. ни напусна един велик писател, който цял живот в творчеството си говори именно за това, как да приемаме стоящия срещу нас не като раса, като професия и като идеология, а просто като човек. Тери Пратчет написа през 1971 г. едни от най-проникновените редове в историята на литературата:„Наричаха себе си Мунрунги. Което ще рече „Хора“ или „Истински човеци“. Да започнем с това, че повечето племена обикновено се кръщават така. А после идва ден, когато племето се натъква на други хора и ги кръщава Ония Хора, или пък, ако денят се е случил лош — Врага. Само да се бяха сетили за някое друго име, като например Още Истински Човеци, щяха да си спестят сума ти неприятности по-нататък.“Сто години преди това, през 1871 г., Васил Левски е написал едни от най-важните редове в българската история, които носят много сходен смисъл:„В нашата България не ще бъде така, както е сега в Турско. В нея всички народи ще живеят под едни чисти и свети закони... и за турчина, и за евреина и пр., каквито и да са, за всички еднакво ще е... Така ще е в наша България. Ние не гоним турския народ, ни[то] вярата му, а - царя и неговите закони, с една дума, турското правителство, което варварски владее не само нас, но и сами[те] тур[ци]. В Българско не ще има цар, а \"народно управление\" и \"всекиму своето\". Всеки ще си служи по вярата и законно ще се съди както българинът, така и турчинът. Свобода и чиста република.“Само да бяхме се сетили да наричаме нашите съграждани от различен етнос и религия с друго име вместо цигани, турци и мюсюлмани. Като например още истински българи, още истински човеци. Така най-сетне може би щяхме да имаме една свободна и чиста република. Вместо това се гледаме с подозрение и неприязън, дърпаме се настрана и шепнем под сурдинка: „Ти нали нямаш проблем, че те са турци/цигани/помаци/арменци/българи/мюсюлмани/християни/евреи/либерали/софиянци/левскари?“Аз нямам. А вие?------------------------------", "date": "2019.03.13", "title": "Да мразиш мюсюлманите в България, без никога да си ги срещал"}
{"url": "https://offnews.bg/112/30-metrov-kran-padna-v-mladost-sreshtu-patilantci-snimki-699231.html", "text": "Близо 30-метров кран от строеж падна в столичния квартал „Младост 3“ днес. Инцидентът е станал ул. „Филип Аврамов“, в близост до 25-та поликлиника и сградата на Общината, срещу бившия увеселителен парк „Патиланци“. Съоръжението е паднало върху тротоар, велоалея и две от пътните платна. Макар че районът е много оживен, няма информация за пострадали хора. Нанесени са щети на един автомобил. Движението по улицата е ограничено заради поставянето на предпазни ограждения.", "date": "2019.03.13", "title": "30-метров кран падна в Младост срещу Патиланци (снимки)"}
{"url": "https://offnews.bg/kultura/podnosite-na-batenberg-veche-sa-v-nim-galeria-699190.html", "text": "През месец януари на търг, организиран от аукционна къща във Виена, бяха откупени ценни подноси. Те са подарени на първия български княз Александър І Батенберг (1879 – 1886 г.) от жителите на градовете Русе, Ловеч и Берковица.Предметите са откупени при личното присъствие на министъра на културата Боил Банов и с негова заповед са предадени за съхранение в НИМ.Подносите ще бъдат експонирани в централно фоайе на втория етаж на Националния исторически музей от 13 март 2019 г. Културните ценности притежават изключителна историческа стойност и са с гравирано посвещение на български език на Негово Височество княз Александър І.Единият от тях е с позлата и с изключително богата и майсторски изработена филигранна украса. На другите два подноса е изобразен изправен български лъв, символизиращ възраждането на България.", "date": "2019.03.13", "title": "Подносите на Батенберг вече са в НИМ (галерия)"}
{"url": "https://offnews.bg/sviat/sgrada-s-uchilishte-se-sruti-v-nigeria-desetki-pod-ruinite-699229.html", "text": "Триетажна сграда, в която се помещава и частно основно училище, се срути в търговския център на Нигерия Лагос, съобщи “Ройтерс”.Под развалините може да има над 100 души, включително и ученици. Засега няма информация за жертви, заяви Ибрахим Фаринолей, говорител на Националната агенция за управление при извънредни ситуации за района. По думите му много хора, сред тях и деца с в капан в сградата. Срутвания се случват често в Нигерия, заради лошото строителство и некачествeните материали. През 2016 г. повече от 100 души загинаха, когато в Югоизточна Нигерия се срути църква. През същата година в Лагос се срина и пететажна сграда, която все още е в процес на изграждане, при инцидента загинаха най-малко 30 души.", "date": "2019.03.13", "title": "Сграда с училище се срути в Нигерия, десетки под руините"}
{"url": "https://offnews.bg/ikonomika/svetovnata-banka-otvaria-tcentar-u-nas-699220.html", "text": "Министерският съвет подкрепи намерението за създаване и функциониране на изнесен център за споделени услуги на Световната банка в София, съобщава правителствената пресслужба.Очаква се центърът да функционира като звено за споделени услуги с технологична насоченост, което ще отговаря за вътрешните корпоративни и IT операции на банката, като във времето се предвижда да се структурират и други звена за предоставяне на финансови и административни услуги. Планира се реализацията на проекта да се осъществява поетапно, като първоначалната фаза се очаква да стартира през юли 2019 г. до достигне на пълния капацитет от над 275 заети места в следващите 5 години.Центърът ще осигури работни места за високотехнологични специалисти и за надграждането на потенциал в сектори с висока добавена стойност. Групата на Световната банка е международна финансова организация, състояща се от пет институции, чиито глобални цели са намаляване на бедността, стимулиране на икономическото и социално развитие и подобряване на жизнения статус на населението. Централата на Групата на СБ е установена във Вашингтон.", "date": "2019.03.13", "title": "Световната банка отваря център у нас"}
{"url": "https://offnews.bg/izvan-terena/nikolaj-krastev-vze-priza-v-pamet-na-liupi-i-michmana-699193.html", "text": "Главният редактор на списание „СПРИНТ“ Николай Кръстев е новият носител на наградата за спортна журналистика на името на Людмил Неделчев и Николай Колев - „Люпи и Мичмана”.Получи приза в Музея на спорта на националния стадион „Васил Левски“, уважен от голяма част от колегите си и в присъствието на знакови шампиони.С тази награда Николай Кръстев става първият, който има трите значими награди в спортната журналистика – „Люпи и Мичмана“, „Братя Ексерови“ (2010) и приза “Спорт и медии” на Международния олимпийски комитет, връчена му през 2004 г.Бившият състезател по плуване и водна топка е единственият в родната гилдия с такова признание от централата на МОК в Лозана – за „Най-добро представяне на спорта и олимпизма на национално и международно равнище”, и едва третият българин след Надежда Лекарска за цялостния й принос към олимпийското движение и проф. Райна Бърдарева за книгата й \"Олимпизъм и олимпийско движение\".В професионалния си път, започнал 1983 г., Кръстев е отразил шест олимпийски игри и 9 световни първенства по лека атлетика, както и значимите събития и фигури в баскетбола, плувните спортове, бокса, футбол, олимпийското движение и др., включително ветерански, работнически спорт и за хора в неравностойно положение.", "date": "2019.03.13", "title": "Николай Кръстев взе приза в памет на Люпи и Мичмана"}
{"url": "https://offnews.bg/sviat/shestgodishna-prisada-za-avstralijskia-kardinal-dzhordzh-pel-obvinen-699191.html", "text": "Шест години затвор получи бившият ковчежник на Ватиката Джордж Пел, който бе съден за педофилия над две момчета през 90-те години.Кардиналът ще има право да иска предсрочно освобождаване най-рано след 3 години и 8 месеца.Срещу него свидетелства мъж, 13-годишен по време на престъплението, който в момента е 30-годишен, но името му не се споменава. През 90-те години той и негов приятел пеят в църковния хор. Тогава, според разказа му, стават жертва на Пел.Това не е било еднократно посегателство, но ужасените момчета мълчат с години от срам и страх.Духовникът, който вече е на 77 години, все още твърди, че е невинен. По време на съдебния му процес съдията заявява, че действията са извършени по изключително арогантен начин.Престъпленията са извършени месеци преди Пел да бъде назначен за архиепископ на Мелбърн. Към този момент той е най-високопоставеният католически служител, обвинен в сексуално насилие.Знае се, че адвокатът на Джордж Пел Робърт Ритчтър ще обжалва присъдата.Адвокат на една от жертвите споделя: „Клиентът ми е наясно, че процесът продължава и че през юни ще има обжалване. Той не иска да коментира присъдата.\"Пред сградата на съда в Мелбърн група граждани изразиха разочарованието си от твърде кратката присъда. Все пак други я приветстват.\"Това е победа не само за австралийците, но и за всички. Защото днес отправяме послание, че нашите деца са важни и животът им има значение\".", "date": "2019.03.13", "title": "Шестгодишна присъда за австралийския кардинал Джордж Пел, обвинен в педофилия"}
{"url": "https://offnews.bg/zimni/beat-fojtc-specheli-malkia-kristalen-globus-v-spuskaneto-699230.html", "text": "Беат Фойц спечели за втора поредна година малкия кристален глобус в дисциплината спускане от Световната купа по ски алпийски дисциплини.В днешната надпревара в Солдеру (Андора) швейцарецът остана шести (+0.64), но това му беше достатъчно, за да триумфира с отличието. Фойц завърши кампанията с 540 точки, след като записа една победа и общо шест подиума в осемте състезания през сезона, за да изпревари Парис само с 20 точки. Трети в общото класиране е Винсент Крихмайер (Австрия) с 339 точки.Иначе Доминик Парис спечели спускането и стана първият италианец, който записва четири победи в най-скоростната дисциплина в рамките на един сезон. Парис вече има общо 15 успеха в кариерата си за Световната купа. Доминик затвърди добрата си форма, като надви Шетил Янсруд (+0.34) и Отмар Щридингер  (+0.41).При дамите носителка на малката Световна купа в дисциплината за първи път стана австрийката Никол Шмидхофер, която днес кара по-предпазливо и остана 11-а (+0.94).Шмидхофер записа две победи и две втори места от осем спускания през сезона и събра 468 точки. Втора остана Щефани Фенийр (Австрия) с 372, а трета завърши друга австрийка Рамона Зийбенхофер с 354 пункта.", "date": "2019.03.13", "title": "Беат Фойц спечели малкия кристален глобус в спускането"}
{"url": "https://offnews.bg/obshtestvo/mezhdu-ugrozata-ot-kontclagerite-i-dobrinata-na-balgarite-razkazite-n-699138.html", "text": ".Сара Луна е от Дупница и преди Закона за защита на нацията живее нормално в четиричленното семейство - със сестра си, баща си и майка си. След него животът се променя напълно. За това - по думите ѝ - допринася младежката организация \"Бранник\", която \"следеше стриктно да се изпълняват заповедите на Комисарството по еврейските въпроси\".След Холокоста Сара има възможността да посети мемориала \"Яд ва-Шем\" в Йерусалим, основан в памет на убитите. Настръхва, когато влиза в залата на децата и поглежда небето - там всяка звездичка е убито дете. Вярва, че живялата в Карнобат като малка, а после - в София покойна поетеса Грация Албухайре е преживяла същото и чете нейно стихотворение за \"Яд ва-Шем\". - чува се мъжки глас в залата, след като Сара спира да чете. За да отговори, думата взима Рут Машиах, която не е съвременник на събитията. По времето на Холокоста тя не е била родена, но помни разказаното от нейните родители, баби и дядовци.Човек, който не помни, няма бъдеще - пише писателят, носител на Нобелова награда и концлагерист в Аушвиц, , когото цитира проф. Хени Лорер. \"Това, което сме преживели, не трябва да го забравяме\", казва тя, след като добавя своята лична история към останалите разкази на избавени от Холокоста.Семейството ѝ научава за решението софийските евреи да бъдат изселени в провинцията от протокол на Централната консистория на евреите в България, изпратен до всички общини, в това число и Казанлък, където председател на еврейската община е чичо ѝ.\"Вече се знае, че софийските евреи ще бъдат изселени от София и ще бъдат препратени в провинцията - пише в протокола. - Затова се обръщаме с молба към всички евреи, които са в провинциалните градове в еврейските общности да осигурят възможно добри условия на хората, които биха пристигнали след изселването си във вашите градове.\"Семейството ѝ с още много евреи се качва на конски вагони и отпътува за Враца. Събитията се развиват така, че идва заповед и евреите махат значките и се готвят да се върнат в Казанлък. Хени обаче иска да остане. \"Имаше едно момче от София, което много ми харесваше и вместо да се върна в Казанлък, исках да остана във Враца\".А какво се е случило с малкия Изи?Миналата година у нас се отбелязва с много тържества 75-ата годишнина от спасяването на българските евреи. Едно от тях е в Българската академия на науките. На голямото събрание в БАН присъства и председателят на Дружеството за дружба \"България - Израел\". Когато взема микрофона, той се представя със следните думи: „Аз бях на шест години и ние с моите родители бяхме изселени в Казанлък“. \"Аз седях в аудиторията и чувах, че този човек е изселен в Казанлък и разказва своята история: как една жена в къщата, където те започнали да живеят, му е давала да яде, приготвяла му е попарки. А едно момиче на 12 години се е грижело за него и му е направило люлка в двора. Ясно ви е какво се е случило - казва Хени Лорер. - Толкова се развълнувах! Като приключи своето изложение, аз отидох при него и му казах: „Вие знаете ли, че жената, която се е грижела за вас, беше майка ми, а момичето, което ви създаваше удоволствие и ви люлееше на люлката, съм аз?“Оттам нататък \"всичко е сълзи и много голяма сантименталност\".От Казанлък са и детските спомени на Бети Давидова.\"До нашата къща в Казанлък имаше една малка католическа църква. Всеки ден минавахме, там играехме. Един ден, минавайки покрай църквата, с големи черни букви прочетох: „България за българите, вън - чужденците!“. Това беше един стрес. Тогава си зададох въпроса: „Аз чужденка ли съм?“. Не съм чужденка. Аз съм се родила в Казанлък. Тук са погребани моите дядовци, баби и прабаби. Моята родина е България.Това беше първото нещо, което изживях по време на Холокоста.\"Първият сблъсък с омразата не остава единственият.\"Три пъти баща ми беше мобилизиран в така наречените трудови лагери - продължава Бети. - При идването си от лагера, бяхме седнали в кухнята, вечеряхме. Изведнъж два големи камъка паднаха на масата. Счупени бяха прозорците на къщата ни. Отвън чухме радостни викове, ръкопляскания, писъци и вулгарни думи. Ние стояхме зад стената и се страхувахме да излезем и да погледнем в очите тези, които са направили това престъпление. Защо? Защото ни беше страх. Стояхме си в стаята и така отмина случаят.\"Тя не може да забрави и получаването на призовката за изселването на семейството от Казанлък.\"За 48 часа всичко, което моите родители са събирали със скромните си средства трябваше да изчезне и да си приготвим багаж до 20 килограма. На 18 май трябваше да бъдем на казанлъшката гара. Изселваха ни в Лом.\"В този момент на помощ идват добрите приятели - българите. Идват съседи, не само от близката улица и махала, и многобройните приятели на баща ѝ. За да бъдат опазени, а не разграбени вещите им, един прибира едно, друг - друго. Така и вещите, и най-ценното им - библиотеката - оцеляват.Преживяното на гарата за Бети Давидова е \"гавра\". \"Отнеха всичките спестявания на евреите и когато се качихме на конските вагони, ни дадоха по едно билетче, тоест ние сме редовни пътници. Плащаме си. А те вече ни бяха взели парите.\"В Лом ги настаняват в училище \"Фотинов\". В прогимназиалния гимнастически салон разтварят 50 дюшека. Общо са над 250 човека. Толкова е претъпкано, че може да се мине само по една тясна пътека, при това \"само с единия крак\".Всичките се къпят на една чешма, свързана с дълга тръба с много дупки, от която тече само студена вода. В дъното на двора има една тоалетна за всички.Но в спомените на Бети Давидова има и радостни неща.Когато Давидови тръгват за Лом, всичките им приятели отиват да ги изпратят на гарата, всички. Изселваните, стресирани, не плачат. Плачат приятелите им: \"коскоджамити мъже - трият си очите, плачат развълнувани\". Когато семейството се връща в Казанлък през септември 44-та година, всички тези хора, които ги изпращат през 43-та, пак са там и пак има сълзи в очите им. \"Само че този път плачеха с радостни сълзи, затова, защото ние бяхме живи, ние оцеляхме.\"Човечни жестове показват не само обикновени, безименни българи, съседи и приятели на евреите, а и хора от властта, показва разказът на Грета Ешкенази.\"Искам да ви разкажа едно нещо, от което аз почувствах толерантността на българите.Ние живеехме на „Патриарх Евтимий“, откъдето би трябвало да отидем в гетото, в Ючбунар. Ние обаче останахме да живеем там. Аз тогава не знаех, че не трябва. Научих го преди десетина години и разбрах защо. Баща ми беше адвокат и вместо квартирата ни, някъде в документ написал, че живеем на улица „Позитано“, където е била кантората му. И по тоя начин нас ни считат, че живеем в гетото.Оставам в тоя квартал, който е абсолютно без никакви други еврейски семейства, и ходя на училище. Баща ми каза, че няма да позволи неговото дете да се отличава от другите и да носи значка и от 41-ва година, първите месеци, до 43-та година аз ходих на училище без значка. Само един-единствен път едно дете ми каза: „Ти защо не носиш значка?“. Аз му казах: „Това не е твоя работа“.По-късно Грета осъзнава в колко враждебна среда към тях е проявена благосклонност.Ешкенази помни до днес и жест, който би могъл да се счете за дребен, но тя казва, че никога няма да забрави:Жест, който е жив в паметта на Рени Лиджи и днес, е направен от учителката ѝ по български Надежда Драгнева. Тя отива да я изпрати на гарата, когато момичето тръгва за Видин, с риск да бъде арестувана.Рени Лиджи споделя за благородството на още двама души:Оцелелите от онзи период евреи не са забравили, а няма и как да забравят случилото се, напомня в поемата си за 9 март кюстендилският поет Симчо Исаков, откъс от която също прозвуча на срещата на оцелелите от Холокоста в Еврейския културен дом в София.(Откъс от поемата \"Девети март\" на Симчо Исаков, прочетен от Виктория Атанасова - съставител на сборника \"Избрано\" (2007) с поезия, проза и романа в стихове на Исаков)", "date": "2019.03.13", "title": "Между угрозата от концлагерите и добрината на българите: разказите на спасени от Холокоста евреи"}
{"url": "https://offnews.bg/tenis/dzhokovich-hvali-kolshrajber-sled-zagubata-nadal-i-federer-bez-proble-699195.html", "text": "Сръбската суперзвезда в мъжкия тенис Новак Джокович не спести похвалите си по адрес на съперника си след изненадващото поражение в трети кръг на турнира от сериите Мастърс в Индиън Уелс.Световният номер 1 загуби от Филип Колшрайбер в двубой, който беше отложен с един ден след само гейм игра, което се оказа от полза на опитния германец.\"Харесвах повече шансовете си срещу него предната вечер, но не се получи, заваля. Днес имахме напълно различни условия, топката отскачаше много по-високо. Очевидно той използва отскоците много добре. Аз не играех добре, беше просто един от онези дни.Поздравявам го, че игра тактически много добре и ме накара да изляза от комфортната си зона. Той заслужаваше победата. Той е отдавна в тура и не се вълнува къде ще играе - на централния корт или не.Доказал е, че може да печели срещу топ играчите. Всъщност това не е такава изненада. Когато усеща топката и има ден, може да победи всеки на всяка настиклка\", каза Джокович.За разлика от него, другите две мегазвезди в тениса успяха да вземат своите мачове. Рафаел Надал продължава към 1/8-финалите в Индиън Уелс, след като надигра аржентинеца Диего Шварцман с 6:3, 6:1. Матадора ще се изправи срещу Филип Краинович, който отстрани изнеадващо в два сета 14-ия поставен в схемата Данийл Медведев.Роджър Федерер пък спечели швейцарската битка със Стан Вавринка, побеждавайки го с 6:3, 6:4. Следващият съперник на Маестрото е Кайл Едмънд, който надигра молдовския квалификант Раду Албот с 6:3, 6:3. ", "date": "2019.03.13", "title": "Джокович хвали Колшрайбер след загубата, Надал и Федерер без проблеми в Индиън Уелс"}
{"url": "https://offnews.bg/futbol/dzhordzhina-kam-ronaldo-bog-te-obicha-futbolat-e-tvoj-699196.html", "text": "Половинката на Кристиано Роналдо Джорджина Родригес показа публично емоциите си след гола на португалеца за 3:0 в полза на Ювентус срещу Атлетико Мадрид, с който \"Старата госпожа\" се класира за 1/4-финалите на Шампионската лига.Ювентус заличи пасива от 0:2 след първия мач в Мадрид, а Роналдо се превърна в главно действащо лице на \"Алианц Стейдиъм\". Джорджина, която роди дъщеря Алана -Мартина, от Роналдо, се разплака на трибуните, а кадрите трогнаха феновете на Ювентус. Ден след мача тя публикува емоционален статус в Инстаграм към любимия си.\"Това 3:0 никой не може да ти го открадне. Ти заслужаваш това и то не само заради този хеттрик. Ти заслужи това за всичко, което даваш на клуба. Ти си пример за съотборниците и треньора. Всички ти се възхищаваме и подкрепяме всеки ден. Кармата съществува. Бог знае това и те обича, защото светът на футбол е твой. Обичаме те.Кристианито, Матео, Ева, Алана и Джорджина\", написа испанката, като подписа посланието и от името на децата на Роналдо, три от които са от сурогатни майки, чиято самоличност се пази в дискретна тайна.", "date": "2019.03.13", "title": "Джорджина към Роналдо: Бог те обича, футболът е твой!"}
{"url": "https://offnews.bg/112/avtomobil-padna-ot-most-v-iskar-shofiorat-zagina-699197.html", "text": "Мъж е загинал, след като автомобилът му паднал от мост над река Искър, съобщава ОД МВР-Враца.Сигнал за инцидента е получен на 12 март сутринта. Гражданин сигнализирал Районното управление в град Роман, че при моста между селата Радовене и Кунино е паднала лека кола. Изпратеният на място екип установил, че автомобилът „Мерцедес В 230” е управляван от 64-годишен шофьор от София с 47 години стаж зад волана. Той излязъл от пътя по посока на движението при ляв завой и паднал в реката.Водачът е пътувал сам. Тялото му е транспортирано за аутопсия в съдебна медицина.Причини в процес на изясняване. Образувано е ДП по описа на РУ – Роман.", "date": "2019.03.13", "title": "Автомобил падна от мост в Искър, шофьорът загина"}
{"url": "https://offnews.bg/ikonomika/balgarski-kompanii-v-sasht-shte-priemat-na-stazh-evropejski-studenti-699192.html", "text": "Обмен на студенти и млади предприемачи, които да посещават американски компании с български произход по програмата на ЕС “АЛЕКО”, е договорил заместник-министърът на външните работи Георг Георгиев на среща с представители на български високотехнологични компании в САЩ, съобщава МВнР.Българи, които работят и управляват фирми в областта на нанотехнологиите и роботиката в САЩ, са изразили готовност да обменят опит с европейски студенти, специалисти и предприемачи от бранша.Брюксел дава възможност на европейските студенти и млади предприемачи да участват в програмата A.L.E.C.O, благодарение на която може да кандидатстват за стаж в чужди компании.“Можете да очаквате резултати скоро. Ще направим така, че успехите на компаниите, собственост на наши сънародници в чужбина, да бъдат видими за света и да са полезни за бъдещето на европейските студенти”, заяви Георгиев на срещата.Една от компаниите е базирана в Бостън и има изградена модерна производствена база в Пловдив, което допринася за интеграция на производствата в България и САЩ и за увеличаване износа на машини и машинни елементи от страната ни към САЩ, допълва МВнР. Тази компания участва в големи проекти, сред които производството на военни роботи-сапьори за обезвреждане на мини и самоделни взривни устройства. Продуктите ѝ са използвани от американските войски в Ирак. Основната специализация на компанията е в изработката на роботи за полупроводниковата индустрия.", "date": "2019.03.13", "title": "Български компании в САЩ ще приемат на стаж европейски студенти"}
{"url": "https://offnews.bg/obshtestvo/vodata-spira-v-chasti-ot-6-stolichni-rajona-699127.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството Подмяна на сградно водопроводно отклонение до бл. 100 в жк. „Младост 1“ налага спиране наводоподаването от 09.00 до 17.00 часа на бл. 100, 10-то ОДЗ, пицария пред бл. 100.Заради подмяна на сградно водопроводно отклонение на ул. „Юрий Гагарин“ в жк. „Изток“ се налагаспиране на водоподаването от 09.30 до 17.30 часа на ул. „Юрий Гагарин“ от ул. „Тарас Шевченко“ до ул. „Антон Павлович Чехов“.Реконструкция на уличен водопровод на ул. „Козлодуй“ в жк. „Банишора“ налага спиране на водоподаването от 09.00 до 19.30 часа на ул. „Козлодуй“ от ул. „Странджа“ до ул. „Опълченска“ и ул. „Лада“. Във връзка с подмяна на сградно водопроводно отклонение на ул. „Тунджа“ в Център се налага спиране на водоподаването от 09.00 до 18.00 в района на ул. „Тунджа“ от ул. „Прага“ до ул. „Разслатница“. Смяна на пожарен хидрант на ул. „Изгрев“ в с. Казичене налага спиране на водоподаването от 09.30 до 17.30 часа на ул. „Никола Петков“, ул. „Христо Ботев“, ул. „Витоша“, ул. „Пейо Яворов“. Без вода във връзка с подмяна на сградно водопроводно отклонение на ул. 9-та в кв. „Обеля“ ще бъдат от 09.30 до 16.30 часа в района на: ул. 9-та от ул. 19-та до ул. „Академик Дмитрий Лихачов“. ", "date": "2019.03.13", "title": "Водата спира в части от 6 столични района"}
{"url": "https://offnews.bg/obshtestvo/sv-nikifor-izpovednik-pazel-hristianite-ot-eretitci-699129.html", "text": "Църквата почита днес Св. Никифор Изповедник, патриарх КонстантинополскиТой бил син на знатен и благочестив гражданин на Цариград на име Теодор, който претърпял изтезание и изгнание, задето почитал светите икони. Получил християнско възпитание и много добро образование. Никифор присъствал на VІІ Вселенски събор (787 г.). Той се усамотил край Босфора, като прекарвал живота си в научни трудове, пост и молитва. Построил църква и основал манастир. В 806 г. Никифор, след смъртта на патриарх Танасий, бил избран за цариградски патриарх: приел отначало монашество, после свещенически сан и бил възведен на патриаршески престол в самия ден Пасха. Във време на посвещението той държал в ръка своето обещание да пази истините на православната вяра. Като приел управлението на Църквата, той преди всички обърнал внимание на поведението на духовенството и взел мерки против разпуснатия живот в столицата. С еретиците встъпил в последователна и постоянна борба. Скоро той се проявил като изповедник, указвайки твърда съпротива на иконобореца император Лъв Арменец. На всички старания на императора, чрез ласки и закани да го склони на своя страна, Никифор отговарял:\"Напразни са твоите трудове господарю! Ние не можем да изменим древното предание, ние почитаме изображенията на светците както Кръста и Евангелието\". Той убеждавал православните да се пазят от еретиците и да се не боят от преследванията. В църквата \"Св. София\" св. Никифор извършил всенощно бдение, молейки се за мир в Църквата и за избавяне от ереста.Императорът с гняв изгонил от двореца патриарха и всички, които били с него. Епископите били пратени на разни места на заточение, а свещениците и монасите били предавани на различни мъчения и затвор, за да ги склонят към ереста. Патриархът временно бил оставен на длъжността си, понеже имало опасност от бунт сред народа.В 814 г. императорът свикал събор от свои съмишленици епископи, които повикали на събора патриарха, но Никифор наредил да им кажат, че нямат право да бъдат съдии в неговата област. Тогава епископите го обявили за лишен от сан, а императорът го пратил на заточение отначало в един манастир, основан от самия патриарх, а после в друг, близо до Цариград. Там св. Никифор Изповедник починал през 818 година.Мощите на св. Никифор били пренесени в Цариград в 846 година.", "date": "2019.03.13", "title": "Св. Никифор изповедник пазел християните от еретици"}
{"url": "https://offnews.bg/obshtestvo/mvr-poluchava-oshte-3-mln-ot-biudzheta-za-neotlozhni-merki-svarzani-699237.html", "text": "МВР ще получи допълнителни 3 милиона лева от бюджета през 2019 г. за неотложни мерки, свързани с присъединяването на България към Шенгенското пространство, съобщиха от правителствената пресслужба.Парите ще отидат по проекти и дейности от \"първостепенно значение за ефективно изпълнение на мероприятията по противодействие на засиления миграционен натиск по границите\" ни. Сред тях се включват и \"извършване на строителни дейности и повишаване на техническата обезпеченост на граничните контролно-пропускателни пунктове\".Към момента бюджета на Министерството на вътрешните работи е около 1,6 милиарда лева, което е 200 милиона лева повече от 2018 г.", "date": "2019.03.13", "title": "МВР получава още 3 млн. от бюджета за неотложни мерки, свързани с Шенген"}
{"url": "https://offnews.bg/obshtestvo/reshavat-kolko-da-se-uvelichat-zaplatite-na-shofiori-i-vatmani-699176.html", "text": "Заплатите на шофьорите и ватманите от градския транспорт ще обсъжда днес комисията по транспорт към Столичния общински съвет. Промени в условията на труд и намаляване на часовете извънредна работа са сред другите искания на водачите.Кметът Йорданка Фандъкова вече обеща - след среща с президента на КНСБ Пламен Димитров и разговор с лидера на \"Подкрепа\" Димитър Манолов, че ще 3-годишна програма за ежегодно увеличаване на основната заплата на работещите в градския транспорт с минимум 10 на сто. От 1 юни Столична община ще осигури средства за допълнително увеличение на доходите на водачите на превозни средства в градския транспорт. Фандъкова възложи на зам.-кмета по финанси и транспорт Дончо Барбалов и на директорите на общинските транспортни дружества да изготвят финансови разчети. Заплатите на всички работещи в транспортните дружества бяха увеличени средно с 10% от 1 февруари тази година. Исканията на водачите бяха подкрепени и от , който дойде заедно с протестиращите шофьори на заседанието на комисията преди две седмици. ", "date": "2019.03.13", "title": "Решават колко да се увеличат заплатите на шофьори и ватмани"}
{"url": "https://offnews.bg/obshtestvo/zad-kauzata-pazim-ezika-si-na-desislava-radeva-zastava-i-sofi-marino-699178.html", "text": "Състезанието по български език „Пазим езика си“, организирано от гражданското сдружение „Живата вода на България“, тази година става национално. Първото издание на състезанието беше през миналата година. Като пилотно то събуди голям интерес от страна на ученици, учители и родители. „Пазим езика си 2019“ срещна широка подкрепа, като зад него застанаха всички университети в България, в които се изучава специалност „Българска филология“ – Софийският университет „Св. Климент Охридски“, Великотърновският университет „Св. св. Кирил и Методий“, Пловдивският университет „Паисий Хилендарски“ и Шуменският университет „Епископ Константин Преславски“, както и Българската академия на науките (БАН). Логистичен партньор на състезанието по български език е Министерството на образованието и науката. През тази година всички ученици от страната в V и VI клас ще могат да се съревновават помежду си, като покажат колко добре владеят българския език. Стремежът на инициаторите е да се насърчи създаването на трайни умения у учениците за правоговор и правопис на книжовен език, както и фокусиране на общественото внимание към все по-ширещата се неграмотност и масово използване на чуждици.„Стремежът ни е чрез „Пазим езика си“ да ангажираме учениците малко по-нестандартно да подобряват своите правописни и граматически познания. И да събудим у тях любовта към родния език, както и желанието да стават все по-добри в използването му. Състезанието е за всички, не само за отличници“, заяви председателят на управителния съвет на „Живата вода на България“ г-жа Десислава Радева.Каузата припознаха много хора, които милеят за българския език и грамотността, и те стават нейни посланици. Сред тях са писатели, поети, журналисти, актьори, музиканти като Алек Попов, Драгомир Симеонов, Маргарита Петкова, Веселина Седларска, Любен Дилов-син, Александър Секулов, Михаил Билалов, Бойка Велкова, Елена Петрова, Йоанна Темелкова, група „СкандаУ“, Дарин Маджаров от платформата Уча.се, Айше Сали (БНТ) и Софи Маринова.Участниците в „Пазим езика си“ тази година ще са разделени в две възрастови групи - V клас и VI клас. Те ще се състезават в два изпитни кръга - на 20 април и 11 май. Крайният срок за записване в училищата по места е 13 април.В първия кръг децата от V клас ще покажат колко добре могат да се справят с диктовка и с разбирането на текст. Ще им бъде поставена и задача за проверяване на познанията за синоними.Учениците от VI също ще работят върху диктовка и въпроси за функционална грамотност. Освен това ще трябва да покажат познаване на богатството на българския език като „преведат“ текст, изпълнен с чуждици, както и да транслитерират текст, предложен им на латиница.За втория кръг ще се класират първите седем деца от всяка възрастова група, показали най-добри резултати. Финалният кръг ще се проведе в СУ „Св. Климент Охридски. Проверката се извършва на място от петчленно жури, начело с проф. Владимир Атанасов, представител на катедрата „Методика“ във Факултета по славянски филологии в СУ „Св. Климент Охридски“. Предвиден е награден фонд.За децата, заели първите три места във всяка категория, ще има специална изненада, подготвена от организаторите и техните партньори. Изпитните материали са изготвени от миналогодишните съставители – Рени Стоичкова, преподавател по български език, автор на редица учебни помагала, и Доротея Николова – журналист и ПР. Към тях тази година се присъединяват Цеца Петрова, учител по български език и литература, автор на учебници и учебни помагала, и Десислава Нейкова, доктор по методика на обучението по български език.„Със съжаление отбелязваме, че в последните години към студентските зали се запътват зрелостници с ниска правописна култура и с празноти в познанията за пунктуацията“, каза проф. д.и.н. Георги Колев, ректор на Шуменския университет „Епископ Константин Преславски“. Той допълни, че поздравява организаторите и подкрепя идеята на конкурса, а академичната общност в университета адмирира и приветства всяка възможност децата ни да четат и пишат повече, да пазят езика ни, да не забравят корените и традициите си.„Като наследник и духовен приемник на Търновската книжовна школа на св. Евтимий, патриарх Търновски, Великотърновският университет подкрепя всички форми, насочени към съхраняването на българската езикова и културна идентичност“, заяви ректорът на ВТУ „Св. св. Кирил и Методий“ проф. д-р Христо Бонджолов. По думите му състезанието „Пазим езика си“ е похвална, достойна за уважение и изключително важна инициатива.Повече информация за конкурса и неговия регламент можете да видите  ", "date": "2019.03.13", "title": "Зад каузата 'Пазим езика си' на Десислава Радева застава и Софи Маринова"}
{"url": "https://offnews.bg/obshtestvo/ogranichavat-se-poletite-na-boing-737-maks-vav-vazdushnoto-prostranstv-699177.html", "text": "Ограничават се полетите на самолети Боинг 737 Макс във въздушното пространство на България, съобщи транспортното министерство.На 12 март в 21.00 ч. българско време Европейската агенция по безопасност на полетите (EASA) е издала директива по безопасност, касаеща самолетите Боинг 737 8/9 MAX. Във връзка с нея Главна дирекция „Гражданска въздухоплавателна администрация” е дала указания за ограничаване на полетите на тези самолети в българското въздушно пространство, включително и излитащите и кацащите на българските летища, с изключение на полетите за пребазиране и ремонт. Ще бъде гарантирано обслужване и безопасно кацане на самолетите от този тип в случай на възникване на извънредна или аварийна ситуация.Ограничението се въвежда след катастрофата на Боинг 737 Макс 8 в неделя, при която загинаха всички 157 души на борда. Машината се разби минути след излитане от етиопската столица Адис Абеба. Моделът се използва за комерсиални полет от 2017 г. Това е вторият инцидент с Боинг Макс 8 след катастрофата в Индонезия миналия октомври, при която загинаха 189 души.", "date": "2019.03.13", "title": "Ограничават се полетите на Боинг 737 Макс във въздушното пространство на България"}
{"url": "https://offnews.bg/futbol/kristiano-ronaldo-izvede-iuventus-do-velik-obrat-699175.html", "text": "Мегазвездата Кристиано Роналдо изведе Ювентус до велик обрат срещу Атлетико Мадрид в осминафиналите на Шампионската лига. След 0:2 в испанската столица, мнозина отписваха шансовете на Ювентус да продължи напред, но португалецът не споделяше мнението им.С перфектен мач торинци разгромиха своя съперник с 3:0, като и трите попадения отбеляза Кристиано Роналдо, който не остави сянка на съмнение защо беше привлечен в Торино от Реал Мадрид. Ювентус изигра много зряло мача, като държеше далеч от вратата на Шчесни играчите на Атлетико, които рядко опитваха атаки.И трите гола паднаха идеално разпределени във времето. Първото си попадение Роналдо отбеляза в средата на първата част, втория гол беше отбелязан в началото на втората част, а третия от дузпа дойде в края, като така Атлетико нямаше време за реакция.В другия мач тази вечер, останал в сянката на титаничния сблъсък в Торино, Манчестър Сити разгроми Шалке 04 със 7:0 и с общ резултат 10:2 достигна четвъртфиналите. Германците започнаха добре мача, но рухнаха след първия гол, дело на Агуеро в 35-ата минута от дузпа. Три минути след това отново той се разписа за удвояването на аванса на тима си. В 43-ата минута Сане също записа името си сред голмайсторите и оформи класическия резултат на почивката.Стърлинг увеличи аванса на \"гражданите\" в 56-ата минута, а Бернардо направи резултата 5:0 в 71-ата. Фодън също се разписа в 78-ата, а Жесус оформи крайния резултат в 84-ата минута на двубоя.", "date": "2019.03.13", "title": "Кристиано Роналдо изведе Ювентус до велик обрат"}
{"url": "https://offnews.bg/temida/arabadzhievi-bili-iznenadani-che-ispanskite-vlasti-sa-gi-otkrili-v-do-699181.html", "text": "Ветко и Маринела Арабаджиеви са били изненадани, когато испанските власти са ги открили в дома на Георги Семерджиев - Жоро Шопа, в Барселона. Арабаджиеви се укриваха и не са се предали сами, заяви говорителят на главния прокурор Румяна Арнаудова по бТВ, като отрече твърденията на Семерджиев, че семейството му е било на гости. „Това е защитна позиция, която вероятно ще чуем и в следващите дни, включително и след завръщането му в България, което се надявам да се случи скоро”, коментира Арнаудова. Тя допълни, че в рамките на разследването срещу Арабаджиеви има годно събрани доказателства, с които ще се влезе в съда, че те се укриват продължително в дома на Семерджиев. По думите ѝ за българските служби е било предизвикателство да установят къде точно се укриват лицата, но благодарение на испанските власти са били локализирани.„Не можем да кажем началната дата, от която лицата са били в Испания в дома на Семерджиев”, посочи Арнаудова.Според нея е много рано да се дават конкретни прогнози кога Арабаджиеви ще се върнат в България. „Надяваме се максимално бързо производството пред испанския съд да приключи и да се даде разрешение за предаването на Арабаджиеви и на Георги Семерджиев”, каза говорителят на главния прокурор. По думите ѝ Арабаджиеви и Семерджиев вероятно се познават отдавна. Предстои съвсем скоро внасяне на обвинителен акт и завеждане на дело срещу бившия заместник-кмет на Столична община Евгени Крусев, каза Арнаудова по Нова тв. В средата на декември бившият зам.-кмет на София Евгени Крусев получи обвинение за длъжностно престъпление, свързано с ремонта на релсовия път на ул. \"Граф Игнатиев\".", "date": "2019.03.13", "title": "Арабаджиеви били изненадани, че испанските власти са ги открили в дома на Жоро Шопа"}
{"url": "https://offnews.bg/obshtestvo/19-ot-balgarite-se-samniavat-che-zemiata-e-kragla-samo-58-viarvat-699194.html", "text": "Близо една-пета от българите имат съмнения за кръглата форма на Земята, показва изследване на \"Галъп интернешънъл\", публикувано днес.В провокативното проучване респондентите са запитани дали вярват на твърдението, че Земята има плоска форма. 8% са отговорили, че са съгласни с тази теза, 11% са казали, че не могат да преценят. 81 на сто от запитаните са го отхвърлили. 19-те процента колебаещи се във формата на Земята са предимно от маргинализирани социални групи и това почти изключва възможността да се шегуват в отговора, коментират авторите на изследването.От друг въпрос става ясно, че една-четвърт от българите не вярват или поне се съмняват, че човек е стъпвал на Луната. 74% са съгласни, че това се е случило, 9% категорично не вярват, а 15% са отговорили, че се колебаят за отговора.Особено висок е процентът на хората, които вярват, че ваксините вредят на човешкото здраве - цели 15 на сто изразяват това мнение, а други 27 на сто не могат да преценят дали ползата е по-голяма от вредата. Едва 58% са убедени в полезността на ваксините.Данните са от представително за пълнолетното население на страната изследване, независимо от външно финансиране, част от четвъртвековната програма за ежемесечни изследвания, посочват от агенцията. ", "date": "2019.03.13", "title": "19% от българите се съмняват, че Земята е кръгла. Само 58% вярват, че ваксините са полезни"}
{"url": "https://offnews.bg/sviat/maduro-obiavi-pobeda-v-elektricheskata-vojna-s-pentagona-699182.html", "text": "Президентът на Венецуела Николас Мадуро обяви снощи победа в \"електрическата война\", предизвикана според него от Пентагона, и съобщи, че е създадена \"президентска следствена комисия\", за която ще поиска помощ от Русия, Китай и Иран, предаде БТА.\"Обявявам победа в електрическата война\", заяви Мадуро на заседание с министрите, предавано по телевизията.От миналия четвъртък Венецуела е в плен на най-тежката криза в електроснабдяването, парализирала транспорта, комуникациите, търговията и бита на населението.Електричеството е почти възстановено в Каракас и в повечето щати според правителството, но не и в провинцията.От началото на кризата Мадуро обвинява Съединените щати и опозицията, че са извършили \"кибернетична атака\" срещу главната електроцентрала. \"Имаме доказателства, че кибератаката е водена от Хюстън и Чикаго в САЩ и че тя е поръчана от Пентагона\", заяви Мадуро. \"Ще поискам помощ от ООН, Китай, Русия, Иран и Куба - страни с голям опит в кибератаките\", продължи той. \"Ще разкрием каква е била атаката, кой я е извършил и с каква цел\", добави Мадуро, цитиран от АФП.", "date": "2019.03.13", "title": "Мадуро обяви победа в електрическата война с Пентагона"}
{"url": "https://offnews.bg/ikonomika/trajcho-trajkov-aetc-belene-e-kato-da-investirash-v-statcionaren-tele-699179.html", "text": "Твърде малко вероятно е да се намерят инвеститори за АЕЦ „Белене”, при условията, които правителството е поставило, без никаква форма на държавна или непазарна подкрепа.Това заяви бившият енергиен министър Трайчо Трайков по бТВ. Проектът няма начин да бъде печеливш при пазарни условия, когато започне да произвежда електроенергия и да я продава на пазара, коментира още той.По думите му тогава въпросът е кой ще поеме загубата. „Ако се появи инвеститор, той или разчита някой да му покрие загубата, или има други цели, които не са икономически”, отбеляза Трайков.Той е категоричен, че няма начин този проект да печели в бъдеще. „Това е все едно 90-а година да инвестирате във фиксиран телефон, когато започва интернетът и мобилната комуникация. Енергетиката се движи в съвсем друга посока и скоро притежанието на такава мощност като нова ядрена централа не просто ще е малко неизгодно, а и ще пречи”, отбеляза Трайков.Според него, дори България да не участва с никакви пари в строителството на централата, ще има още около 1 млрд. евро разходи само за инфраструктурата, които не се очаква да ги плати инвеститорът.„С това, което участваме, ако централата губи след това, ние постепенно ще го загубим в полза на кредиторите, тоест ще сме се сдобили с нещо голямо и пречещо на цялата енергетика, ще сме похарчили 1 млрд. евро, ще сме дали всичко, което досега ме инвестирали и накрая няма да е наше. Каквато и цена да се вземе на тези активи, ще е по-добре, отколкото те да се влагат в губещо предприятие”, аргументира позицията си Трайков.По отношение на „Турски поток” той отбеляза, че се очаква ние „да си бръкнем в джоба”. „Планът е за 3 млрд. лева България да построи нови няколкостотин километра тръби, с които да транзитира руски газ, надявайки се след десетки години да си върне инвестицията”, заяви той.Трайков изтъкна, че в момента получаваме по близо 100 млн. долара годишно от транзит, без да се налага да инвестираме големи суми допълнително. „Новото предложение е да дадем 3 милиарда, за да продължим да транзитираме, само че в друга посока, като междувременно се откажем от единия милиард долара приблизително, които имаме да получаваме до 2030 г. по сега действащия договор”, допълни той. ", "date": "2019.03.13", "title": "Трайчо Трайков: АЕЦ Белене е като да инвестираш в стационарен телефон"}
{"url": "https://offnews.bg/sviat/gubernatorat-na-kalifornia-se-gotvi-da-blokira-smartnata-prisada-699187.html", "text": "Губернаторът на Калифорния Гевин Нюсъм ще наложи мораториум върху смъртното наказание в щата и ще отложи временно изпълнението му при 737 затворници, съобщава Би Би Си.\"Смъртното наказание е несъвместимо с нашите основни ценности и то удря в сърцето на това, което означава да бъдеш калифорниец. Умишленото убийство на друг човек е грешно. Като губернатор, не мога да надзиравам екзекуцията на нито един човек\", ще заяви губернаторът, сочат предварителните записки от речта му, разпространени от канцеларията му.Последното смъртно наказание в Калифорния е изпълнено през 2006 година, а от години насам се водят битки срещу изпълнението и методите.Самият губернатор е твърдо против смъртната присъда. Той встъпва в длъжност през януари тази година, като мораториумът върху смъртните наказания е едно от неговите обещания.Заповедта предвижда и премахването на протокола за поставяне на смъртоносна инжекция, а камерата за екзекуции в затвора Сан Куентин ще бъде затворена. Затворниците няма да бъдат освободени.Губернаторът няма правомощия да премахва окончателно закона за смъртното наказание. Отмяната би изисквала всеобщо гласуване в подкрепа на промяната. Следващата възможност за такова гласуване ще бъде на изборите през 2020 година.Блокирането на смътните присъди, което губернаторът Нюсъм вече издава, ще изтече, когато той напусне поста си. Настоящият му мандат продължава до януари 2023 година.Повече от 900 души са осъдени на смърт в Калифорния от 1978 г., но само 13 са били екзекутирани. Други 79 са починали от естествени причини, а още 26 са отнели живота си, сочат Би Би Си.", "date": "2019.03.13", "title": "Губернаторът на Калифорния се готви да блокира смъртната присъда"}
{"url": "https://offnews.bg/temida/dumata-dzhendar-evoliuira-do-sadebno-priznata-obida-699189.html", "text": " е не просто обидна, а ако е използвана по адрес на полицай, е дори проява на хулиганство. Това реши на 6 март Пловдивският окръжен съд по дело срещу шофьор, глобен от КАТ.Така абсурдните интерпретации на научния термин навлизат в нов етап. Първо политиците масово твърдяха, че Истанбулската конвенция въвежда трети пол, споменавайки „джендър“. После английската дума стана пародийно определение за човек с неясна сексуална ориентация.На жаргон тя започна да се използва като шега и дори обида. Появи се словосъчетанието „джендърмерия“ – от „джендър“ и „жандармерия“ – сарказъм, насочен срещу служителите на едноименната дирекция в МВР.В този понятиен хаос на 1 март се намесва Пловдивският районен съд, който представя съвършено нов контекст. Употребата на „джендър“ срещу полицай става хулиганска проява. Пет дни по-късно втората инстанция окончателно потвърждава мотивите на колегите си.Как е възможно това?Пловдивски шофьор, глобен от пътни полицаи на 19 ноември миналата година, решава да излее гнева си във Фейсбук. Непосредствено след случката публикува в социалната мрежа снимка на патрулката на санкциониралите го униформени, наричайки ги „джендъри“. За по-голяма тежест добавя, че съставилият му акт е „селски тарикат“, а и „доста нагъл и прост“.„Джендъри на колелото на Асеновградско. Единият е меко казано джендър, […] Т. Т. е един селски тарикат от Садово, който се представя за полицай, ама законите малко не ги знае, ама… Простено му е за това, но не и за това, че ме заплашваше. Той даже е в групата, нека гледа, сладура му със сладур, да не се засичаме в кабинета ми… Иначе силно се надявам да се видим в съдебна зала с него, доста нагъл и прост служител“, пише глобеният.Тази негова активност във Фейсбук привлича вниманието на четирима колеги на споменатия полицай, които активират правоохранителния ресурс на МВР. На автора, също посочен само с инициали – В. Н., е съставен акт по Указа за борба с дребното хулиганство (УБДХ).Какво казва съдът?На първа инстанция Пловдивският районен съд потвърждава мнението на полицията и глобява хулиганстващия гражданин с 500 лв. Следва и окончателното решение на Окръжния съд в града, което споделя мотивите на долната инстанция, но смекчава наказанието наполовина – 250 лв.През цялото време глобеният гражданин не отрича, че е автор на проблемната публикация, но твърди, че не е извършил хулиганство. Теза, която можеше да възприеме и съдът, ако се бе позовал на установената практика, че в случая става въпрос най-много за обида. А тя се преследва с частно наказателно дело, не по УБДХ.Но не и според пловдивските съдии. Те приемат едновременно, че става въпрос и за обида, и за хулиганство, тъй като публикацията на недоволния шофьор представлявала „нарушение на обществения ред и спокойствие“. По какъв начин обществото е смутено – в мотивите на съда не се пояснява. Споменава се единствено, че езикът, използван от глобения във Фейсбук профила му, е възприет от полицаите, като „оскърбително отношение и държане“.„Безспорно написването на думите „джендъри на колелото“, „селски тарикат“, „доста нагъл и прост служител“ представляват обидни реплики, като те са били адресирани към лицето Т. Т. и са били възприети от неограничен брой хора, в това число и от полицейските служители А. С., Г. Д., А. К. и З. Г. Непристойните действия, макар и да са били написани в социална мрежа, а не са били изречени на обществено място, безспорно изпълват състава на нарушението, за което нарушителят е предаден на съд“, констатира Пловдивският районен съд.След което поне пояснява, че в случая не може да се говори за класическо хулиганство – по смисъла на Наказателния кодекс (НК). В края на мотивите се споменава снизходително и, че заради признанието на нарушителя, че е автор на публикацията, „съдът предпочете по-леката от предвидените в УБДХ санкции, а именно глобата, тъй като задържането в структурно звено на МВР би било прекомерно тежка санкция за подобно нарушение“.Така „джендър“ официално стана обидна дума, че даже и проява на хулиганство в България. Нещо като хипотенузата по Бранислав Нушич, която негова леля бе взела за „някаква стонога“ и се бе обидила.Copyright (c) 2018. RFE/RL, Inc. Препубликувано със съгласието на Radio Free Europe/Radio Liberty, 1201 Connecticut Ave NW, Ste 400, Washington DC 20036.", "date": "2019.03.13", "title": "Думата джендър еволюира до съдебно призната обида"}
{"url": "https://offnews.bg/kultura/mashtabna-izlozhba-na-kultovia-hudozhnik-vasil-ivanov-otbeliazva-110-g-699188.html", "text": "В залите на Националната галерия/Двореца се открива изложба на художника Васил Иванов (1909-1975) от Колекция Борис Бекяров. Експозицията е подредена по случай 110 години от рождението на твореца.Васил Иванов е изключителен художник, който се превръща в легенда още приживе. В едно време на конформизъм той има значителен принос в утвърждаване на свободата на твореца у нас. Новаторството на неговото творчество е неотделимо от духовните му възгледи. Васил Иванов е ерудит, философ и мистик, последовател на Петър Дънов. Занимава се с йога, астрология и хиромантия, слави се с дарбата на ясновидец. Живее в малка дървена барака на дъновиския Изгрев. Води затворен, изолиран, свръхконцентриран в творчеството си живот. Петър Увалиев казва през 1962 по БиБиСи, че Васил Иванов е човекът, който за дълго е единственото лице на модерното българско изкуство на запад.Изложбата представя над 90 творби на художника в цялото многообразие на неговото творчество. Основен акцент са работите от т. нар. \"космически цикъл”, които са се превърнали във \"визитната картичка” на Васил Иванов в историята на изобразителното изкуство.Първата му изложба с \"космически” творби през 1964 е забранена директно от ЦК на БКП. Авторът е принуждаван да се отрече от търсенията си. Обвиняван е, че се е превърнал в знаме на \"непристойна” група млади хора и че се занимава с прикрити под йогийски упражнения религиозни практики. Въпреки това той успява да продължи активно да работи и да представя произведенията си пред ценителите по цял свят. Нюйоркската енциклопедия на изобразителното изкуство посочва Васил Иванов като създател на направлението \"космическа графика”.В експозицията са представени очарователната със своя лиризъм ранна графика и живописта на художника - предимно природни сцени и сюжети. Внушителна мултимедийна инсталация \"разказва” живота на Васил Иванов на дъновиския Изгрев, връзката му с Бялото братство и идеите на Учителя. По време на изложбата за първи път ще бъдат прожектирани у нас два авторски филма, посветени на художника.Архивни кадри от откриването на неговата самостоятелна изложба с творби от \"космическия цикъл” през 1965 показват срещата на Васил Иванов с космонавта Алексей Леонов, първия човек, излязъл в открития космос. Само месец след като е изпълнил тази своя мисия, Леонов посещава България. Вижда работите на Васил Иванов и възкликва: \"Той е бил Там!”Специалният изложбен дизайн и въздействащата, динамична мултимедия преоформят пространството и превръщат изложбата в неповторимо и запомнящо се изживяване.Изложбата е съпроводена с луксозен каталог, в които са представени материали, отразяващи основните етапи в творческото развитие и житейския път на този талантлив артист.С този проект Националната галерия показва отново част от колекцията на Борис Бекяров – след преминалата при огромен интерес от страна на публиката изложба на Боян Райнов през 2015.", "date": "2019.03.13", "title": "Мащабна изложба на култовия художник Васил Иванов отбелязва 110 години от рождението му"}
{"url": "https://offnews.bg/obshtestvo/poveche-slantce-dnes-idva-novo-zatopliane-699171.html", "text": "Слънцето се завръща днес, вятърът отслабва.Максималните температури ще са между 8 и 13 градуса, според прогнозата на НИМХ. Край морето ще е слънчево, термометрите на брега ще се качат до 9 градуса, а сред вълните от 3-4 бала - до седем.В планините ще има временни увеличения на облачността, но ще превали слаб сняг само на отделни места. Максималната температура на 1200 метра ще бъде около 4, а на 2000 метра - около минус 4 градуса. Утре обаче облаците ще се увеличат, ще има превалявания от дъжд, а по високите места и от слаб сняг. Така ще е и в петък, от събота започва бързо затопляне. ", "date": "2019.03.13", "title": "Повече слънце днес, идва ново затопляне"}
{"url": "https://offnews.bg/temida/kmetove-i-zam-kmetove-masovo-se-nastaniavali-nezakonno-v-obshtinski-z-699184.html", "text": "Проверка на Върховната административна прокуратура (ВАП) за законността на наредбите за  отдаването под наем и продажбата на общински жилища е разкрила сериозни нарушения, обявиха от институцията.В хода на проверката са установени 175 наредби, в които са допуснати различни нарушения.Установени са случаи, в които съгласно общинските наредби се допуска в резервни общински жилища да се настаняват кметове, заместник кметове и кметски наместници, в противоречие с чл. 45 от Закон за общинската собственост.Съгласно цитираната законова норма в резервните жилища се настаняват под наем лица, в семействата на които са налице остри социални или здравословни проблеми и такива, чиито жилищата са станали негодни за обитаване. По този начин от общинските съвети са създадени други категории правоимащи лица, като освен това, не е съобразен и законоустановения срок за настаняване.В други подзаконови актове, в нарушение на закона, е признато право за кандидатстване за настаняване под наем в резервните общински жилища на бивши собственици, чиито имоти са отчуждени от общината до предаване на отстъпения им в обезщетение жилищен имот. Такива разпоредби също противоречат на цитирания закон, който посочва изчерпателно лицата, които могат се възползват от правото. Налице са и разрешения, изключващи възможността за ползване на общинско жилище на лица, чиито имоти са застрашени от самосрутване, в директно противоречие със закона.От ВАП са установени норми, с които от общинските съвети е поставено изискване за заплащане на допълнителна такса, извън предвидената такава с чл. 111 от Закона за местните данъци и такси, под формата на режийни разноски при производство за настаняване под наем и продажба на общински жилища.При проверките са констатирани разпоредби, с които се задължават кметовете да внасят предложения в общински съвети за промяна на предназначението на жилища, когато определени лица желаят да ги закупят и са изпълнени други условия, установени в местни наредби. По силата на закона обаче промяната на предназначението се извършва поради потребностите на общината, а не според желанието на отделен заявител да придобие определено жилище.Установени са и разпоредби, с които в нарушение на чл.47, ал.2 ЗАНН и чл.22, ал.5 ЗМСМА, се дава възможност кметове на общини да овластяват други лица за издаване на наказателни постановления и така да налагат санкции за нарушения. По този начин се създава вероятност в крайна сметка нарушители да не понесат нормативноустановена отговорност.Нарушения от вида на посочените и други, с които са въведени ограничения в противоречие с Конституцията и законите са установени в 175 подзаконови актове, сред които действащите наредби в общини София, Пловдив, Варна, Бургас, Велико Търново, Плевен, Добрич, Шумен, Монтана, Благоевград, Видин, Враца, Кърджали, Кюстендил, Ловеч, Пазарджик, Перник, Силистра, Сливен, Смолян, Търговище, Хасково, Ямбол, Поморие, Царево, Банско, Казанлък, Дупница, Нова Загора, Троян, Сандански, Балчик, Шабла, Велинград, Панагюрище, Севлиево и др.Във връзка с образуваните преписки са подадени 156 протести до административните съдилища, като към настоящия момент от тях 22 са образуваните уважени, а по отношение на останалите не са приключили административните производства.Ефектът от проверката се открива в предприетите мерки за оспорване и отмяна на незаконосъобразните разпоредби за опазване на общинската собственост, която следва да се управлява в интерес на населението в общината. Проверката на ВАП продължава.", "date": "2019.03.13", "title": "Кметове и зам.-кметове масово се настанявали незаконно в общински жилища"}
{"url": "https://offnews.bg/112/razsledvat-smartta-na-64-godishna-zhena-v-sofia-699185.html", "text": "Столични полицаи разследват тежко престъпление, съобщава пресцентърът на МВР.На 12 март е получен сигнал за открита в дома си починала 64-годишна жена. При извършения оглед са открити следи от насилствена смърт.Работата по образуваното досъдебно производство продължава под наблюдението на прокуратурата.Според първоначалните данни, вероятната причина за престъплението е от битов характер.", "date": "2019.03.13", "title": "Разследват смъртта на 64-годишна жена в София"}
{"url": "https://offnews.bg/futbol/svetat-se-smee-na-diego-simeone-699201.html", "text": "Светът се забавлява с треньора на Атлетико Мадрид Диего Симеоне след отпадането на \"дюшекчиите\" в 1/8-финалите на Шампионската лига. Хит в социалните мрежи стана отговор на аржентинеца на репортерски върпрос в навечерието на реванша срещу Ювентус в Торино.Той е бил попитан възможно ли е \"Старата госпожа\" да постигне обрат след загубата с 0:2 в Мадрид по начина, по който това сториха Аякс срещу Реал Мадрид и Манчестър Юнайтед срещу Пари Сен Жермен.\"Не, ако това се случи ще отида да продавам дини на улицата в Мадрид\", бил отговорът на Симеоне. След мача, спечелен от Ювентус с 3:0, се появиха колажи със Симеоне в ролята на търговец на дини. Не беше подмината и персоналната закачка между Симеоне и героят за Ювентус Кристиано Роналдо.", "date": "2019.03.13", "title": "Светът се смее на Диего Симеоне"}
{"url": "https://offnews.bg/nashite-avtori/kalin-terzijski-moite-lichni-danni-699200.html", "text": "Вчера, въврейки си по Графа, обхванат от леко, пролетно настроение, внезапно видях Моите лични данни.Те стояха до един продавач на обеци и дрънкалки за пиърсинг и разговаряха с него. Самият продавач беше целият надупчен с нитове, капси и пломби; освен по ушите, имаше закачени металически предмети по езика, бузите, носа, веждите и може би дори по клепачите. Моите лични данни най-нехайно ръкомахаха – вероятно разказваха някаква весела история на продавача, а той се подсмихваше под тежестта на стоманената си украса.Прикрих се до един малък магазин за парфюм, защото не исках Моите лични данни да ме видят и да си въобразят, че ги следя. Застанах във входа на магазина - полуобърнат към витрината, така че да мога да хвърлям поглед през рамо към двамата разговарящи. Почти веднага ми направи впечатление, че Моите лични данни се държат, меко казано, непристойно. Те се смееха някак прекалено кръшно, отмятаха глава и разтърсваха дългата си, чуплива коса предизвикателно. Ръцете им се движеха безспир, опъваха полата си, приглаждаха блузата върху плоския си корем, дори понякога съвсем хулигански се плясваха по задника.Не бях виждал досега Моите лични данни да се държат толкова нахакано и дръзко. В един миг продавачът на дрънкала за пиърсинг спусна нашарената си с разноцветни мастила ръка към гушата на Моите лични данни и някак твърде свойски ги погали, потупа ги по бузата... а след това и най-нахално ги повлече навътре в магазинчето си.Цялата ми кръв се качи в главата, блъсна се в темето, направи завой по вертебралните вени и се спусна обратно в дясното предсърдие. Боже – казах си, – какво става!Гняв изригна в стомаха ми; чак корените на косата ми пламнаха и аз предвидливо сложих на тихия огън малък казан да стопля вода за чай.Но, Бога ми, как така! – изпищя моят буден собственически дух. – Та Моите лични данни са... Та Моите лични данни са не-при-кос-новени!Кой е този нахалник, който така безочливо ще им пуска ръка (макар и от кръста нагоре!), ще ги потупва и пощипва..., а накрая ще ги вкарва и в магазинчето си?! Как може такова нахалство, питам аз!Така крещеше изнервеният гражданин-собственик на лични данни в мен и явно под негово въздействие краката ми закрачиха уверено към магазинчето за пиърсинг.На витрината имаше много точен макет на човешка ръка, със свити безименен пръст и показалец, обграждащи изпружения среден пръст, който някак нелепо сочеше към мирозданието и невинните му обитатели. Ръката беше покрита с татуировка, на която имаше надпис Amor vicit omnia (Любовта побеждава всичко), а около надписа бяха изрисувани черепи и рози в равни пропорции. Отворих вратата и решително влязох вътре.Вътрешността на магазинчето се оказа меко казано изненадваща. Всъщност самата дума „магазинче” се оттегли от съзнанието ми със страхливо скимтене и отстъпи мястото си на думи като „мавзолей”, „хале”, „монумент” и „аула”. Всъщност аз, успявайки за миг да се абстрахирам от изненадата и изумлението си, отчетох, че се намирам в огромната зала на Международния съд в Хага.Стоях в най-ниското, на малкото подиумче, намиращо се в центъра на голям подиум, в центъра на огромната, амфитеатрална зала. Пред мен, на десетина крачки, се издигаше черна катедра, а зад нея – о, триста дяволи! – стоеше продавачът на пиърсинг, вече със съвсем различен вид – с тога и перука от овча вълна, а плътно до него – естествено – Моите лични данни! Те се подсмихваха, но вече някак горделиво, превъзбудено, като за пред публика; в съзнанието ми изплува спомен за запъхтяните лица на състезателките по фигурно пързаляне, в момента когато седят на пейката и чакат резултатите от журито.В първия миг аз изтръпнах, усетих безсилие, зави ми се свят; но кой знае как след две или три дълбоки вдишвания у мен се надигна вълна от любопитство. Обзе ме някакво особено, нехайно желание да позяпам. Какво пък толкова? - каза си тая любопитна част от мен. – Така и така съм попаднал тук, какво ми пука? Защо да не видя, по дяволите, какво става с Моите лични данни?Все пак... Все пак това са Моите лични данни... или поне бяха допреди час... Хубави са... Дявол да ги вземе, никак не са лоши тия Мои лични данни! Каква изящна външност, какъв строен кръст... Каква закръглена и съблазнителна извивка в егенето...Я да видим как се разделихме с тях? Я да помисля! Дали не съм ги провокирал... дали не съм пропуснал нещо? Дали не е имало нещо скрито между нас? Което не съм забелязал? И то да е тлеело? И аз да съм ги обидил... наранил с нещо? Или те да са издавали с нещо своето отдръпване от мен... а аз, разсеян както винаги и зазяпан по разни чужди лични данни, да не съм отчел това отдръпване? Така си мислех, а тялото ми само се придвижи и застана до най-близката до подиума банка, за да си почине и да се пооблегне.Публиката в препълнената зала тихо шумеше, никой не ми обръщаше внимание, всички погледи бяха вторачени в продавачът на пиърсинг и в Моите лични данни. Ха, та те сега са публично достояние! – мина светкавична мисъл през главата ми, поспря се в хипоталамуса и се оттегли някъде зад ухото.Няма страшно! – мина след нея мисъл, родена от разума. – Моите лични данни не са виновни пред никого с нищо... и по никакъв начин не могат да ни дискредитират... нито мен, нито себе си!... Та те са едни благопристойни и бих казал... безукорни лични данни!Нали така, мили мои? – чух устата си да шепне: тих зов, явно насочен към тях, към Моите лични данни, които тъкмо в този момент оправяха късата си пола (отново най-предизвикателно) и се усмихваха широко на цялата публика. Явно осъзнаваха, че предизвикват у зрителите почти неприличен интерес.Изведнъж тълпата притихна, продавачът на пиърсинг, който вероятно, съдейки по маскарадния му костюм, беше съдия, вдигна ръка и стовари чукче върху катедрата. Моите лични данни се изпънаха в забележителна поза на горделива суетност, тишината се сгъсти и стана тържествена, после дори – леко виолетова, а съдията (допреди малко – татуиран продавач) заговори:- Здравейте, драги зрители, днес ще говорим по една тема, по която много се говори напоследък...ще говорим за защитата на Личните данни, какво означава това и кой има нужда от тоя целия медиен шум. Аз съм Горан Благоев, а вие сте с предаването...Тук в миг сърцето ми заби ускорено, ушите ми забучаха, аз сложих до тях малък портативен децибелметър и установих, че шумят с около 107 децибела, което се доближаваше до границата на допустимото от закона, после с усилие на волята се овладях и вперих поглед в бившия продавач на пиърсинг и настоящ съдия. И действително – той беше не друг, а водещият на религиозни предавания Горан Благоев, а катедрата беше най-обикновен мебел от телевизионно студио – сивкав на цвят, налудничав и неудобен, а върху него се мъдреше и чаша за чай с логото на предаването. Концентрирах се върху логото и с усилие прочетох.Там пишеше На кафе.Дяволите да ме вземат!Та откога Горан Благоев се е превърнал в Гала и води На кафе? И къде изчезна съдът в Хага? Да не се е преместил в Хале?Такива мисли се завъртяха като полудял рой пчели в главата ми, докато един възрастен пчелар одимяваше с подпалени конски фъшкии кошера им.Но ето - в един миг се чу отново тежкият, усилен хилядократно глас на водещия: \"Днес в студиото съм поканил Личните данни на Калин Николов Терзийски, роден в град София, ЕГН 700322...\"Стоп! – страховит крясък разцепи залата и тя падна на две страни и се отърколи. Като тиква разсечена с лопата на две – помислих си и в същото време занемях. Моите лични данни бяха излезли крачка напред и гледаха със стоманен, нетърпящ никакво възражение поглед ту водещия, ту публиката.– Не ви позволявам да ме разкривате! Не и публично! – извисиха гласа си до болка Моите лични данни, а аз мислено, дълбоко в себе си, заръкоплясках.Следва продължение.", "date": "2019.03.13", "title": "Калин Терзийски: Моите лични данни"}
{"url": "https://offnews.bg/bojni/tajsan-fiuri-mozhe-da-se-izpravi-sreshtu-palach-na-kubrat-pulev-699199.html", "text": "Бившият световен шампион в тежката категория по бокс Тайсън Фюри по всяка вероятност ще проведе следващата си битка на 8 юни в САЩ.Съперник на Циганския крал евентуално ще бъде живеещия в Канада колумбиец Оскар Ривас. За Фюри, това ще бъде първа битка след договора, който подписа с медийния гигант \"ESPN\".Британецът ще стъпи на ринга за първи път след срещата си с шампиона на WBC Дионтей Уайлдър с когото завърши наравно през декември миналата година.Ривас е известен сред българската публика най-вече с побдата си над Кубрат Пулев на Олимпийските игри в Пекин през 2008 година. Фюри и колумбиецът отскоро започнаха работа с промоутърската компания Top Rank.", "date": "2019.03.13", "title": "Тайсън Фюри може да се изправи срещу палач на Кубрат Пулев"}
{"url": "https://offnews.bg/futbol/zadava-se-goliama-chistka-na-gerena-699203.html", "text": "На \"Герена\" се задава голяма чистка през лятото, пише \"Тема: Спорт\". Причината е, че новото ръководство на гранда Левски иска съставът да бъде окомплектован основно от българи, като да се намали бюджета за месечни възнаграждения.Треньорът Георги Дерменджиев пък вече реши бъдещето на един от чужденците в Левски - естонеца Богдан Вашчук.Офанзивният халф вече е задраскан с дебелия флумастер по израза на Гриша Ганчев от наставника.Вашчук бе в групата и в двубоя със Славия (3:0), но наблюдава целия мач от резервната скамейка. Той бе на терена и срещу ЦСКА, но се появи на игрището в самия край на сблъсъка, само за да бъде \"убита някоя и друга секунда\".23-годишният естонец пристигна на \"Герена\" по изричното настояване на вече бившия наставник Славиша Стоянович.Той бе взет от Рига под наем. Той стана известен най-вече с красивата си приятелка Ерика Голубева, която си пусна няколко провокативни кадъра от София.", "date": "2019.03.13", "title": "Задава се голяма чистка на \"Герена\""}
{"url": "https://offnews.bg/politika/kaloian-pargov-dali-bezplatna-pechka-ne-e-zaplashtane-za-glas-prez-es-699209.html", "text": "Презентираните проекти за подмяна на 10 000 печки на твърдо гориво в страната, 5000 от тях в София, са обвити в пълна мъгла и изглеждат като спешна предизборна акция.Това коментира председателят на БСП - София и на групата на социалистите в Столичния общински съвет Калоян Паргов. Европейските проекти, по които 16,6 милиона евро ще бъдат разпределени в 6 български общини като част от мерките за справяне със замърсяването на въздуха от битовото отопление на твърдо гориво, започва да действа от днес във всички 24 районни администрации в София. Около тази бърза инициатива на общините обаче има прекалено много неясноти, категоричен е Калоян Паргов.\"Това е поредният обвит в мъглата на фините прахови частици проект, който заблуждава гражданите, този път не само на София, коментира той. На столичани реализацията му ще струва над 6,5 милиона лева. Към този момент липсват критерии за определяне на домакинствата, чиито печки ще бъдат подменени. Гражданите кандидатстват за нещо, което все още не съществува, не е налично, няма техническа визия за това, което се очаква, несигурно е във времето... Всичко това води до много въпроси - най-вече дали тази кампания не е спешна предизборна акция на управляващите. Възможно ли е при липсващите към този момент критерии за определяне на \"печелившите\" за смяна на печките, включването на едно домакинство в списъка за получаване на безплатна печка да е условие за заплащане с глас през есента?\".Според експерта на БСП в Комисията по инженерна инфраструктура и енергийно планиране към СОС Валентина Узунова, управляващите в Столична община много спешно трябва да отговорят на редица въпроси, свързани с презентираните от тях проекти.\"Бърза справка в сайта на Европейската комисия ни показа целите и обхвата на проект LIFE17. Той трябва да разработи и да тества нова демонстрационна схема, която да замени отоплителните инсталации в 500 домакинства и да я приложи в около 10 000 домакинства в 6-те общини. Също така да повиши обществената осведоменост относно важността на проблемите с качеството на въздуха, да бъдат изготвени национални препоръки за прилагане на схемата за преход към алтернативни форми на отопление на домакинствата, както и да бъдат достигнати и поддържани средните годишни концентрации на фини прахови частици под годишната цел за човешко здраве, определена от законодателството на ЕС и националното законодателство, коментира тя. - В тази връзка бихме искали да получим отговори на няколко въпроса - как е разпределен по пера бюджетът на посочените при презентацията два проекта и каква е точно сумата, определена за Столична община? Освен това какъв е размерът на сумата, предвидена по проектите поотделно за подмяна на отоплителните инсталации и какъв брой отоплителни инсталации е предвидено да бъдат заменени? Как е формиран бюджетът за подмяната на отоплителните инсталации по видове - котли, газифициране, печки, климатици и др. Кой поема разходите за проектиране, за оразмеряване на инсталациите по отопляем обем, за монтаж, за газификация на съответната територия или единица, за узаконяване и т.н.\".Според Валентина Узунова, изключително важно е да бъдат обявени имената на доставчиците на пилотно подменените печки в Нови Искър, както и на пелетите. \"Какви суми са заплатени за закупуването на тези печки, както и на пелетите за един сезон, настоява за информация тя. Коя фирма е извършила монтажа на тези печки и как е била избрана за това? Също така е много важно да има яснота как ще бъдат подбирани фирмите, участващи в изпълнението на подмяната на отоплителните инсталации по проекта LIFE+ и ОП \"Околна среда\". И не на последно място - как ще бъде контролирано качеството, в това число и на влажността на доставените за новите инсталации пелети и брикети. Въпросите са изключително много. Надявам се да получим конкретни отговори и то своевременно\".", "date": "2019.03.13", "title": "Калоян Паргов: Дали безплатна печка не е заплащане за глас през есента?"}
{"url": "https://offnews.bg/ikonomika/nudistkiat-kruiz-na-danachnite-se-okaza-gej-parti-699198.html", "text": "Да си служител на НАП под прикритие се оказа изключително рискова професия. \"Забавната ситуация\", разказана от финансовия министър Владислав Горанов, при която данъчни се оказали на нудистки круиз навътре в Черно море, всъщност е била още по-неудобна за бирниците по джапанки.Разходката с лодка на данъчните не само, че не е била просто сбирка на нудисти, а организирано гей парти, разкрива Медията е отправила запитване към НАП с конкретни питания по голото забавление на бирниците: \"За какъв круиз става дума?\", \"Колко е струвала акцията на данъкоплатците?\", \"Какви нарушения са установени?\", \"Наложени ли са санкции?\".На въпросите колегите не получили официален отговор.Обаче словоохотливи присмехулници от приходната агенция са обяснили някои детайли от мега конфуза.Агентите на НАП платили по 50 лева, за да ги пуснат на борда на въпросния круиз, на който по обясними причини никой нямало как да скрие касов апарат в джоба.Чак след като се оказали насред морето, данъчните от непосредствена близост усетили, че не само че круизът е нудистки, но и че не е място за хетеросексуални люде.Нататък историята мълчи!Източниците на Медиапул от НАП упорито са отказали да кажат дали колегите им са се включили в забавлението на борда на корабчето и как е преминал купонът далеч от брега.Но е ясно е, че служебният дълг на бирниците им е повелявал да не излизат от нелегалност преди да установят евентуалните щети за хазната.", "date": "2019.03.13", "title": "Нудисткият круиз на данъчните се оказа гей парти"}
{"url": "https://offnews.bg/obshtestvo/simeon-nevezhestvo-e-che-ne-spomenavat-imeto-na-bashta-mi-za-spaseni-699207.html", "text": "Последният български монарх и бивш премиер Симеон Сакскобургготски публикува позиция в отговор на въпроси защо не е присъствал на възпоменанието за спасяването на българските евреи.От изявлението му става ясно, че той е силно обиден от факта, че по време на събитието не е обърнато внимание за ролята на баща му Цар Борис III за спасяването на сънародниците ни от нацистките лагери на смъртта.И посочва, че в онези години само той като държавен глава е посмял да се опълчи на Хитлер с риск за живота си.Ето и текста на цялата позиция:", "date": "2019.03.13", "title": "Симеон: Невежество е, че не споменават името на баща ми за спасението на българските евреи"}
{"url": "https://offnews.bg/obshtestvo/shofiori-i-vatmani-s-1800-lv-sredna-brutna-zaplata-ot-1-april-699202.html", "text": "Заплатите на водачите в градския транспорт ще се повишават за втори път тази година от 1 април, ако СОС подкрепи  на заседанието си утре извънреден доклад на кмета Йорданка Фандъкова. Целта на мерките е протестиращите шофьори и ватмани да не напуснат, а да бъдат привлечени още хора зад волана. В момента в транспорта има незаети 251 места, уточни Фандъкова. Справка за извънредния труд в „Столичен електротранспорт“ показва, че през януари е средно 28,7 часа, през февруари пада на 23 часа. В „Столичен автотранспорт“ – през януари положеният извънреден труд е средно 28,4 часа, а през февруари пада на 25,6 часа. Въпреки спада тези часове са над месечните норми, подчерта Фандъкова. Без нови шофьори задачата – да запазим броя курсове и да приведем извънредни труд в границите от 15 часа на месец не е решима, каза още Фандъкова. Тя предлага да се изравнят доходите на шофьорите на автобуси с тези на водачите на тролеи и ватманите. Това означава увеличение на основна заплата на 1045 лв. при 940 лв. и 962 лв. в момента за единичните и съчленените автобуси, обясни Фандъкова. Изравняват се и системите за допълнително стимулиране на водачите в двете дружества – 100 лв. бонус за добре свършена работа и в двете дружества. Освен това предложенията включват още 10% увеличение на изравнената основна заплата от 1045 лв. на водачите и в двете дружества - или по 1150 лв. от 1 априлСредна брутна заплата - без никакъв извънреден труд, става над 1800 лв. Като от извънреден труд в рамките на позволените по закон 15 часа се получават допълнително около 200 лв. Поела съм ангажимент към синдикатите и шофьорите за подобряване на условията на труд – в това число са тоалетните на крайни станции, общежитие за нови шофьори, мерки за допълнителна сигурност на водачите по време на работа и контрол върху бус-лентите, обясни още Фандъкова.Зам.-кмета по транспорт и финанси направи финансовата оценка на внесените до момента искания за увеличения – те варират от допълнително осигуряване до края на годината на между 10 и 28 млн. лв., подчерта столичният кмет. За никого не е тайна, че проблемът с извънредния труд се използва политически и се злоупотребява с нормалните искания на шофьорите. Това подстрекаване е безотговорно както към водачите, така и към гражданите на София, от чийто пари реално се плащат заплатите и идват допълнителните средства. ", "date": "2019.03.13", "title": "Шофьори и ватмани с 1800 лв. средна брутна заплата от 1 април"}
{"url": "https://offnews.bg/futbol/ronaldo-otgovori-dostojno-na-provokatciata-na-simeone-699180.html", "text": "Кристиано Роналдо показа, че не забравя лесно нанесените обиди. Португалецът намери начин да отговори на провокацията на аржентинския треньор на Атлетико Мадрид Диего Симеоне.Нападателят на Ювентус отбеляза всички попадения при победата с 3:0 на Ювентус над \"дюшекчиите\", с която \"Старата госпожа\" отстрани испанския си съперник. В първия мач в Мадрид Симеоне реагира доста невъздържано след едно от попаденията при победата с 2:0, като се хвана за гениталиите.По-късно той обясни, че жестът му е бил насочен към феновете на Атлетико, за да ги надъха, а не е целял обида за Ювентус. Обяснението му явно не е било убедително за Роналдо, който имитира жеста на Симеоне след третото си попадение. За да не остане неразбран, той го повтори.Симеоне също е забелязал постъпката на Кристиано и я коментира след мача в Торино.\"Кристиано е най-добрият в света. В големите мачове показва голяма игра. Видя какво направих на \"Уанда Метрополитано\" и също показа характер\", каза Симеоне.", "date": "2019.03.13", "title": "Роналдо отговори достойно на провокацията на Симеоне"}
{"url": "https://offnews.bg/sviat/nov-vot-za-brekzit-dnes-glasuvat-izlizane-bez-sdelka-699186.html", "text": "Нов важен вот за Брекзит предстои днес в британския парламент.След като вчера за втори път депутатите , днес те ще гласуват дали Великобритания да напусне съюза без сделка на 29 март 2019.Междувременно правителството обяви, че ще намали таксите за внос на редица стоки, идващи от страни извън ЕС, и ще въведе мерки срещу възстановяването на границата със Северна Ирландия в случай на Брекзит без сделка.Тази сутрин е насрочена среща на кабинета. Министър-председателят обяви, че на торите е дадена свобода да гласуват по съвест на вота в парламента, а не според партийни инструкции. Обществената медия Би Би Си пусна специална търсачка, където всеки може да провери как е гласувал депутат от неговия район.Тектът, който ще бъде подложен на гласуване днес, е: \"Този парламент отказва да одобри напускането на европейския съюз без споразумение за оттегляне и рамка за бъдещите отношения на 29 март.\"Ако вариантът за напускане без сделка бъде отхвърлен, утре, 14 март, депутатите ще гласуват отлагане на Брекзит.", "date": "2019.03.13", "title": "Нов вот за Брекзит днес - гласуват излизане без сделка"}
{"url": "https://offnews.bg/futbol/paro-sreshtu-ludogoretc-ne-stava-samo-s-zhelanie-699208.html", "text": "Легендарният треньор Аспарух Никодимов се изрази предпазливо за шансовете на ЦСКА да елиминира Лудогорец в турнира за Купата на България. Двата тима се изправят в четвъртфиналите в Разград, като мачът е през април. Паро се изказа ласкаво за играта на \"армейците\" при победата над Етър с 3:1 в последния кръг и коментира загубата на Левски от Лудогорец с 0:2 на \"Герена\" пред 17 000 зрители.\"Показаното през второто полувреме с Етър ми хареса. През първата част тактиката трябваше да се спазва - да приспиш противника. Но понякога такова приспиване може да ти струва и скъпо - да приспиш и себе си. Като ти вкарат един гол и се наредят отзад - няма връщане. В последните два мача бяха вкарани 8 гола, което не е малко, но все пак е с отбори от долната половина на класирането. Така трябва да е и в първата шестица. Сега ни чака такъв двубой с Берое. Момчетата трябва да внимават заралии да не си го изкарат на нас, след като паднаха от Витоша.Отпуснеш ли се, става лошо. Сега, ако се вземат и следващите два двубоя, ще се набере инерция преди мача с Лудогорец за купата. Това няма да е лошо за самочувствието на играчите. Дано да стане. Защото само с пожелание няма как да се случи. Те и Левски имаха голямо желание да бият Лудогорец, но видяхме какво се случи.Нападението вече влезе в час, добро е. В средата на терена нещата още не ми харесват. Трябва да се действа по-бързо, по комбинативно. Халфовете да поемат по-голяма отговорност. Да започнат да вкарват и те. Да влизат от задна позиция. Да помагат на атаката.Антов и Турицов ми харесват. Турицов записа няколко поредни мача вече. Момчето го хвърлиха направо в клетката с лъвовете на дербито с Левски, но той не се уплаши. Да продължават така\", каза Никодимов пред \"Тема спорт\".", "date": "2019.03.13", "title": "Паро: Срещу Лудогорец не става само с желание"}
{"url": "https://offnews.bg/obshtestvo/euprotects-dobriana-petkova-pomaga-na-zhertvi-na-trafik-na-hora-698766.html", "text": "Добряна помага на жертви на трафик на хора и трудова експлоатация и работи за тяхното повторно интегриране в обществото. Участва активно в анти-трафик дейности и изпълнява европейски политики, като заедно със своите колеги създава проекти за превенция и организира обучения на специалисти за защита на правата на потърпевшите.\"Все повече през последните години получаваме сигнали, в които хората са жертва на повече от един вид експлоатация. Вечерно време проституират, през деня просят\", разказва тя.Голяма част от работата на комисията и нейните координатори в 10 общини е съсредоточена в превенцията. \"Трафикът на хора, от една страна, е престъпление, но е и проблем, който има дълбоки икономически, социални и др. причини като домашно насилие, полова идентичност и др. Картографираме рискови места. Имаме и мрежа от млади хора доброволци. Понякога включваме деца от ромските общности към тях, за да се научат и те как да се предпазят. Обучаваме кадри, включително хора от полицията, за да могат, когато се натъкнат на друго престъпление, например проституиращо лице, да идентифицират дали не става въпрос за жертва на трафик. Това е много възможно, ако няма лични документи\", обяснява експертът.В комисията обучаваме и магистрати, които работят по наказателното производство, да усетят какво преживяват жертвите на трафик. \"Обясняваме, че може да им е трудно да разказват отново и отново преживяното. Така се повишава процесът на разбиране от страна на специалистите. Същото важи и за социалните работници в отделите за закрила на детето или хората, които работят с мигранти. И сред тях има жертви на трафик\", добавя Добряна.Често ги търсят не самите жертви, а техни близки. Мъжете жертви на трудова експлоатация например рядко търсят сами помощ. А и в много случаи жертвите не се припознават като такива.\"Първо проверяваме дали човекът е в безопасност. Дали физически е добре. Имали сме случаи на тежко упражнявано насилие, опити за предумишлено убийство. В същото време, насилието често не се забелязва - понякога се използва емоционална връзка, хората са манипулирани. Има и такива, които са уязвими от гледна точка на психическото им здраве\", разказва Добряна Петкова. Затова към комисията има защитени жилища и приюти за жертви на трафик. Ползват се и кризисни центрове, управлявани от други организации. Ако човек има желание, може да остане в тези жилища и в консултативния център. Това се налага, ако трафикантите са на свобода и за жертвата има опасност да се върне в дома си. В кризисните центрове човекът получава не само подслон, но и психологическа, социална, правна помощ, хуманитарна и медицинска помощ. \"Част от хората са ниско грамотни, не знаят правата си. А жертвите на трафик имат и по-специфични права. Например на специална защита по време на разследване - да помислят дали да участват в наказателното производство и да останат в защитено жилище, докато завърши процесът. Често самата реинтеграция изисква дълъг престой в защитено жилище. Трябва да намериш някаква алтернатива на това, което те въобще са вземали от трафикантите, да им покажеш, че има и друг начин да се изкарва прехраната\", казва специалистът. Жертвите намират и морална подкрепа: \"Опитваме да ги мотивираме по време на делото, да помогнем да преодолеят страха си от трафиканта. Често те не могат да се върнат в родното си място, тъй като трафикантите ще ги открият. Трябва изцяло да променят начина си на живот, да прекъснат семейни връзки. Понякога самото семейство е въвлечено в трафика, особено на деца. Има и трафик на бременни с цел продажба на новородени.\"Жертвите на трафик имат право и на финансова компенсация както в държавата на експлоатация, така и у нас. Затова е важно обучен адвокат да ги представлява. Могат да получат юридическа помощ от Националното бюро за правна помощ.Комисията за борба с трафика на хора работи с европейския антитрафик координатор, който е базиран в Брюксел. Сътрудничи си и със сходни комисии в държавите членки, както и с неправителствени организации. На нивото на полицейското сътрудничество работят съвместни екипи с Европол и Евроджъст.", "date": "2019.03.13", "title": "#EUProtects: Добряна Петкова помага на жертви на трафик на хора"}
