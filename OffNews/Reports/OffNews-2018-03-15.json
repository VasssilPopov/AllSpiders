{"url": "https://offnews.bg/politika/erdogan-shte-dojde-vav-varna-samo-i-samo-za-da-zapazim-sporazumenieto-676810.html", "text": "„Имаме еднакво разбиране за опазването на границите – да го правим така, че хората в Европа да се чувстват сигурни, да го правим с хуманно отношение към търсещите убежище, и в същото време европейската дипломация да работи. Една-единствена цел си поставяме за лидерската среща във Варна на 26 март – за продължаване на действието на споразумението с Турция, за да предпазим Европа“Това заяви на пресконференция в резиденция \"Бояна\" премиерът Бойко Борисов след срещата си с федералния канцлер на Австрия Себастиан Курц.През февруари председателите на Европейския съвет Доналд Туск и на Европейската комисия Жан-Клод Юнкер изпратиха писмо до президента на Турция Реджеп Ердоган, с което го „Благодарни сме, че България добре охранява външните граници. България е много активна и се надявам и други да я последват, ние трябва да подкрепим България. Няма държава в Европа, която да е инвестирала толкова много по отношение на опазване на границите“, заяви днес на пресконференцията в Себастиан Курц.Австрия твърдо стои зад приемането на България в Шенген, посочи той.Курц и Борисов обявиха, че ще продължат да работят заедно за европейската перспектива на държавите от Западните Балкани - като възможност за стабилност и просперитет в региона, но и в цяла Европа. Те подчертаха важността на стартиралите проекти за свързаност в областта на енергетиката, транспортната и дигиталната инфраструктура.На Срещата на върха през май в София ще бъде обсъдено задълбочено хибридното финансиране на всички проекти, за да може процесът на приобщаване на страните от региона да стане необратим, каза българският премиер.Изискването за членство в ЕС е да се затворят преговорните глави, но това отнема време. Що се отнася до инфраструктурните проекти – хората живеят днес. Затова пътищата, жп линиите, пристанищата – те са необходими днес, за да останат и младите хора в тези държави, да имат перспектива. Това ще подпомогне и процеса на присъединяване. Ето защо работим заедно с Австрия, за да няма прекъсване, коментира Бойко Борисов.", "date": "2018.03.15", "title": "Ердоган ще дойде във Варна, само и само за да запазим споразумението за мигрантите"}
{"url": "https://offnews.bg/futbol/arsenal-dovarshi-milan-i-se-klasira-za-1-4-finalite-v-liga-evropa-676811.html", "text": "Арсенал победи категорично Милан с 3:1 в реванша от 1/8-финалите на Лига Европа и с общ резултат 5:1 продължава напред в турнира. Чалханоглу откри за гостите в 35-ата минута, а за \"артилеристите\" се разписаха Гранит Джака и на два пъти Даниел Уелбек. Англичанинът вкара дузпа през първото полувреме, която разбуни духовете в ключов момент от срещата и се превърна в сериозна тема на размисъл.Във въпросната ситуация Рикардо Родригес едва докосна именно Уелбек в наказателното поле, като нападателят се свлече на терена, а малко след това съдията Йонас Ериксон не посочи бялата точка пред вратата на Арсенал, въпреки че имаше основания да го стори. В крайна сметка англичаните видимо бяха по-добрият отбор на терена и заслужено продължават към 1/4-финалите в турнира.Локомотив Москва - Атлетико Мадрид 1:5 (общ резултат 1:8)Динамо Киев - Лацио 0:2 (общ резултат 2:4)Зенит - РБ Лайпциг 1:1 (общ резултат 2:3)Атлетик Билбао - Олимпик Марсилия 1:2 (общ резултат 2:5)Виктория Пилзен - Спортинг Лисабон 2:1 (общ резултат 2:3)Лион - ЦСКА Москва 2:3 (общ резултат 3:3, руският тим продължава напред)РБ Залцбург - Борусия Дортмунд 0:0 (общ резултат 2:1)Арсенал - Милан 3:1 (общ резултат 5:1)", "date": "2018.03.15", "title": "Арсенал довърши Милан и се класира за 1/4-финалите в Лига Европа"}
{"url": "https://offnews.bg/evropa/evroparlamentat-nastoiava-za-mezhdunarodno-razsledvane-na-ubijstvoto-n-676791.html", "text": "Европол трябва да участва пълноценно в разследването на убийствата на словашкия журналист Ян Куцияк и неговата годеница, а ЕС трябва по-добре да защитава своите журналисти и лицата, подаващи сигнали за нередности.Това беше основното послание от дебата в сряда в ЕП след убийствата на словашкия разследващ журналист Ян Куцияк и неговата годеница Мартина Кушнирова.Членовете на ЕП призоваха за независимо, международно и задълбочено разследване, което да доведе до осъдителни присъди за извършителите, и настояха за по-добри правила както на национално, така и на европейско равнище, за да се гарантира безопасността на журналистите, блогърите и лицата, подаващи сигнали за нередности и корупция.Пленарното заседание обсъди и разкритията на Куцияк в последната му статия, публикувана посмъртно, относно предполагаемата злоупотреба с европейски фондове в Словакия и потенциалните връзки между организирани престъпни групи и словашки политици.Членовете на ЕП призоваха за задълбочено разследване на тези обвинения, в което да се включи също и Европейската служба за борба с измамите (OLAF), и призоваха Европейската комисия да започне отново да публикува годишния доклад на ЕС за борба с корупцията.", "date": "2018.03.15", "title": "Европарламентът настоява за международно разследване на убийството на журналиста Ян Куциак"}
{"url": "https://offnews.bg/temida/shefat-na-zdravnata-kasa-v-lovech-e%c2%a0arestuvan%c2%a0pri-aktcia-na-dans-i-p-676796.html", "text": "Директорът на Районната здравноосигурителна каса в Ловеч Антонио Маринов е арестуван за срок от 24 часа днес по обeд при акция на ДАНС и полицията, съобщава БТА.Говорителят на Окръжна прокуратура - Ловеч Кирил Петров уточни, че Маринов е арестуван за длъжностно престъпление по образувано досъдебно производство за злоупотреби със средства на здравната каса.С разрешение на Окръжен съд - Ловеч е извършено претърсване в сградата на касата в Ловеч, като са иззети документи.Разпитват се и служители. Утре ще стане ясно дали Антонио Маринов ще остане в ареста. ", "date": "2018.03.15", "title": "Шефът на здравната каса в Ловеч e арeстуван при акция на ДАНС и полицията"}
{"url": "https://offnews.bg/temida/zadarzhaha-64-godishen-mazh-bludstval-s-8-godishno-dete-676800.html", "text": "Задържаха 64-годишен мъж по обвинения, че е блуствал с 8-годишно дете. От Софийската районна прокуратура съобщиха, че е образувано досъдебно производство за това, че на 13 март около 19.00 часа, столичния квартал „Връбница-2“, на етажна площадка на кооперацията, в която живеел, Димитър Радославов е извършил блудствени действия с дете, ненавършило 14-годишна възраст – 8 годишната И.Описаното деяние представлява извършено престъпление по чл. 149, ал. 1 НК. Предвид високата обществена опасност на деянието и извършителя, наблюдаващият прокурор е постановил задържането на Радославов за срок до 72 часа. Прокуратурата е поискала постоянния му арест. ", "date": "2018.03.15", "title": "Задържаха 64-годишен мъж, блудствал с 8-годишно дете"}
{"url": "https://offnews.bg/kultura/deep-zone-project-stana-na-19-godini-i-praznuva-s-goliamo-parti-676794.html", "text": "Култовата българска група Deep Zone Project започва годината с нова вокалистка, нови проекти и ново видео от Ибиза.На 3 март в Лондон, в препълнената зала The Grand, в рамките на Wild Rose festival, групата изнесе внушителен концерт и официално представи новото лице на формацията – чаровната певица Ева Мария. Ева Мария е позната от успешното си участие в два сезона на X Factor. Тя пее от малка в различни формации в България и чужбина.Ева Мария не е единственото ново попълнение в Deep Zone Project. Към групата официално се присъедини и китаристът Дани Димитров, който допълнително освежава сценичното присъствие и музиката им.Отново в рамките на концерта си в Лондон, Deep Zone Project отпразнува и 19 години от създаването си. „Рожденият ден“ бележи ново начало за най-популярната електронна формация у нас - чисто новият им проект - IBIZA Sound Machine. Чрез него те ще издават интернационална клубна музика както и лайв ремикси на емблематични парчета от Ибиза.Първото официално видео на IBIZA Sound Machine се казва \"Say My Name\" и е заснето на известния остров в рамките. Групата обещава парчето да стане световноизвестно. Утре групата ще направи грандиозно парти в клуб Joy Station, на което ще чуем музика от Ибиза и България.Купонът започва точно в 22.00ч., а билетите са достъпни на сайта на Eventim на цена 10 лв. Билети на входа - 12 лв.", "date": "2018.03.15", "title": "Deep Zone Project стана на 19 години и празнува с голямо парти"}
{"url": "https://offnews.bg/ot-vas/mazh-razdade-shutove-po-kolata-na-vazrasten-shofior-v-chas-pik-snimki-676801.html", "text": "Снимки, показващи агресия на пътя и арогантна саморазправа, бяха разпространени във Фейсбук от очевидец на случката.Пламен Николов успява да улови инцидента, при който млад шофьор засича друг на бул. \"Цар Борис III\" в София и очевидно афектиран от нещо започва да нанася ритници по автомобила зад него. Нападателят дори влиза в пряк контакт с шофьора зад него, като отваря вратата на колата му и изхвърля шапката му на пътя. Всичко това се разиграва на метри от сградата на Софийския районен съд и пред погледите на останалите шофьори, които заобикалят двата автомобила. Според автора на снимките инцидентът се е разиграл в 10.48 часа в сряда. От МВР съобщиха, че няма подаден сигнал по случая. ", "date": "2018.03.15", "title": "Мъж раздаде шутове по колата на възрастен шофьор в час пик (снимки)"}
{"url": "https://offnews.bg/futbol/mesi-ne-e-vkarval-mezhdu-krakata-na-tibo-kurtoa-samo-s-glava-676799.html", "text": "Да не си на мястото на белгийския вратар на Челси Тибо Куртоа ден след злополучния мач за него срещу Барселона на \"Камп Ноу\".Куртоа \"помогна\" с изявите си на мегазвездата на домакините Лионел Меси да блесне отново и да отбележи своите попадения номер 99 и 100 в Шампионската лига при успеха на каталунците с 3:0. Меси на два пъти промуши топката между краката на белгиеца като използва по веднъж и двата си крака.\"Сега остава да я промуши между краката му и с глава\", пишат зевзеци. Популярни постове в социалните мрежи отбелязват, че краката на Куртоа се намирали в различни часови зони, разстоянието между тях било по-голямото от това между зъбите на Нголо Канте, че ако вратите на рая се отваряли така лесно, то никой нямало да попадне в ада и т.н.Други пък изчисляват, че вече 2 процента от головете на Меси в Шампионската лига са вкарани между краката на Куртоа.Предлагаме ви най-забавните.", "date": "2018.03.15", "title": "Меси не е вкарвал между краката на Тибо Куртоа само с глава"}
{"url": "https://offnews.bg/ikonomika/svarzvat-balgarskia-targovski-registar-s-ostanalite-registri-v-es-676797.html", "text": "Търговският регистър ще бъде свързан с регистрите на държавите-членки на ЕС след приключване на проекта „Надграждане на Търговския регистър за интеграция с платформата за обмен на данни между Търговските регистри в ЕС, вграждане на регистъра на юридическите лица с нестопанска цел, интеграция с имотния регистър, единна входна точка и прехвърляне на централния регистър на особените залози”. Той беше представен днес пред медиите от зам.-министър Десислава Ахладова и изпълнителния директор на Агенция по вписванията Зорница Даскалова. АВ е бенефициент по проекта, който се осъществява по процедура за директно предоставяне на безвъзмездна финансова помощ „Приоритетни проекти в изпълнение на пътната карта за изпълнение на Стратегията за развитие на електронното управление в Република България за периода 2016-2020 г.“ с финансовата подкрепа на Оперативна програма „Добро управление”, съфинансирана от ЕС чрез Европейския социален фонд.Свързаността на Търговския регистър с регистрите на държавите-членки ще бъде осъществена чрез платформа. Ще бъде улеснен достъпът на гражданите и бизнеса относно дружествата и по-конкретно - относно започването или прекратяването на производства по ликвидация, несъстоятелност и заличаване на дружества от регистрите.Една от целите на проекта е надграждане на Търговския регистър за регистрация на юридическите лица с нестопанска цел. Ще бъдат реализирани 18 нови електронни услуги на Агенцията, свързани с регистрацията/промяна на обстоятелствата/обявяване на актове на юридическите лица с нестопанска цел.С изграждането на електронен Централен регистър за особените залози (ЦРОЗ) и преминаването му към АВ ще има нови електронни услуги за потребителите, данните ще бъдат публично достъпни, като съществуващите до момента ще бъдат мигрирани към новоизградения ЦРОЗ.По проекта са предвидени интеграции към Имотния регистър и значителен брой други системи за изпълнение на основните принципи на Закона за електронното управление.", "date": "2018.03.15", "title": "Свързват българския Търговски регистър с останалите регистри в ЕС"}
{"url": "https://offnews.bg/evropa/stanishev-sotcialistite-specheliha-vazhna-bitka-za-biudzheta-na-es-n-676790.html", "text": "„По бъдещия бюджет ще си проличи най-ясно какво ще бъде бъдещето на ЕС. Дали ще имаме Европа на солидарността или Европа на ограниченията. Европа на клубовете по интереси или единна и силна Европа. Днес социалистите в ЕП успяхме да наложим основни наши виждания, които са положителни и за България, за това как трябва да изглежда бюджетът на ЕС след 2020 г.”, заяви българският евродепутат и лидер на ПЕС Сергей Станишев по повод приетата от Европейския парламент в Страсбург резолюция относно следващата Многогодишна финансова рамка. Евродепутатите призоваха за един по-амбициозен бюджет, който да отговаря на поставените цели и задачи и да запазва политиките с най-осезаеми за хората резултати.„В резултат от натрупаните кризи и проблеми, ЕС е натоварен както с недоволство и разочарования, така и с много очаквания. Очаквания за повече действия на европейско ниво, за политики по нови приоритети, като сигурност, миграция, отбрана и т.н. Досегашните приоритети, които в момента съставляват по-голямата част от бюджета на ЕС – като кохезионната и общата селскостопанска политика, са заплашени от драстични съкращения.”„На фона на очакванията за повече общи действия, сред страните-членки няма особен ентусиазъм за увеличаване на вноските в бюджета на ЕС. Всъщност малцина осъзнават, че в момента той е само около 1% от Брутния национален продукт на държавите в ЕС. За всички обаче е ясно, че европейските програми имат огромна добавена стойност за цялостното социално-икономическо развитие на Съюза - и то не само за бенефициентите“, допълни Станишев.Основните постижения на социалистите, залегнали в позицията на Европейския парламент, са:• фокус върху младежките програми, включително Младежката гаранция и Еразъм+, както и създаване на Детска гаранция по инициатива на ПЕС;• запазване на кохезионната политика и грантовото финансиране, достъпно за всички региони, което е от изключителна важност за България;• без условности при финансирането по структурните фондове – обикновените граждани не бива да бъдат наказвани за грешки на правителствата, които не спазват върховенството на закона и подкопават демокрацията;• запазване на Общата селскостопанска политика, тъй като развитието на селските райони е от ключово социално и икономическо значение, като в същото време се насърчава плавен преход към устойчиво и екологично земеделие;• собствени ресурси (като например данък върху финансовите транзакции) да запълнят дупката, която напускането на Великобритания ще остави след себе си;• увеличение на бюджета до 1.3% от брутния национален продукт в ЕС – новите политики и приоритети изискват допълнително финансиране, а не орязване на работещи програми.Следващата стъпка по договарянето на бюджета на ЕС е позицията на Европейската комисия, която се очаква да публикува проектобюджета през май т.г. Едва тогава ще започнат и тежките преговори между Парламента и Съвета, в които водеща роля, макар и за кратко, ще има и Българското председателство.", "date": "2018.03.15", "title": "Станишев: Социалистите спечелиха важна битка за бюджета на ЕС, но войната не е приключила"}
{"url": "https://offnews.bg/sviat/sasht%c2%a0s-novi-sanktcii-sreshtu-rusia-nakazani-sa-shpioni-hakeri-i%c2%a0t-676806.html", "text": "САЩ обявиха нови санкции срещу 19 руски граждани и 5 организации, сред които са Федералната служба за сигурност, Главното разузнавателно управление и руска пропагандна организация, съобщи министерството на финансите във Вашингтон.Санкциите са първото приложение на новия закон \"За противодействие на противниците на Америка чрез санкции\".Въпросните лица и организации са взети на прицел заради \"зловредна киберактивност, включително намеса в изборите в САЩ през 2016 г., деструктивни кибератаки и прониквания в критична инфраструктура\", пише в съобщението на финансовия министър Стив Мнучин.Той посочва, че се подготвят още санкции срещу руски правителствени служители и олигарси \"заради тяхната дестабилизираща дейност\".Министърът не уточни кога ще бъда обявени следващите санкции, като добави само, че с тях ще бъде пресечен достъпът на санкционираните лица до американската финансова система.Обявените днес мерки включват руските граждани и организации, обвинени от специалния съветник Робърт Мълър, който ръководи следствието за опитите за руска намеса в изборите в САЩ през 2016 г. в полза на Доналд Тръмп и в американския политически процес изобщо. Наказателните мерки предвиждат блокирането на всякакво имущество, което попада под юрисдикцията на САЩ, както и забрана за американски граждани да влизат във финансови отношения със санкционираните лица.Сред новите имена в санкционния списък са шестима ръководни фигури от ГРУ.Една от кибератаките, конкретно посочени от министерството, стана известна с името \"NotPetya\" и нанесе щети за милиарди долари в Европа, Азия и САЩ. Миналия месец САЩ и Великобритания приписаха тази атака на руските военни.Обект на санкциите са и над 10 служители от петербургската Агенция за интернет изследвания, които според Вашингтон са се опитали да окажат влияние върху изборите в САЩ през 2016 г., внедрявайки се под чужди имена в социалните мрежи.Ройтерс посочва конкретно и името на руския бизнесмен Евгений Пригожин и две негови компании, обвинени в разследването на съветника Мълър. ", "date": "2018.03.15", "title": "САЩ с нови санкции срещу Русия: наказани са шпиони, хакери и тролове"}
{"url": "https://offnews.bg/112/otkriha-martvi-mazh-i-zhena-v-semejnia-im-dom-v-plovdiv-676802.html", "text": "Полицията в Пловдив откри трупове на мъж и жена в жилището им на ул. \"Димо Хаджидимов\".По телата на съпрузите има прорезни рани от нож.В апартамента е било и тяхното дете – на около годинка. То е спасено. Съседи подали сигнал в полицията за силния плач на детето, който се чувал продължително от апартамента на петия етаж.По предварителна информация на Радио Пловдив, най-вероятно става въпрос за битов скандал, при който единият от съпрузите е посегнал на живота на другия, а след това се е самоубил.Полицията ще даде официална информация за случая в петък на пресконференция.", "date": "2018.03.15", "title": "Откриха мъртви мъж и жена в семейния им дом в Пловдив"}
{"url": "https://offnews.bg/protesti/protestat-za-pirin-izdigna-lozungi-protiv-stroezha-na-aetc-belene-676808.html", "text": "Протестът за Пирин издигна тази вечер и лозунги против строежа на АЕЦ Белене.На площад \"Независимост\" пред Министерския съвет протестиращите поискаха оставките на министъра на околната среда Нено Димов, на вицепремиера Валери Симеонов и на премиера Бойко Борисов.За тринайсти път демонстрантите се събраха в центъра на София. Те настояват за оттегляне на правителственото решение за промяна устройствения план на Национален парк \"Пирин\".Освен в София, протести имаше в Свищов и Сливен.", "date": "2018.03.15", "title": "Протестът за Пирин издигна лозунги против строежа на АЕЦ Белене"}
{"url": "https://offnews.bg/sviat/novopostroen-most-ruhna-vav-florida-ima-zaginali-676809.html", "text": "Новопостроен пешеходен мост рухна в американския щат Флорида.Мостът, построен над шестлентов автомобилен път, свързва Международния университет на Флорида с град Суийтуотър в окръг Маями-Дейд.На кадри, излъчени от местни телевизии, се виждат много линейки и пожарникари, търсещи затиснати хора, а лекари оказват помощ на пострадали.Полицията потвърди, че при инцидента има няколко загинали, но към момента не уточнява броя им.Местните медии съобщават за поне 8 ранени, които са настанени в болници.В разчистването на отломките участва и голям кран. При срутването си мостът е затиснал няколко коли.В университета не е имало студенти заради пролетната ваканция.До момента няма постъпила информация за пострадали български граждани при срутването на моста, съобщават от българското министерство на външните работи.Посолството ни във Вашингтон следи развитието на ситуацията и е в постоянна връзка с местните власти.Българските граждани, които желаят да получат актуална информация, или да подадат сигнал за техни близки, могат да го направят на дежурните телефони на посолството на Република България във Вашингтон: +1 202 387 0174 и +1 202 299 0273, или на дежурните в извънработно време: +1 202 387 0174, +1 202 387 5770.", "date": "2018.03.15", "title": "Новопостроен мост рухна във Флорида, има загинали"}
{"url": "https://offnews.bg/politika/kmetat-na-mladost-ne-harchim-mnogo-za-pochistvane-i-ozeleniavane-daz-676805.html", "text": "Кметът на столичния район \"Младост\" Десислава Иванчева нарече \"политическа поръчка\" Карлос Контрера Агенцията за държавна финансова инспекция (АДФИ) да влезе на проверка в района.\"Поредната политическа поръчка срещу ръководената от мен администрация стана факт днес. Бяхме обвинени, че в „Младост” през миналата година сме дали страхотни суми за почистване и озеленяване, при това неправомерно. Докато проверявах числата, които превъзбудиха г-н Контрера, реших да ги съпоставя с тези за други райони и отново осъзнах, че не ние харчим много, а отново „Младост” е най-ощетен в София. Дават се луди пари за почистване и озеленяване, от които районът с над 100 000 човека получава трохички. Ако погледнем бюджета на София, за поддържане на междублокови пространства през миналата година са дадени 8 млн. лв, още 23,4 млн. за озеленяване и други над 6 млн за БКС, както се наричат звената за поддръжка. На този фон се оказа, че 400-те хиляди лева за „Младост” са проблемни.\" - коментира Иванчева в позиция, изпратена до медиите.\"И понеже не искам да остават съмнения сред непредубедените граждани, ще отговоря по разбивки. Започвам с един цитат на г-н Контрера:  Внушението е, че тези пари трябва да бъдат сравнени с 400-те хиляди за „Младост”, а всъщност трябва да се съпоставят с 10 000 лв, колкото са дадени за поддържане на дървета, тоест за подкастряне и премахване на опасни дървета с вишка. Благодаря на господина за напомнянето, че по това перо отива близо милион за София и ще попитам: нима „Младост” има около 1% от площите на София, та можем да отделим само толкова, за да поддържаме дърветата. Докато проверявах фактите установих колко се дава в друг район, който има 1400 дка площи или само със 100 дка повече от „Младост”. Над 300 000 лв с ДДС само за почистване и поддръжка, без да са купувани машини, без да са правени нови площадки, без да са слагани пейки и кошчета, просто за самата поддръжка.\" - твърди кметът на \"Младост\".\"На г-н Контрера му се виждат скъпи две детски площадки, които направихме. Забравя да каже или може би не знае, че изпълнителят е избран чрез обществена поръчка, за която няма нито една жалба. Сигурно и не знае, че край тези площадки са монтирани повече стълбове за осветление, при това соларно, отколкото заложеното при заданието. Смята, че е проблем, че 60 000 лв са похарчени за покупка на техника, но това са пари, дадени след преговори и избор не само по качество, но най-вече по най-ниски цени. Взехме моторни и тракторни косачки, за да не закъсняваме като миналата година с косенето, резачки, камион, генератор, който ни върши страхотна работа, за да може да поставяме пейки и да извършваме ремонти в занемарените с десетилетия площадки и градинки. Защо бяха занемарени, при наличието на тези бюджети на Столична община, предполагам всички се досещаме. Г-н Контрера каза, че са премахнати 59 дървета, но забравя да спомене нещо, което като общинар беше хубаво да научи, а именно че те са махат само с предписания от Дирекция „Зелена система” след извършена експертна оценка, че са опасни. Казва, че в „Младост” не се садят нови дървета, а за година те са повече от 200, без да се броят доброволческите акции, които правим.\" - пише Иванчева.Тя твърди, че \"точно заради подобните политически поръчки ние снимаме много от нещата, които правим. Това някои биха нарекли пиар, а всъщност е нашето алиби срещу клеветите. Всъщност вярвам, че обикновените граждани виждат промяната. А относно нерегламентираното харчене на средствата, очаквам поредната проверка, на която с документи, а не на думи, да докажем, че всеки един лев е изхарчен абсолютно законосъобразно. Предполагам много хора знаят, че всеки месец ни се пращат какви ли не проверки, свикнахме с тях и знаем, че те целят администрацията вместо да работи, да вади и да представя купища документи. Резултатите от проверките са еднозначни, ние няма от какво да се притесняваме и сме изрядни. И ще продължаваме така и занапред.\"", "date": "2018.03.15", "title": "Кметът на Младост: Не харчим много за почистване и озеленяване, даже сме най-ощетени в София"}
{"url": "https://offnews.bg/analizi-i-komentari/dobrata-estonia-divata-balgaria-izkrivenata-kartina-za-dve-darzhavi-676758.html", "text": "Германските медии пишат за Естония като за страната на чудесата. България пък в повечето случаи е представена като Мордор - място, в което властват бедност и корупция. През последните седмици двете държави често се споменават заедно, след като България пое от Естония председателството на Съвета на ЕС. Това е повод да погледнем зад медийния образ на тези страни, за да покажем, че имидж и реалност не винаги съвпадат.-----------------------Израснал съм в България. На 21 години заминах да следвам в Естония и живях там 16 години. Преди няколко години заедно с жена ми – естонка, се преместихме в Германия. Непрекъснато се изненадвам колко зле изглежда от тук България и колко добре – Естония.Това пролича още при първите ни контакти в Бавария. Когато жена ми казваше откъде е, реакциите бяха „Уау!“ Какви реакции получавах аз? В най-добрия случай: „Хм...“ Това обаче ме дразни по-малко отколкото изкривеното представяне на Естония и България в авторитетни медии, при това често маскирано като експертно мнение. Вече трудно го понасям, защото моят многогодишен опит в двете държави показва друго. Затова ще се опитам да обясня откъде идват тези имиджови различия.България: корупция, бедност, насилие над бежанци, несвободна преса и каруци. С тези ключови думи (напр. в „Ди Цайт“, „Зюддойче цайтунг“ и „Ди Велт“ около Нова година) могат да се обобщят публикациите за България като нов председател на Съвета на ЕС.Това е една от причините единадесет години след влизането си в ЕС България все още да е чужда за хората в Германия. Всъщност, както при много други държави от Източна Европа, и в материалите за България можеха да се покажат снимки на небостъргачи от стъкло, процъфтяваща ИТ индустрия и модерно урбанистично разнообразие. Това обаче противоречи на клишето, а просвещаването на публиката има нужда от време и място – т.е. излиза скъпо. Вместо това получаваме смесица от всичко, което тук се разбира под „изток“: изостаналост и странен начин на живот като при Костурица. По правило тази картина се дооцветява с „факти“ от индексите за корупция и свобода на пресата.Дигитално общество, E-Residency , Skype, ефективност и модерни дипломати в сауната – това са ключовите думи за Естония. „Естонската държава функционира почти изцяло онлайн“ („Ди Велт“), „Искате да регистрирате фирма? Готово след 18 минути“ („Зюддойче цайтунг“), „Управляваме тази държава като start-up“, „С големи кампании в интернет се привличат нови граждани от целия свят, без значение на религия, етнос, възраст и пол“ („Цайт онлайн“). Материалите, които придружаваха естонското председателство на Съвета на ЕС, бяха толкова възторжени, че тези, които не познават Естония, си задават въпроса дали там живеят хора от плът и кръв.Онези обаче, които поне малко познават най-новата история на Естония, могат да се запитат защо германската преса май нито веднъж по време на естонското председателство не обърна внимание на факта, че 26 години след провъзгласяването на независимостта все още шест процента от населението нямат гражданство. Нали в крайна сметка етнос и религия са без значение – поне за страната на E-Residency?!Само за сравнение: делът на рускоезичното население без гражданство в Естония е по-висок от дела на ромите в България. Как би реагирала германската преса, ако България откаже гражданство дори на един единствен човек, защото е ром? За да стигне до този въпрос обаче, някой трябва да намери взаимовръзката между факти, които в обществените възприятия никога не се появяват заедно.Лоялност към държавата и подозрение към държаватаЗаради различната им история в европейските страни индивидът, етносът, обществото и държавата са в различни взаимоотношения помежду си. Който не взима предвид това, лесно става жертва на предразсъдъци. Лоялността към държавата например е решаваща разлика между естонското и българското общество. В Естония лоялността към държавата е начин на живот не само на политическия, но до голяма степен и на интелектуалния елит. Обратно - българският интелектуалец по правило се разграничава от държавата и нейния апарат. Непримиримото подозрение към държавата е основна същностна черта на интелектуалците в тази част на Европа.Тази разлика може да се обясни исторически и културно. В случая с България съществена роля играят отдалечеността на населението в Югоизточна Европа от държавата в Османската империя и авторитарното правителство на комунистите след 1944 г. В случая с Естония обяснението идва от протестантския произход и примера на Скандинавия. Това, че естонският елит се вълнува толкова много от имиджа на държавата, може да се обясни и с придобитата по време на Съветския съюз потьомкинска нагласа - възприятието се дължи на систематично лъскане на имиджа, което пък има дълбоки исторически и културни корени.Лоялността към държавата е свързана с редица митове и наративи, които в Естония и България произвеждат представи както навътре, така и навън. В естонския случай става дума за постоянно говорене за успехи и ролята на жертва; в българския – особено в по-новата история на страната – за провали и разочарования.До нас в чужбина достигат химни за постиженията на държавата в случая с Естония и безпощадни критики на държавата в случая с България. В Германия съответното послание се чува все по-силно и по-силно, сякаш минава през усилвател. Експертите от тези страни принадлежат към част от естонското, съответно българското общество, за която алтернативен начин на говорене е почти невъзможен. Тъкмо защото те се възприемат като експерти и интелектуалци! В ролята си на независим експерт българинът смята не само, че има право, но дори се чувства длъжен да критикува безпощадно своята държава и нейното правителство. Естонският експерт интерпретира своята независимост като свобода да се застъпва за своята страна.Като българин изградих научната си кариера предимно в Естония. От седем години работя в академичните среди в Германия. При контакт с български гости в изследователски институции и на конференции в Германия никога не ми е идвало на ум, че трябва да се обединим и да създаваме положителен имидж на нашата страна. Моите сънародници също никога не са ми давали знак, че от мен се очаква такова нещо.С естонците обаче имам друг опит. При тях невидимата мрежа от лоялност към националния дневен ред е осезаема, макар и съвсем дискретна. Веднъж дори бях помолен да съдействам за поддържане на имиджа: естонският колега, който ме броеше за свой сънародник, ми каза, че трябва да сме сплотени „точно като евреите“.Естонският обет за мълчаниеОткъде идва тази „омерта“ при естонците? Страховете от две свързани помежду си неща оказват универсален ефект върху начина, по който естонското общество се отнася към важните теми. От една страна, това е страхът от изчезването на народа, езика и културата. Бастионът срещу тази опасност – това е държавата.Макар че съществува един проблем: понятията oma riik („собствена държава“) и omariiklus („собствена държавност“) нямат смислови еквиваленти на немски език. Наличието на собствена държава оправдава много повече неща, отколкото можем да си представим в Германия. То възпира вътрешните противоречия: за провалите по правило не се обвинява държавата, защото трудно извоюваната собствена държавност е свята.Второто страшилище е източният съсед, който се смята за абсолютният враг. Вътрешни противоречия, които биха могли евентуално да навредят на позицията на Естония в общуването ѝ с Русия – или в тази връзка също със съюзниците в НАТО и ЕС, се задушават още в зародиш.Естонското общество често наказва сурово отклоненията от невидимите граници на плурализма. По време на посещение в република Марий Ел в Руската федерация през 2005 г. министърът на образованието Майлис Репс даде интервю, в което въз основа на впечатленията си от визитата оцени като добро положението с правата на марийското малцинство. За тези свои думи тя трябваше да се извини на естонската общественост, която смята марийците (родствен угро-фински етнос) за огледало на собствените си страдания под руско господство.Друг политик – депутатката Оудеки Лооне, която се отклони от естонските наративи за ролята на жертва, по подобен начин беше прикована на позорния стълб. През май 2017 г. тя каза по телевизията, че според нея в Естония също може да се празнува победата на Червената армия срещу Третия райх. Освен това естонците днес не биха имали държава, ако съюзниците не бяха победили Германия. Господстващият наратив, че Съветският съюз никога не би могъл да участва в сценарий, донесъл нещо положително на Естония, отприщи мощна вълна от ругатни срещу Лооне. Тя можеше да бъде спряна само с публично извинение.Подобно е отношението и към чужденците. През есента на 2017 г. група чешки кибернетици откри потенциален пробив в сигурността на естонската електронна лична карта. Мнозина, включително журналисти, възприеха това като атака срещу естонската държава и нейния имидж. В някои публикации се разпространяваха конспиративни теории, че става дума за акция, направлявана от Русия.Тези страхове и наративи за ролята на жертва предоставят широко поле за действие на естонските политици и имиджмейкъри. Грижата за имиджа, разбира се, е легитимна практика в международните отношения. Трябва обаче да се разбере: поради културни и исторически причини някои общества и държави са развили своя усет за самопредставяне различно от други. За добрата журналистика обаче разликата между реалност и имидж трябва да е ясна.Възприятия и действителностМедийните публикации за Естония и България често почиват на „факти“ за корупция и медийна свобода. Най-често се препраща към класациите за възприятията за корупция и за свобода на пресата (виж напр. „Цайт онлайн“: „Корумпирана, но лесна за управление за ЕС“, както и „Зюддойче цайтунг“: „Сцената е готова за България“). Човек обаче трябва да е предпазлив, когато използва такива класации в преценките си за малко познати страни. Дали индексът за възприятията за корупция на „Трансперънси интернешънъл“ и индексът за свободата на пресата на „Репортери без граници“ казват най-същественото за корупцията и журналистическата свобода в тези държави? При такива проучвания става дума преди всичко за отразяване на възприятия, по-точно на усещания за конфликт и несправедливост в много различни общества.Следя българските и естонските медии от повече от 20 години. Дебатът в българските медии ми изглежда по-конфликтен. Това плюс готовността да се занимават с трудни теми и да застъпват различни мнения, прави българските медии в моите очи на читател като цяло по-свободни от естонските. Затова последният доклад на „Репортери без граници“, в който Естония е на 12-о място (преди Германия), а България – на 109-о, най-малкото ме изумява.Прочетох въпросника на „Репортери без граници“ и се опитах да си представя реакциите на журналистите. Моят извод: съмнително е дали методът на „Репортери без граници“ показва реалното многообразие от мнения и независимостта на медиите в тези страни.Резултатите са логично следствие от различните култури: в Естония журналистиката е близо до политическия елит и участва в създаването на историите за успеха; в България концепцията за журналистика е изградена върху антагонизъм - между медии и политика, както и между самите медии. Но това означава ли, че естонските медии са по-свободни от българските?В Естония неприкосновеността на „собствената държава“ и руската заплаха са източници на табута и автоцензура, които едва ли се улавят от такъв индекс. Например първият индикатор на индекса на свободата на пресата измерва нивото на плурализма. Да вземем въпроса дали на всички рускоезични хора, които са живели в Естония преди 1991 г., и на техните наследници трябва да се даде естонско гражданство. Макар и скрито, този въпрос винаги е стоял на дневен ред в страната, до неотдавна обаче беше табуизиран, т.е. разглеждаше се като неподходящ за публично обсъждане. В резултат на това индикаторът за плурализъм години наред не успя да идентифицира един цял спектър от мнения по темата за гражданството и етническата принадлежност. Това обаче не означава, че тази тема изобщо не е присъствала в него.Основната критика на „Репортери без граници“ към България засяга печатната преса, по-точно нейната зависимост от един депутат от партията на турското малцинство, който притежава финансов контрол върху много вестници. Остава открит обаче въпросът дали „Репортери без граници“ отчитат факта, че тиражите на българските вестници се свиха много по-бързо от където и да било другаде, което доведе до маргинализиране на печатните медии. Т.е. ролята на този „олигарх“ в медийната среда като цяло би могла да е по-скоро малка. Възниква един общ въпрос: как е отчетен фактът, че българските медии иманентно живеят от конфликти? В основата си българските журналисти (и цели редакции) са убедени, че не разполагат с достатъчно място, за да разкрият истината. Каква е връзката между конфликтния климат (напр. готовността за спор) и свободата да изразяваш мнение? Дали конфликтното мислене и поведение е знак за липса на свобода? Или напротив – знак за това, че журналистиката е по-критична и по-плуралистична?Посочените по-горе фактори играят роля и при възприятието за корупция. В индекса за 2016 г. Естония е на 22-ро място, България – на 75-о. Сигурен съм, че корупцията с пари в брой е много по-разпространена в България отколкото в Естония. Не съм толкова сигурен обаче по отношение на незаконните обичаи в корпоративния свят. Но в естонското общество клиентелизмът и други вредни неформални практики често се свързват с „руския бизнес модел“. Обратно – всичко естонско се асоциира с положителна и безконфликнта неформалност.Предполагам, че това колективно дистанциране и склонността към сплотеност влияят върху начина, по който хората реагират на въпроси за вътрешните конфликти и справедливостта – а в крайна сметка в този индекс става дума за това. Инстинктът да се омаловажават собствените недостатъци може да изкриви картината и да доведе дотам, че допитването, върху което почива индексът на „Трансперънси интернешънъл“, да не успее да идентифицира истинското разпространение на корупционните практики. Всъщност индексът изобщо не се стреми към това – при него става дума само за субективно усещане. Резултатите обаче се представят като факти за нивото на корупция, например в посочените по-горе вестникарски статии.Един различен разказМедийните образи на България и Естония биха могли да са много по-нюансирани. Има сфери, в които Естония е по-зле от България. Няколко примера, повечето от Евростат: В България по-голяма част от населението оценява здравето си като добро или много добро. Средностатистически българите живеят по-дълго в добро здраве от естонците. Особено драстична е разликата при жените: 56,2 години в Естония и 65 години в България.Години наред Естония е на първо място в ЕС по брой заразени с HIV. Тук проличава най-ясно сегрегацията в страната: рускоезичното население винаги е било по-предразположено към HIV инфекция. Освен това Естония води класацията в ЕС по разлика в заплащането между половете: ножицата между мъжете и жените е 26,9% в сравнение с 15,4% в България. България е първа сред държавите в ЕС по дял на жените, заети в ИТ сектора. От 2006 г. България показва по-голям ръст на реалния БВП от Естония. България има по-развита протестна култура и по-силни синдикати. Един момент! Тези неща в последното изречение факти ли са или впечатления? Не е важно – просто ми повярвайте, точно както повярвахте на кратките обзори за тези страни през последните месеци.Не е трудно Естония да се представи в отрицателна, а България – в положителна светлина. Въз основа на тези факти бихме могли да конструираме алтернативен разказ, чиито шансове да получи доверие зависят от това колко решително българският административен апарат ще се бори за него, а естонският – против него. И, разбира се, от това доколко германската общественост е готова да се откаже от своите предубеждения. Моят опит с тези действащи лица ми казва, че шансовете на този разказ са нищожни. Важното обаче е друго – че изгледите на един наратив да се наложи публично зависят не толкова от близостта му до реалността, а по-скоро - от сложна система от мнения и предразсъдъци.Ето защо завършвам с призив за повече баланс. Журналистиката трябва да различава PR от действителност, за да може да запознае по-добре читателите с естонците, българите и техните общества. Единият постоянно да се хули, а другият да се рисува само в светли краски е най-лошото, което може да се направи.-----Мордор („черна земя“ - „мор“-\"черен, мрак\" и „дор“-\"земя\") е географска област в измисления свят на Средната земя, описан в творбите на английския писател Дж. Р. Р. Толкин. Тя е Страната на сянката, където властва мрачният владетел Саурон.E-Residency -  Естонското електронно жителство (или виртуално жителство) е статут, чрез който хора, които не живеят в Естония, могат да получат сигурна дигитална идентичност, подобна на тази, която се предоставя на постоянните жители и гражданите на Естония чрез техния документ за самоличност. Електронното жителство дава възможност да се използват услугите, предоставяни от естонските правителствени служби и частния сектор, които обикновено са свързани с представянето на документ за самоличност. Естония въвежда статута „електронно жителство“ на 1 декември 2014 г.в състава на Русия и Съветския съюз (Бел. ред.) Република Марий Ел (на руски: Республика Марий Эл) е разположена в централната част на Европейска Русия. Влиза в състава на Приволжкия федерален окръг и Волго-Вятския икономически район.", "date": "2018.03.15", "title": "Добрата Естония, дивата България: изкривената картина за две държави от ЕС"}
{"url": "https://offnews.bg/futbol/balgaria-e-na-13-tochki-ot-kongo-v-ranglistata-na-fifa-676769.html", "text": "Националният отбор на България запази 40-ото си място в света в ранглистата на ФИФА за месец февраури. Тимът ни има 715 точки, като се намира точно зад състава на ДР Конго (728 точки) и точно пред този на Босна и Херцеговина (700 точки).Именно босненците са следващият съперник на българския отбор, като двата тима се срещат в контрола в Разград по-късно този месец. Другият съперник на България в мартенските контроли - отборът на Казахстан, се намира на 136-о място в света с 223 точкиБългария е най-високопоставеният отбор от група С4 на Лигата на нациите, където са още Норвегия (57-о място), Словения (62-о място) и Кипър (92-о място).В топ 10 на света има само една промяна, свързана с изкачването на Полша от седмо до шесто място. Поляците се изравняват по точки с Испания, като двата тима разделят шестата позиция.Лидер е световният шампион Германия с 1609 точки, следван от петкратния световен първенец Бразилия с 1489, европейския шампион Португалия с 1360, Аржентина с 1359 и Белгия с 1337.1. Германия 1609 точки2. Бразилия 1489 3. Португалия 1360 4. Аржентина 13595. Белгия 1337 6. Полша 12286. Испания 1238 8. Швейцария 11979. Франция 118510. Чили 1161---40. България 715", "date": "2018.03.15", "title": "България е на 13 точки от Конго в ранглистата на ФИФА"}
{"url": "https://offnews.bg/sviat/zapasite-ot-novichok-sa-unishtozheni-s-pomoshtta-na-sasht-tvardiat-676795.html", "text": "Всички запаси от създаденото по съветско време нервнопаралитично бойно отровно вещество \"Новичок\", което според Великобритания е било използвано, за да бъде отровен бивш руски двоен агент, са били унищожени с американска помощ, казаха руски експерти, цитиран от Асошиейтед прес и БТА.Според Игор Никулин САЩ са финансирали програмата за унищожаване в края на 90-те години на миналия век на запасите от веществото \"Новичок\" в обект от съветско време в Узбекистан. Обектът в Нукус е бил използван от Съветския съюз при разработването на неговите химически оръжия.Никулин, който в миналото е бил и съветник на ООН, добави, че \"американците също така взеха част от техниката за производството на този газ на американска територия\".Русия обяви през септември, че е завършила унищожаването на своите останали от съветската ера запаси от химически оръжия - кампания, продължила няколко десетилетия.", "date": "2018.03.15", "title": "Запасите от 'Новичок' са унищожени с помощта на САЩ, твърдят руски екперти"}
{"url": "https://offnews.bg/politika/gerb-prezidentat-veche-govori-kato-lider-na-politicheski-proekt-676764.html", "text": "\"Румен Радев е човек, който вече говори като заявка.... Говори повече като лидер на политически проект, а не като президент на България\", каза Цветанов пред журналисти.На въпрос дали има информация за нов политически проект, Цветанов отговори единствено: \"За всички вече ясно\". По думите на Цветанов в момента БСП и президента действат координирано и целят \"политическа дестабилизация и криза, която да доведе до предсрочни парламентарни избори и съставяне на служебен кабинет\". Ако се стигне до служебен кабинет, според Цветанов: \"Това означава удовлетворяване на желанието на БСП да участва в управлението, както имаха кратката възможност да го направят по време на служебния кабинет на Румен Радев\".Цветанов каза още, че в момента БСП и президента изпадат в международна изолация. За разлика от президента, който беше остро разкритикуван от ГЕРБ, вицепрезидента Илияна Йотова получи поздравления. Според Цветанов има голяма разлика между нейните изказвания и тези на президента. \"Йотова има съответният опит и знае как се прави голямата политика и превъзхожда с класи поведението на президента\", заяви зам.-председателят на ГЕРБ.Цветанов каза още, че не е възможно да няма стенограма от срещата между държавния глава и руския патриарх и за пореден път настоя тя да бъде оповестена, за да \"се разсеят всички съмнения дали националният ни интерес е бил защитен\".\"Винаги, когато се правят международни срещи и то на такова ниво - се видят стенограми. Дори на работни срещи, които президентът организира, има стенограф и се водят записи\", каза още председателят на парламентарната група на ГЕРБ. ", "date": "2018.03.15", "title": "ГЕРБ: Президентът вече говори като лидер на политически проект"}
{"url": "https://offnews.bg/lajfstajl/stcenarist-ot-broduej-prenapisa-da-ubiesh-prismehulnik-ne-zvuchal-s-676765.html", "text": "Близка на авторката Харпър Лий, написала класиката „Да убиеш присмехулник“ - книга за расовите отношения в  южните щати, съди продуцентите на дългоочакваната Бродуей адаптация на американския роман, съобщи Би Би Си.Тоня Картър, която в продължение на много години е била адвокат на Лий, твърди, че сценарият на пиесата се различава твърде много от книгата.Тя заяви, че някои от герои са променени. Това включва главния герой Атикус Финч, адвокатът, който защитава чернокожите, които са несправедливо обвинени в изнасилване. Според Картър, той е изобразен като изначално неосъзнаващ расизма като проблем.Също така се твърди, че сценарият не представя правдиво малкото град в Алабама през 30-те години.Сценаристът на пиесата Скот Рудин отрече обвиненията и заяви, че неговият екип, а не той, има последната дума по отношение на сценария.\"Не мога и няма да представя пиеса, чието съдържание и лексика по отношение на расовата политика е от 1960 година. Няма да е интересно на никого“, заяви Рудин.„Оттогава светът се е променил“, добави още сценаристът.Романът на Харпър Лий е написан през 1960 година и се превръща в една от класиките на американската литература и печели наградата \"Пулицър\". Харпър Лий умира през 2016 г. на 89 години.Пиесата се очаква да направи своя дебют на Бродуей през декември.", "date": "2018.03.15", "title": "Сценарист от Бродуей пренаписа 'Да убиеш присмехулник', не звучал съвременно"}
{"url": "https://offnews.bg/obshtestvo/petitcia-iska-ostavkata-na-shefa-na-babh-zaradi-umartviavaneto-na-nad-676771.html", "text": "Оставката на изпълнителния директор на Българската агенция по безопасност на храните д-р Дамян Илиев заради изземането и умъртвяването на повече от 100 диви птици от столичния зоопарк поиска международната неправителствена организация \"Четири лапи\". Те откриха и  Към него до момента са се присъединили над 3 000 души.От случая минаха повече от две седмици, в които нямаше изявление на д-р Илиев. Без отговор остават и 12-те въпроса, поставени от \"Четири лапи\":1. При положение, че птиците са внос от държава в ЕС, за която БАБХ твърди, че има данни за птичи грип, защо животните не са били умъртвени от служители на БАБХ още във Видин, а са изпратени чак до София, потенциално разнасяйки заразата из голяма част от страната?2. Защо от БАБХ отказват да признаят столичния зоопарк за спасителен център, макар той да е обявен за такъв със заповед на Министъра на околната среда и водите още през 2012 г.?3. В Зоологическа градина - София от години редовно се настаняват под карантина внесени контрабандно птици с недоказан произход. Каква процедура са прилагали досега от БАБХ в тези случаи и защо точно сега агенцията реши да изземе и умъртви птици, настанени с решение на друг компетентен орган - Регионална служба за околна среда и води - Монтана?4. Защо при изземането на птиците от Зоологическа градина - София служителите на БАБХ не са подписали приемо-предавателни протоколи?5. Защо при изземането на птиците от Зоологическа градина - София служителите на БАБХ не са уведомили органа, разпоредил настаняването на птиците в зоопарка - РИОСВ - Монтана?6. Защо служителите на БАБХ са иззели и умъртвили птиците при влязло в сила определение на Административния съд, спиращо заповедта на за умъртвяване, за което в БАБХ са били уведомени навреме и което така и не е обжалвано до изтичането на законовия срок за това?7. При съмнения за наличие на птичи грип, защо служителите на БАБХ са предпочели да транспортират птиците на повече от 50 км от зоопарка, потенциално разнасяйки заразата, вместо да вземат съответните проби докато птиците са били под строга карантина?8. Защо първоначално от пресцентъра на БАБХ обявиха, че не са взети проби от птиците за птичи грип, а по-малко от 24 часа след това обявиха, че такъв е открит при две от умъртвените птици? Какъв е щамът на вируса, открит във взетите проби?9. Защо проби за птичи грип са взети след умъртвяването на птиците, а не преди това, непосредствено след задържането им или след настаняването им в зоопарка?10. Уведомила ли е БАБХ за положителните проби Европейската комисия и страните членки на ЕС и Международната организация за здравеопазване на животните (OIE) в 24-часов срок след констатиране на заболяването, каквото задължение има съгласно българското законодателство и сключените международни споразумения? На страницата на последната няма информация за този случай, но .11. Защо изпълнителният директор на БАБХ д-р Дамян Илиев отказва да прави изявления по случая?12. Използва ли БАБХ подобни случаи и съмнения за заболявания по животните като птичи грип, за да оказва натиск върху неудобни фермери, ветеринарни лекари или обекти, в които се отглеждат животни?От „Четири лапи“ настояват за отговор на поставените въпроси, като вече са изпратили искане за достъп до обществена информация до БАБХ. От организацията са изпратили и запитване дали са информирани за случая до съседните на България държави, Европейската комисия и Международната организация за здравеопазване на животните.Експертите на „Четири лапи“ са категорични, че с действията си БАБХ не само е нарушила редица нормативни актове, но и потенциално е изложила на риск здравето на хора и животни, се казва в съобщението им.", "date": "2018.03.15", "title": "Петиция иска оставката на шефа на БАБХ заради умъртвяването на над 100 диви птици"}
{"url": "https://offnews.bg/medii/koi-sa-naj-spriaganite-imena-za-vodesht-na-stani-bogat-po-bnt-676774.html", "text": "Авторекламата за новото издание на култовото предаване \"Стани богат\" върви усилено по националната телевизия. В него обаче все още няма отговор на най-интересния въпрос - кой ще бъде новият водещ.Ясно е само, че няма да бъде досегашният водещ на предаването Ники Кънчев, който беше лице на продукцията дълги години по Нова телевизия.От БНТ не дават към момента никаква светлина около това кой ще седне на мястото на Кънчев.В медийните среди обаче се спрягат няколко имена, които биха се вписали успешно в тази роля. Според непотвърдена информация вероятно е новото лице на \"Стани богат\" ще бъде Димитър Павлов.Като наследници на Кънчев се сочат и други популярни имена като тези на актьорите Владимир Пенев и Юлиян Вергов, на певеца Орлин Горанов, на Драго Симеонов и Любен Дилов-син. Официална информация по въпроса засега липсва.В България \"Стани богат\" с водещ Ники Кънчев се излъчва от 2001 г. до 2014 г. по Нова телевизия. Сега БНТ подновява шоуто, а желаещите да участват в него трябва да попълнят въпросник, ", "date": "2018.03.15", "title": "Кои са най-спряганите имена за водещ на 'Стани богат' по БНТ"}
{"url": "https://offnews.bg/futbol/el-goleador-otnovo-se-zaiade-s-bobi-mihajlov-676793.html", "text": "Любослав Пенев продължи атаките си по адрес на Борислав Михайлов. Както е известно, Ел Голеадор загуби погромно от Михайлов в битката за президент на БФС.\"Нелицеприятно е това, което видяхме по време на нашата обиколка в България. Да, в София и в големите градове може би е добре, но в малките населени места ситуацията е плачевна. С това ръководство няма как да променим каквото и да е.Преди години, когато Михайлов за първи път бе кандидат за президент и прескачаше от един в друг лагер, заяви пред делегатите: \"Какво избирате? Статуквото или промяната?\"Какво стана обаче след това? Този, който се бореше за промяната, избра статуквото. Ние обаче няма да се откажем. Убеден съм, че ще стигнем докрай и ще победим\", каза Пенев.", "date": "2018.03.15", "title": "Ел Голеадор отново се заяде с Боби Михайлов"}
{"url": "https://offnews.bg/politika/nikolaj-nikolov-faktite-za-upravlenieto-na-gerb-sa-sramni-a-ne-nesas-676812.html", "text": "Всички факти, които са неудобни за ГЕРБ, те ги обявяват за несъстоятелни. Това коментира общинският съветник от БСП Николай Николов по повод гласуването на Годишния план на програмата за ремонт на спортната инфраструктура за 2018 г. Планът беше приет с 35 гласа \"за\" и 5 \"въздържали се\" на сесията на СОС днес.Парите, които управляващите отделят за ремонт на спортната инфраструктура в София, са обидно недостатъчни. И не мога да приема обяснението на колеги от групата на ГЕРБ, че публичните факти, които цитирах при изказването ми в зала, са несъстоятелни, каза Николай Николов.С колегите от БСП подкрепихме годишния план, защото не сме против ремонта и изграждането на спортната инфраструктура в града ни. Имаме обаче притеснения, които изразих в залата. Първо - едва 9 училища от общо 180 ще получат средства, за да бъдат ремонтирани физкултурните им салони. Второ - тези 9 училища не получават дори достатъчно средства, които са необходими за цялостния ремонт. Общата сума, която Столична община отпуска за избраните 9 училища, е едва 175 000 лева. Затова и ремонтите, които ще бъдат направени, ще бъдат козметични - циклене на паркета, боядисване и т.н. А на едно от тези училища - 21-о в \"Лозенец\" не му е правен ремонт от 1960 година, заяви общинският съветник от БСП.Николай Николов е категоричен, че физкултурните салони и спортните съоръжения в училищата се нуждаят от осъвременяване и цялостен ремонт, тъй като са морално остарели:\"Въпреки лошото състояние на салоните, училищата са принудени да ги отдават под наем, за да подпомагат бюджета си. Само да припомня, че през 2018 г. София е Европейска столица на спорта. И беше задължително Столична община да покаже отношение към спорта и към здравето на гражданите, но не го направи. Този факт ясно се вижда от бюджета, който управляващите в София отделиха за спорт през тази година. Званието Европейска столица на спорта трябваше да бъде гордост за града ни, а вече три месеца гражданите дори не разбират за това\" - каза Николов.", "date": "2018.03.15", "title": "Николай Николов: Фактите за управлението на ГЕРБ са срамни, а не несъстоятелни"}
{"url": "https://offnews.bg/politika/siderov-za-simeonov-poznavame-se-ot-uchenitci-minavame-prez-fazi-676772.html", "text": "\"Отношенията ни с Валери Симеонов могат да стигат до различни фази, да минават през различни тоналности. Познаваме се от ученици, минавали сме през различни фази. Не преекспонирайте влиянието на личностните отношения върху цялостното управление\".Така съпредседателят на \"Обединените патриоти\" Волен Сидеров за отношенията си с друг от лидерите на формацията - Валери Симеонов, след като през последните дни двамата показват противоположни позиции по различни теми, свързани с Русия. След като лидерът на НФСБ нападна руския патриарх, Сидеров поиска той да се извини и заяви, че управляващата коалиция може да продължи и без Симеонов да е вицепремиер. Днес обаче председателят на \"Атака\" е на друго мнение и обяви, че ако се поиска оставката на вицепремиера от НФСБ, това ще рече разваляне на коалицията.\"Различни сме, но в едно сме се разбрали - изборът на българите за първи път е патриотична коалиция да бъде третасила и ДПС да не е балансьор. Това е един шанс, който не трябва да пропиляваме\", каза още лидерът на \"Атака\".Той каза още, че ако управляващата коалиция се разпадне, това ще означава предсрочни избори и възможност БСП и ДПС отново да бъдат във властта. \"Това не е приемливо за хората и не се приема от българите\", каза още той. Сидеров коментира и напрежението между държавния глава и премиера. \"Президентът не трябва да воюва с премиера и обратно, особено по въпроси за отношенията ни с други държави\", каза той. Съпредседателят на \"Обединените патриоти\" коментира и думите на Цветанов, че президента Румен Радев се държи повече като лидер на политически проект. \"Румен Радев е нов политик, който се учи и се старае. Неведнъж съм казвал добри думи за него\", каза Сидеров и предизвика Цветан Цветанов:Лидерът на \"Атака\" не спря до тук с коментарите за \"коремното\", което държавният глава направи. \"Радев показа не лоша физическа форма с това коремно възлизане. Тренирал съм спортна гимнастика, само че то се прави от вис. Малко със замах го направи, но все пак на тези години и с костюм беше много добре - поздравявам го\", каза още Сидеров. ", "date": "2018.03.15", "title": "Сидеров за Симеонов: Познаваме се от ученици, минаваме през фази"}
{"url": "https://offnews.bg/zimni/zografski-s-rekordno-klasirane-v-poslednite-pet-godini-676807.html", "text": "Най-добрият ни ски скачач Владимир Зографски записа рекордно класиране през последните пет години за Световната купа. Българинът завърши 21-и на голямата шанца в Трондхайм (Норвегия) със сбор от 220.5 точки.Самоковецът регистрира скокове от 131,5 и 128 метра, което му тази позиция в крайното класиране.Полякът Камил Стох спечели състезанието в Трондхайм и направи голяма крачка към крайната победа за Световната купа. Стох триумфира с 285,4 точки след скокове от 146 (рекорд на шанцата) и 141 метра.Победата е 29-а за Стох за Световната купа. Втори остана Щефан Крафт от Австрия с 268,4 точки (141,5 и 138 метра), а трети е Роберт Йохансон (Норвегия) с 268.0 точки (145,5 и 136 метра).В генералното класиране за Световната купа три кръга преди края води Камил Стох с 1203 точки, пред Рихард Фрайтаг (Германия) с 958 и Даниел Андре Танде (Норвегия) с 865. Зографски е 50-и с 15 точки.", "date": "2018.03.15", "title": "Зографски с рекордно класиране в последните пет години"}
{"url": "https://offnews.bg/obshtestvo/balgarinat-dava-poveche-pari-za-alkohol-i-tcigari-otkolkoto-za-drehi-676767.html", "text": "Българинът дава най-много пари за храна, а най-малко за облекло и обувки. Това става ясно от статистика на Националния статистически институт по случай Световния ден на правата на потребителя.37,3% процента от доходите на българина са отишли за храна през 2016 г. 17,3% от парите ни пък са дадени за битови разходи, а близо 8 - за транспорт. Следващото най-голямо перо, за което отделяме средства, е здравето. За него българите са заделили 6,7% от парите си. За култура и образование сме дали близо 6% от бюджета си, а за съобщения и комуникации - 5,4%.Алкохолът и цигарите са ни взели 5,2% от доходите. Близо толкова са ни стрували и услугите и различни видове стоки - 5,1%. Най-малко пари сме дали за поддържане на дома и облекло и обувки - съответно 4,5 и 4,4%.През 2016 г. сме хапвали най-много хляб, тестени изделия и зеленчуци, а след това плодове и месо.Близо 27, 3 литра пък е изпитият алкохол средно на лице от домакинство. На някои може да се стори изненадващо, че традиционно любимото питие на българина - ракията, е на трето място по изпити алкохолни напитки. Най-много са пресушените бутилки вино, последвани от бирата. Подробна итформация за това какво сме консумирали през 2016 г. може да видите в инфографиката на НСИ: ", "date": "2018.03.15", "title": "Българинът дава повече пари за алкохол и цигари, отколкото за дрехи"}
{"url": "https://offnews.bg/politika/gerb-vnasia-signal-do-tcatcarov-sreshtu-chervenia-kmet-na-provadia-676768.html", "text": "ГЕРБ ще внесе сигнал до прокуратурата срещу кмета на Провадия Филчо Филев, който е от БСП. Новината съобщи в парламента бившият депутат от ГЕРБ Антон Тодоров. Сигналът е за \"безобразното управление на Филев.„Когато човек се запознае с доклада на Държавната агенция за финансова инспекция от 2016 година по отношение на меко казано безобразното управление на кмета от БСП Филчо Филев единственото, което го обхваща е ярост. Тя бива заменена от липса на справедливост, която в 34-те общини на БСП е видима“, каза Тодоров.„Това е моделът, който БСП налага. Някои биха го нарекли феодализация на българските общини. Няма да възроптаем срещу тази формулировка“, посочи екс депутатът.„Във втория доклад на агенцията има изключително скандални заключения. 7 индикатори за измами са засечени от финансовите ревизори в общината. Използва се схема за източване на пари с документи с невярно съдържание. Това не го измисляме ние, не го генерират създатели на опорни точки в партийна централа- казано е от финансовите ревизори“, заяви Тодоров. „Забележете нахалството на модела „Филчогейт“ - наложени са административни наказания. И десетте, които кметът обжалва, са признати за валидни. Вторият доклад регистрира нарастваща степен на феодално поведение. Този човек от БСП буквално демонстративно зашлевява шамар на жителите на Провадия“, поясни Антон Тодоров. „Ние не търсим данните, те ни откриват. Хората идват при нас и няма как да не реагираме“, коментира той. „В опис сметките има фалшиви имена, има хора и данни, които не фигурират в регистрите на ГРАО-това е чутовен скандал“, изтъкна Антон Тодоров. „Това не е последната такава пресконференция. 34 кмета-34 \"гейта\" от кметовете на БСП“, каза още той.Социалистите отговориха още в парламента. „Тъй като няма как да бъде атакувана опозицията, а грешките на управляващите са ден след ден, се вади случай от 2016 г. Да оставим институциите да си свършат работата. Ако кметът на Провадия наистина е виновен, ще се понесе последствията. Това може да го каже не компрометираният Антон Тодоров, а институциите“, заяви зам.-председателят на ПГ на „БСП за България“ Драгомир Стойнев. „Власт се клати от скандали, а всички скандали в държавата са провокирани от ГЕРБ. Това, че те не могат да начертаят пътя, по който да изкарат страната от тази икономическа, социална и духовна криза, в която се намираме, е техен проблем. Ние сме за предсрочни избори, защото виждаме, че те не могат да се справят“, каза още зам.-председателят на ПГ на „БСП за България“ .", "date": "2018.03.15", "title": "ГЕРБ внася сигнал до Цацаров срещу червения кмет на Провадия"}
{"url": "https://offnews.bg/politika/vmro-poiska-ot-sada-da-zalichi-antibalgarskata-partia-dost-676753.html", "text": "Не само фондацията, която е подкрепяла антибългарската партия ДОСТ, самата ДОСТ трябва да бъде заличена от съда. Това се казва в позиция на ВМРО, разпространена до медиите.Скандалната фондация „Бату платформ\" беше заличена от съда. Фондацията доби печална известност, след като на практика подпомогна гласуването за ДОСТ на парламентарните избори, раздавайки хранителни продукти. Решението на съда не подлежи на обжалване.Патриотите от ВМРО приветстват заличаването, но истината е, че самата противоконституционна партия ДОСТ подлежи на заличаване. Воеводите напомнят, че партии на етническа и верска основа са забранени от Конституцията.\"Партия ДОСТ в годините се доказа като оръдие на новите османски амбиции на турското ръководство. Тези амбиции проличаха и в последните изказвания на Ердоган. Преди дни той отново направи намек за протегната ръка към населението от Кърджали и региона и към всички, които по душа се чувстват турци\", заявяват от ВМРО.От партията припомнят, че именно Обединените патриоти, дни преди парламентарните избори миналата година на два пъти са блокирали границата с Турция и са успели да спрат изборните туристи.\"Именно ние в миналия парламент извоювахме да бъде ограничен броят на секциите в Турция, за да спрем бруталната намеса на южната ни съседка в българската вътрешна политика\", казват още от Каракачановата партия.ВМРО подаде сигнала до прокуратурата партия ДОСТ да не бъде регистрирана.Воеводите прилагат и следната хронология на скандала:През март 2017 г. по сметките на „Бату платформ\" са получени 100 000 евро от турската банка Turkkiye Vakiflar Bankasi без данни за субекта на преведената сума. Сдружението е използвало парите, за да закупи хранителни продукти - захар, брашно, ориз, макарони и др., които са разпределени в пакети с индивидуална стойност по 30 лв.Държавното обвинение твърдеше, че пакетите са раздавани безплатно на български граждани - мюсюлмани, „за да бъдат мотивирани да гласуват за ДОСТ на парламентарните избори\". Партията на Лютви Местан не успя да събере нужните гласове, за да влезе в 44-ото Народно събрание.Получаването на парични средства от анонимен източник в чужда държава и финансирането с тях на предизборна агитация е в нарушение на Изборния кодекс, както и на текста от Конституцията, който забранява на сдруженията да извършват политическа дейност, присъща само на партиите.Патриотите от ВМРО напомнят, че предстои сериозна дейност по разчистване на чуждите влияния от мюсюлманското изповедание у нас. Това пряко засяга националната сигурност, както и цивилизационната принадлежност на българските граждани към евроатлантическите структури и ценности.", "date": "2018.03.15", "title": "ВМРО поиска от съда да заличи антибългарската партия ДОСТ"}
{"url": "https://offnews.bg/turizam/bg-turizam-180-leva-za-noshtuvka-v-maze-sred-techove-i-muhal-676743.html", "text": "Хотел в троянското село Чифлик, който се кипри с три звезди и държи високи цени предлага на клиентите си мизерия, вместо качествено обслужване, разказа Нова телевизия.Той и семейството му решават да отседнат там в дните около 3 март. Привлича ги лъскава реклама.Вместо това получават стая в мазето на хотела. Мръсотия и една нощ при минусови температури. С две малки деца. Преживяването им струва 180 лв.Дават им я не от хотела, а клиенти от съседна стая. Управителят отказва да съдейства. Отказва да върне и парите.Пари не получава, но получава извинение във Facebook.Почивката за Георги и семейството му приключва на следващия ден, когато се прибират в София. Вместо да подаде жалба, мъжът публикува снимки на мизерията във Facebook. Следва вълна от коментари от десетки излъгани клиенти.Малина Тончева от Русе също проваля дълго чаканата си почивка. Подарък от децата й за 50-годишния й юбилей.В банята, огледалата счупени, ваната изкъртена, изпотрошена, захабено. Плочките не знам от кое време са. Басейнът, там беше абсолютна мизерия. Там плочките не са мити сигурно откакто хотелът е построен”, коментира Малина Тончева.А след всичко това, остават и без вода.А в полунощ започва и ремонт.От министерството на туризма вече са направили проверка в хотела, а инспекторите на ведомството за първи път се натъкнали на подобна гледка.Проверка правят и от дирекцията за Национален строителен контрол, регионалната здравна инспекция и от Агенцията по безопасност на храните.Оплаквания има и в комисията за защита на потребителите.Според него хотелът подвежда клиентите, че е СПА без да има необходимите сертификати за предоставяне на такива услуги.", "date": "2018.03.15", "title": "БГ туризъм: 180 лева за нощувка в мазе сред течове и мухъл"}
{"url": "https://offnews.bg/gimnastika/na-fona-na-skandala-raeva-robeva-darzhavata-otpusna-1-26-mln-za-gi-676745.html", "text": "Министърът на младежта и спорта Красен Кралев и президентът на БФХГ Илиана Раева подписаха договор за Световното първенство по художествена гимнастика в София в размер на 1 260 000 лева, похвалиха се от ръководената от Раева централа.Това се случва на фона на поредния скандал в художествената гимнастика. В последните дни спокойствието на ръководителите на този спорт беше нарушено от легендарната треньорка Нешка Робева, която влезе в открит конфликт с Раева относно системата на подбор.\"БФХГ изказва своята огромна благодарност на премиера на България Бойко Борисов за отношението и помощта, които лично той е проявявал през годините към красивия ни спорт, както и на министъра на спорта Красен Кралев\", се казва в изявление на фейсбук страницата на българската федерация.\"За всички, които работим с цялото си сърце, отдаденост и отговорност, е чест и гордост, че носим толкова много поводи за радост и национална значимост на българите в страната ни и по целия свят, че се отплащаме с победи и златни медали за грижите, които се полагат за нас от страна на правителството и лично от г-н Борисов и от г-н Кралев!Състезатели и треньори, и целият ни екип са безкрайно мотивирани да продължат да бъдат гордостта на всички! Амбицирани сме и работим много, за да бъдем отлични домакини на предстоящия грандиозен форум\", каза президентът на БФХГ Илиана Раева.\"Искаме организацията на Световното първенство през септември да бъде впечатляваща и многобройните фенове да станат свидетели на запомнящо се състезание.Екипът работи на пълни обороти и не пести труд за организирането на световния форум. Треньори и състезатели тренират неуморно, за да бъдат във възможно най-добра форма и да донесат поредни незабравими мигове на многобройните си фенове\", добави Раева.", "date": "2018.03.15", "title": "На фона на скандала Раева - Робева, държавата отпусна 1,26 млн. за гимнастиката"}
{"url": "https://offnews.bg/futbol/iunosha-na-maritca-si-otide-edva-16-godishen-676749.html", "text": "Съкрушителна вест беше оповестена от пловдивския футболен клуб Марица. Юношата на \"жълто-сините\" Станимир Стоянов е починал след боледуване.\"Роденият през 2002 година футболист бе част от школата на Марица до началото на 2017 година, когато спира занимания заради коварно заболяване\", информираха от клуба.\"Изказваме най-искрени съболезнования на неговите родители и близки! Съпричастни сме с мъката на неговите приятели, съученици, съотборници и всички, които имаха честта да го познават. Почивай в мир, мило дете! Ти живееш в нашите сърца, Сънка!\", написаха още от клуба.", "date": "2018.03.15", "title": "Юноша на Марица си отиде едва 16-годишен"}
{"url": "https://offnews.bg/politika/bez-debati-deputatite-uvolniha-georgi-gatev-ot-biuroto-za-kontrol-na-676748.html", "text": "Парламентът прекрати предсрочно мандата на Георги Гатев като зам.-председател на Националното бюро за контрол на специалните разузнавателни средства .Гласуването премина без дебати. Народните представители взеха решението единодушно -\"за\" освобождаването му гласуваха 111 депутати, нямаше против и въздържали се.Преди гласуването депутатът от БСП Славчо Велков предложи Гатев да бъде допуснат в зала и да бъде изслушан, за да представи своята гледна точка. Предложението беше подкрепено единствено от ДПС, от чиято квота Гатев беше избран за члена на бюрото.Прекратяването на правомощията му се наложи заради несъвместимост с длъжността, която заемаше. Причината е, че на Гатев му е отнет достъп до класифицирана информация. ДАНС реши да го лиши от достъп до секретна информация заради това, че помагал на обвиняеми и подсъдими.Гатев обжалва решението и обяви, че то е с изцяло неясни мотиви. В началото на годината тричленен състав на Върховния административен съд (ВАС) отхвърли жалбата му. В едномесечен срок трябва да бъде избран друг член на бюрото за контрол върху подслушванията.", "date": "2018.03.15", "title": "Без дебати: Депутатите уволниха Георги Гатев от Бюрото за контрол на СРС"}
{"url": "https://offnews.bg/ikonomika/obrechena-li-e-na-bednost-rusia-676750.html", "text": "До метростанцията в Санкт Петербург 70-годишната Ирина Семьонова продава домашно приготвени консерви от домати и патладжани, за да припечели допълнително към пенсията си, която, по нейните думите, не й стига.След като си плати сметките и лекарствата, казва, че й остават само 4000 рубли (70 долара или 57 евро) месечно от пенсията, която е 12 000 рубли.Спасението й е вилата край някогашната имперска столица, където тя отглежда зеленчуци в градината си.Ходя там през лятото, имам зеленчукова градина и продавам, това, което отглеждам. Това ми помага да оцелея, казва тя.Владимир Путин, който се готви да спечели четвърти исторически мандат на изборите на 18 март, отчита икономически растеж през първите си два мандата (2000-2008). Икономическият подем повиши личните доходи след финансовата нестабилност през 90-те години, когато много руснаци изгубиха спестяванията си.През третия си мандат в Кремъл обаче, който започна през 2012 година, след като беше премиер четири години, Путин става свидетел на спад в жизнения стандарт на хората.Русия отчита непрекъснато понижение на покупателната способност в продължение на четири години, след като икономиката беше ударена от международните санкции, наложени на Москва заради анексирането на Крим през 2014 година. Към това се прибави и последвалият спад на световните цени на петрола през 2016 година.Равнището на бедност в Русия, което се понижи от 29% през 2000 година до 10,7% през 2012-а, през 2016 година отново нарасна до 13,5 %, според най-новите официални годишни данни.През ноември Световната банка публикува доклад, според който броят на руснаците, които са предпазени от бедност, представлява по-малко от половината от населението, 46,3% или с 10 процентни пункта по-малко, отколкото през 2014 година.Ситуацията е особено тежка в руската провинция, където обикновените хора преживяват с изключително ниски заплати, а младите семейства, както често се налага, са подпомагани с мизерните пенсии на пенсионерите.Цените са невероятни, казва Вячеслав, пенсиониран механик, който живее в Малоярославец, Калужка област, югозападно от Москва.Татяна Кузнецова, на 47 години, която живее в съседното село Илинское, казва, че вече знае, че пенсията й ще бъде под 100 евро, когато се пенсионира след няколко години.Тя разказва с горчивина, че работи в завод за преработка на риба и никога няма да спести достатъчно, за да смени ръждясалата си стара кола.Според проучване на банка Credit Suisse най-богатите 10% от руснаците контролират 77% от богатството, като така страната има същото равнище на неравенство, каквото и САЩ в класация на развитите страни.Между 2000 и 2013 година правителството не трябваше да се тревожи толкова много за икономиката, казва Крис Уифър от консултантската компания Macro Advisory.Нарастването на петролното богатство всяка година, силният растеж на разполагаемия доход и достъпността на кредитирането стимулираха икономиката без правителството да се намества много, допълни той.Икономическият модел, при който се разчита на енергиен добив обаче изглежда приключва, каза той.Макар руската икономика да възобнови растежа си миналата година, средносрочните прогнози за темпа му не надхвърлят един или два процента, което е доста далеч от успехите от началото на хилядолетието.Не е достатъчно да се подобри стандартът на живот на хората или да се осигурят повече средства за образование, здравеопазване и т.н., казва Уифър.Бъдещи перспективиМакар да изглежда, че бедността не е засегнала сериозно популярността на Путин, руският президент посвети част от речта си по-рано този месец именно на този проблем.Той се зарече да намали наполовина \"неприемливото\" равнище на бедност до шест години и да ускори растежа до 4%.Макар да обеща инвестиции в инфраструктура, здравеопазване и жилища, той не даде ясно да се разбере откъде ще дойдат парите и не спомена бъдещи реформи, които биха помогнали да помогнат за преодоляването на структурни трудности, които има страната, като демографията.През цялото минало десетилетие чувахме тези топли думи за реформи, а това реално не доведе до нищо, каза Нийл Шиъринг, икономист от Capital Economics.Наталия Орлова, икономист от Alfa Bank, каза, че миналогодишният растеж може да се обясни с мащабно инвестиране в големи инфраструктурни проекти като тръбопровода \"Силата на Сибир\" и моста, свързващ Кримския полуостров с Русия - фактори, които вече са се изчерпали.Най-добрата стратегия е съсредоточаване върху бюджетната стабилност, тъй като санкциите пречат на всичко останало, каза тя пред АФП.Правителството си определи като цел ниската инфлация през изминалите няколко години, докато централната банка поддържа строга фискална и парична политика, която според някои подкопава перспективите за растеж.Олег Кузмин, икономист от Renaissance Capital, казва обаче, че този силно ограничаващ подход е помогнал да се избегне най-лошото.Макар стандартът на живот все още да е по-нисък, отколкото беше, икономиката е изправена пред по-малко рискове, каза той, обръщайки внимание на ниската инфлация, слабото изтичане на капитали и прочистването на банковия сектор.Това би трябвало да допринесе за още по-устойчиво развитие, заключава Кузмин.Б. ред. - Статията на М. Коренева и А. Палашано от Франс прес препечатваме в превод на БТА. ", "date": "2018.03.15", "title": "Обречена ли е на бедност Русия?"}
{"url": "https://offnews.bg/tehnologii/9-novi-idei-za-ueb-biznes-koito-mozhem-da-startirame-prez-2018-godina-676760.html", "text": "В Интернет непрекъснато се появяват нови и нови възможности за стартиране на бизнес, със или без сериозен първоначален капитал. Отворените платформи за изработка на уебсайтове като WordPress дават възможност на всеки желаещ да си създаде сайт, а платформи за електронна търговия като Shopiko позволяват лесно стартиране и на онлайн магазин. Сайтовете за публикуване на видео, платформите за самиздат, социалните мрежи – това са само част от множеството нови инструменти, позволяващи на всеки предприемчив онлайн потребител да започне да печели по интернет. По-долу ще откриете подборка на най-актуалните нови идеи за стартиране на онлайн бизнес през тази година, събрани от българската хостинг компания .Електронен магазинСъздаването на онлайн магазин не е новост, но продължава да е една от най-добрите опции да започнем онлайн бизнес. Сегментът на електронната търговия продължава да нараства в целия Европейски съюз и България не прави изключение. Вече дори и в нишови сектори като пътната помощ или ремонтът на покриви фирмите продават услугите си онлайн, а множество търговци търсят нови партньори в онлайн пространството и са готови да предоставят изгодни условия, ако решите да препродавате стоките им. Сред най-бързо развиващите се подсегменти при онлайн продажбите са търговията с дрехи, компютри и смартфони, автомобили и стоки за дома.С дигитални платформи като  вече всеки желаещ може да се сдобие с онлайн магазин без първоначална инвестиция - заплащайки единствено малка месечна такса. Това обаче не означава, че този бизнес може да се развива без усилия и инвестиции. От ключово значение си остават добрата поддръжка седем дена в седмицата, качественото обслужване на клиентите, логистиката, както и ефективният маркетинг, включително оптимизация за търсачки, присъствие в социалните мрежи и др.Дропшипинг продажбиТози модел е разновидност на електронната търговия, при която вие само препродавате във вашия сайт стоките на друг доставчик, без да се налага да ги държите на склад и да ги изпращате на клиента. Когато вашият онлайн магазин регистрира поръчка, просто препредавате данните за нея на доставчика, който изпраща стоката на клиента. След това той ви отчислява вашия процент от сделката. Този модел е особено подходящ за начинаещи онлайн предприемачи, които не могат да си позволят да закупят стока, да наемат склад и да изпращат стоките до клиентите.Самоиздаване на книгаРедица онлайн платформи вече предлагат възможност на начинаещите писатели да си самоиздадат електронна книга (т.нар. self-publishing). Истината е обаче, че за това не ви трябва специална платформа, защото можете да го направите и сами на собствен уебсайт или под формата на мобилно приложение. Всичко, от което имате нужда, е един WordPress сайт и разбира се – да сте написали книгата си. Не е зле също да помислите за другите важни елементи от издателския процес – корекция и редакция на книгата, визуализация и т.н. След това вместо да търсите издателство или сами да печатате някакви бройки от изданието, можете да го пуснете онлайн в собствен сайт или в някоя популярна платформа за самиздат. А може и да инициирате процес по т.нар. „споделено финансиране“ (crowdfunding) на книгата си, за да сте сигурни, че ще съберете купувачи, преди да я издадете.Станете влогърВидео блогърите (или влогъри) са новите звезди и напоследък дори в България някои от тях се радват на по-голям брой фенове от артистите, изявяващи се в традиционните медии. Работата на влогъра е да създава интересно, полезно или забавно съдържание под формата на клипове в YouTube или други онлайн видео платформи, както и да общува със своите фенове на различни събития. Ако е достатъчно популярен, той може да привлича спонсори и да печели сериозни суми от реклама.Фирмен каталогОнлайн каталози с фирми има много, но и много дружества продължават да си плащат на този тип сайтове за присъствие на техните страници. Предимството на подобни фирмени каталози е, че обикновено са по-добре индексирани в интернет търсачките от собствените сайтове на фирмите и включват разнообразни инструменти за представяне на тяхната дейност. Освен това когато веднъж дадена фирма се регистрира в каталога, през следващата година не е трудно тя да бъде убедена да си поднови абонамента. Което прави онлайн каталозите източник на постоянни приходи.Виртуален асистентДори и да нямате познания в специфична сфера като дизайн или програмиране, вие можете да стартирате малък бизнес, предлагайки на практика всяка неквалифицирана дейност. Винаги можете да откриете заети хора, които търсят някой да им подготви и принтира документи, да преведе текстове, да закупи офис консумативи или да занесе важен договор на клиентите им. Създайте си уебсайт, който ви представя като виртуален асистент, опишете услугите, които предлагате и цените за тях, след това разпространете информация за вас във форумите и социалните мрежи. Можете да добавите също услуги като търсене на информация в интернет, плащане на сметки към ютилити компании и т.н.Продажба на дигитални продуктиДа имаш интернет бизнес не означава непременно да продаваш физически продукти. Всъщност търговията с дигитални стоки може да се окаже много по-лесна за стартиране и по-достъпна като начална инвестиция. Независимо дали става въпрос за софтуерни програми, видеоигри, електронни и аудио книги, обучения или лекции – продажбата на дигитално съдържание може да ви донесе сериозни приходи, без да се налага да комуникирате с куриери и да поддържате склад.Сайт за коментариВсички сме свикнали с коментарите под статиите в онлайн медии, които позволяват на всеки читател да даде мигновена обратна връзка на автора и на практика разширяват, а понякога и обогатяват медийното съдържание. Колко пъти обаче ни се е случвало да искаме да изкоментираме и статия, публикувана в хартиен вестник или списание? Една оригинална бизнес идея е създаването на сайт, в който всеки желаещ би могъл да коментира статия, която е прочел в печатните медии. За целта е достатъчно просто даден читател да сподели заглавие от печатно издание и да напише коментар под него, а останалите – да продължат дискусията със собствени мнения по темата.Сайт за архивиране на линковеИнтернет е необятно пространство и всички ние ежедневно откриваме всевъзможни статии, страници и други връзки, които нямаме време да прочетем веднага, а искаме да си запазим за по-късно. Този проблем може да бъде решен чрез създаването на уебсайт, който позволява на потребителите да си съхраняват и подреждат хиперлинковете, които ги интересуват. И когато имат свободно време, просто да отворят своя профил в сайта и да получат лесен достъп до всичките си линкове.", "date": "2018.03.15", "title": "9 нови идеи за уеб бизнес, които можем да стартираме през 2018 година"}
{"url": "https://offnews.bg/politika/tcvetanov-probliasak-bsp-govoreli-za-ginka-za-da-ni-otkloniat-ot-usp-676746.html", "text": "Вторият човек в ГЕРБ Цветан Цветанов упрекна опозицията в опит да генерира скандал по темата с продажбата на енергото на ЧЕЗ на Гинка от Пазарджик пред Нова телевизия.Той подчерта, че депутатите на ГЕРБ са подкрепили идеята на БСП за създаване на анкетна комисия, която да проучи сделката, защото именно управляващата партия била най-заинтересована всичко да излезе наяве.Той посочи и че ЧЕЗ или Гинка Върбакова не са в състояние да повишават цената на тока.Според него е несериозно да се твърди, че няма стенограма от срещата между президента Румен Радев и руския патриарх Кирил. Според него БСП определили номинацията си за държавен глава, след като от руския Институт за стратегически изследвания с ръководител ген. Леонид Решетников казали, че кандидатурата на Радев е печеливша.", "date": "2018.03.15", "title": "Цветанов проблясък: БСП говорели за Гинка, за да ни отклонят от успехите на кабинета"}
{"url": "https://offnews.bg/sviat/horata-v-somalia-sa-po-shtastlivi-ot-nas-sochi-doklad-na-oon-676751.html", "text": "България се нарежда на 100-о място сред общо 156 държави в световната класация на ООН за най-щастливите страни за 2018 г. В сравнение с 2017 г. това си е напредък. Преди година сме били на 105-то място, а през 2016 г. на 129-то място.Според , изготвен от ООН, държавата с най-щастливо население е Финландия, следвана от Норвегия, Дания, Исландия, Швейцария, Холандия, Канада, Нова Зеландия, Швеция и Австрия. На 18-то място е поставена САЩ, а Русия е на 59-то място в класацията.Непосредствено преди България в ранглистата са подредени Камерун на 99-то място, Сомалия, Бутан, Индонезия, Виетнам и Монголия.Определящо за позицията ни в класацията е високото ниво на корупция, както и показателите, свързани с щедростта и свободата да вземаме житейски решения. Факторът, който прави хората най-щастливи в България, е доброто социално подпомагане.Съседите ни на Балканите отчитат значително по-добри резултати в индекса на щастието. Румъния е класирана на 52-то място, Турия на 74-то, Сърбия на 78-мо, следвана от Гърция на 79-то място. Македония ни изпреварва с 11 места, което я поставя на 89-то място.Най-нещастната страна в света според доклада е Бурунди на 156-то място. Преди нея са Централна африканска република, Южен Судан, Танзания, Йемен и Сирия.", "date": "2018.03.15", "title": "Хората в Сомалия са по-щастливи от нас, сочи доклад на ООН"}
{"url": "https://offnews.bg/sviat/putin-iskal-da-e-taksidzhia-molil-se-na-kolene-pri-shturma-na-nord-os-676762.html", "text": "Няколко дни преди президентските избори в Русия, за които е почти сигурно, че ще бъдат спечелени от Владимир Путин, беше публикуван още един документален филм за Путин, този път на говорителя на предизборния щаб на Путин Андрей Кондрашов. Филмът е озаглавен \"Путин\" и включва интервю с президента. Сред темите, които Путин засяга, са животът му, след като кметът на Санкт Петербург Анатолий Собчак губи изборите за кмет през 1996 г. и за решението през 2002 г. да се щурмува театъра на \"Дубровка\", където терористи държаха за заложници зрителите на мюзикъла \"Норд-Ост\".Във филма той обяснява, че мислел да става таксиметров шофьор след загубата на Собчак - Путин е шеф на предизборния щаб на Собчак за изборите, бащата на един от опонентите на Путин за настоящите избори - Ксения Собчак.\"Даже си мислех какво да правя - може би да стана таксиметров шофьор? Не се шегувам. С две малки деца. Затова, когато ми предложиха да замина за Москва и да се заема с юридическите дела на президента, се съгласих и заминах\", казва Путин във филма. В интервюто Путин обяснява и как е взел решението за щурм на театъра на \"Дубровка\", където терористи бяха взели за заложници над 900 зрители. При операцията загинаха 130 души, от които 10 деца, като всички без двама загинаха от използвания от спецчастите химически агент.\"Разбира се, тук нямаше друг вариант. Никой не можеше да вземе това решение освен мен. Убеден съм, че ако не бяхме направили нищо, жертвите щяха да са много повече\", заяви Путин. По думите му терористите искали с автобус да стигнат до Червения площад, където да започнат да разстрелват заложници и да изхвърлят телата им на улицата. \"Разбира се, не можехме да допуснем това\", коментира Путин. За щурма разказва и тогавашния директор на ФСБ Николай Патрушев. Според него в рамките на операцията е търсен начин никой да не пострада. \"Мислехме, че сме намерили такъв начин, работехме ден и нощ с учени, разглеждахме възможностите, експериментите с газ, осланяхме се на резултатите им от експериментите\", обяснява Патрушев. След края на интервюто пък Путин обяснил, че след като дал заповедта за щурм, в отишъл в параклиса в Кремъл и за първи път в живота си паднал на колене пред иконите да се моли. Това е вторият документален филм за Владимир Путин от последните 10 дни. Първият беше озаглавен . Изборите за президент на Русия ще се проведат на 18 март. ", "date": "2018.03.15", "title": "Путин искал да е таксиджия, молил се на колене при щурма на Норд-Ост"}
{"url": "https://offnews.bg/sviat/amerikanski-iztrebitel-padna-vav-florida-676752.html", "text": "Изтребител на американските военноморски сили катастрофира край Кий Уест в щата Флорида.Машината се приближавала, за да кацне в местната военноморска база, когато се разбила във водата източно от пистата.Пилотът и стрелецът са катапултирали. Според местни медии те са били спасени и откарани в болницата. Не е ясно какво е състоянието им.", "date": "2018.03.15", "title": "Американски изтребител падна във Флорида"}
{"url": "https://offnews.bg/sviat/avstralia-pokani-belite-hora-ot-iuzhna-afrika-da-se-premestiat-v-tcivi-676744.html", "text": "Австралийският вътрешен министър Питър Дътън заяви, че белите фермери в Южна Африка са подложени на гонения и би искал да ги доведе в цивилизована страна като Австралия, съобщи ДПА.Според министъра въпросът за белите фермери заслужава специално внимание, защото са заплашени от насилие и конфискации на земи. Той добави, че е наредил на своето министерство да проучи дали те могат да получат бежански или хуманитарни визи за Австралия, включително на основание, че са подложени на гонения в собствената си страна.Дътън заяви пред австралийското радио 2GB, че южноафриканската общност в Австралия работи упорито и се интегрира добре в страната.Въпросът за собствеността над земята е изключително спорен в Южна Африка. Белите фермери притежават близо 75 на сто от селскостопанските земи. Те обаче са под 10 на сто от населението, припомня ДПА.Южноафриканското външно министерство изрази съжаление, че австралийското правителство не е използвало достъпните дипломатически канали, за да изрази притесненията си или да поиска обяснения.Ръководеното от Дътън министерство е било критикувано от ООН и правозащитни организации за твърдата си имиграционна политика, припомня ДПА.", "date": "2018.03.15", "title": "Австралия покани белите хора от Южна Африка да се преместят в цивилизована страна"}
{"url": "https://offnews.bg/sviat/makedonskiat-prezident-otkaza-da-podpishe-zakona-s-kojto-albanskiat-e-676742.html", "text": "Македонският президент Георге Иванов отказа да подпише Закона за употреба на езиците, с който албанският става втори официален език в страната. Приемането му е ключова част от коалиционното споразумение между управляващите социалдемократи и партньорите, представляващи албанското малцинство.Текстът беше приет за втори път в сряда на фона на протести в парламента и пред сградата.През януари близкият до ВМРО-ДПМНЕ президент Иванов отново отказа да подпише закона. Конституцията на страната обаче не позволява на държавния глава да налага вето на текстове, одобрени два пъти от депутатите.", "date": "2018.03.15", "title": "Македонският президент отказа да подпише закона, с който албанският език става официален"}
{"url": "https://offnews.bg/obshtestvo/na-7-mesta-v-stolitcata-niama-da-imat-voda-676740.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Във връзка с изместване на уличен водопровод на ул. „Васил Левски“, кв. „Обеля“, се налага спиране на водоподаването от 09:00 до 21:00 часа на с. Мрамор, с. Житен, с. Волуяк и бивш стопански двор; с. Доброславци – ул. „Царско село“.Заради подмяна на спирателни кранове на ул. „Иглика“, с. Мировяне , се налага спиране на водоподаването от 09:00 до 21:00 часа на ул. „Христо Ботев“, ул. „Перуника“, ул. „Канала“, ул. „Еделвайс“, ул. „Чавдар войвода“.Подмяна на сградно-водопроводно отклонение на бул. „Евлоги и Христо Георгиеви“, Център, налага спиране на водоподаването от 09:00 до 18:00 часа на бул. „Евлоги и Христо Георгиеви“ от ул. „Граф Игнатиев“ до бул. „Цар Освободител“.Изграждане на сградно водопроводно отклонение на ул. „инж. Иван Иванов“, жк. „Зона Б-19“, налага спиране на водоподаването от 10:00 до 18:00 часа на ул. „инж.Иван Иванов“ от бул. „Александър Стамболийски“ до ул. „Три Уши“; ул. „Позитано“ от ул. „Алдомировска“ до ул. „инж. Иван Иванов“.Поради изграждане на сградно водопроводно отклонение на ул. „Букет“, кв. „Овча купел“, се налага спиране на водоподаването от 09:30 до 18:30 часа на ул. „Букет“ от ул. „Любляна“ до река Владайска. Без вода заради подмяна на спирателен кран на ул. „Крушовски връх“, кв. „Овча купел“ , ще бъдат от 09:30 до 19:30 часа в района на ул. „675-та“ между ул. „Брезов рид“ и ул. „Крушовски връх“; ул. „Крушовски връх“ между ул. „675-та“ и ул. „Маестро Кънев“.Диагностика на уличен водопровод на ул. „Липов цвят“, НПЗ „Хаджи Димитър“, налага спиране на водоподаването от 09:00 до 19:00 часа на ул. „Воднянка“ от ул. „Лавандула“ до ул. „Липов цвят“, ул. „Липов цвят“ и ул. „Дан Колов“.", "date": "2018.03.15", "title": "На 7 места в столицата няма да имат вода"}
{"url": "https://offnews.bg/sviat/zaharova-obvineniata-na-london-sa-naludnichavi-tova-e-politichesko-s-676755.html", "text": "Обвиненията на Великобритания срещу Русия са налудничави. Така говорителката на руското външно министерство Мария Захарова коментира решението на Лондон да изгони 23-ма руски дипломати и да отмени всички контакти с Русия на високо ниво след отравянето на бившия руски шпионин Сергей Скрипал и дъщеря му, които са в критично състояние в болница. Захарова обяви, че действията на Лондон са \"информационно-политическо шоу\". Русия изпрати на Великобритания четири ноти във връзка с отравянето на Скрипал. По този начин се надявахме да започнем активен диалог с Лондон, каза тя, като посочи, че Москва не е получила адекватен отговор. Лондон все още отказва да предостави на Москва информация за отравянето на Скрипал, допълни Захарова, цитирана от ТАСС.Тя обясни, че до момента Великобритания отказва да съдейства на Русия при изпълнението на отговорностите си като член на Конвенция за забрана на химическото оръжие и член на Организацията за забрана на химическото оръжие.По думите ѝ Русия вече готви ответни мерки, които ще бъдат прието в най-скоро време. ", "date": "2018.03.15", "title": "Захарова: Обвиненията на Лондон са налудничави, това е политическо шоу"}
{"url": "https://offnews.bg/112/pochina-i-vtoriat-rabotnik-kojto-postrada-pri-intcidenta-v-arsenal-676741.html", "text": "Почина и вторият работник, който получи тежки изгаряния след аварията във военния завод „Арсенал”, която стана вчера в цех за химически смеси.45-годишният Красимир Желев пострада при възпламеняване на барут в помещението, в което – по думите на вътрешния министър Валентин Радев - той изобщо не трябвало да влиза.На място загина и 27-годишният Цеко Василев.Машините в злополучния цех се управляват дистанционно, а влизането в помещението става, само когато е изключен т.нар. „миксер” .Все още е неизвестно защо двете жертви са се оказали в производството при работеща машина. Секунди по-късно пламва сместа за снарядите.", "date": "2018.03.15", "title": "Почина и вторият работник, който пострада при инцидента в Арсенал"}
{"url": "https://offnews.bg/tenis/federer-za-hion-chun-vizhdam-kade-sa-prilikite-s-dzhokovich-676761.html", "text": "Корейската сензация Хьон Чун ще направи втори опит да спре победната серия на Роджър Федерер. Двамата ще се изправят един срещу друг на четвъртфинал в Индиън Уелс, след като швейцарецът отстрани Жереми Шарди 2:0 сета (7:5, 6:4).Маестрото и Чунг вече играха веднъж през сезона – на полуфинал на Australian Open, когато двубоят бе прекъснат преждевременно поради контузия на корееца. Сега Федерер не спести добрите си думи по адрес на корееца и го сравни с Новак Джокович.\"Той играе много добре тази година до момента, не знам. Просто играе много бързо, има добър сервис, добре играе от крайната линия. Спрява се добре с всичко. Мисля, че ясно се виждат някои прилики с играта на Новак.Те са най-вече в движението му, в начина, по който се позиционира при форхенд и бекхенд, захождайки с опорния си крак, малко хора го правят толкова често, колкото него. Това е единствената прилика, която виждам. Движението при сервиране и всички други движения са много по-ралични.Това е движението на Чунг, ако искате да го определите някак. Никой друг няма такова, което е хубаво. Виждам къде са приликите с Новак и може би не е лошо, че са точно там, понеже Новак има най-доброто придвижване на твърди кортове, които сме виждали в историята на спорта. Въпросът при Чунг е дали може да задържи това ниво с проблемите със стъпалата си и евентуалните контузии в следващите 10, 15 години.Важно е да остане здрав и да не се контузва за по три месеца на година. Много е експлозивен, впечатляващо е какво прави, мисля, че ще бъде великолепен състезател. Колко точно ще бъде добър, предстои да разберем. Уважавам го много като тенисист и мисля, че ще бъде много успешен\", каза Федерер.", "date": "2018.03.15", "title": "Федерер за Хьон Чун: Виждам къде са приликите с Джокович"}
{"url": "https://offnews.bg/futbol/barselona-pokaza-izhoda-ot-shl-na-chelsi-geniat-mesi-s-gol-100-676739.html", "text": "Барселона се класира за четвъртфиналите на Шампионската лига, след като победи Челси с 3:0 у дома в реванша.Първата среща в Лондон бе завършила при равенство 1:1, а на \"Камп Ноу\" каталунците започнаха ударно и поведоха още в третата минута чрез Лионел Меси, който стреля по земя от малък ъгъл, а вратарят на гостите Тибо Куртоа се намеси неубедително и пропусна топката между краката си.В 20-та минута Усман Дембеле удвои преднината на домакините след асистенция на Меси, а аржентинският гений сложи точка на спора в 63-та минута с втория си гол в мача, който беше негов номер 100 в Шампионската лига.Повече от него има само Кристиано Роналдо от Реал Мадрид - 116. По този начин Барселона спечели с общ резултат 4:1 и ще чака да научи съперника си в следващата фаза на турнира на жребия в петък.В другия мач от вечерта Байерн Мюнхен победи Бешикташ с 3:1 като гост и отстрани съперника си с общ резултат 8:1. Останалите четвъртфиналисти са Реал Мадрид, Севиля, Ливърпул, Манчестър Сити, Ювентус и Рома.", "date": "2018.03.15", "title": "Барселона показа изхода от ШЛ на Челси, геният Меси с гол №100"}
{"url": "https://offnews.bg/ikonomika/nad-1-mln-tona-namaliavane-na-vaglerodnite-emisii-e-postignala-energi-676766.html", "text": "Само за шест години  - компания, предлагаща енергийни услуги и разработване на възобновяеми енергийни източници, е успяла да намали въглеродните емисии с над 1 млн. тона. Чрез внедряването на енергийноефективни решения организациите не само имат възможност да се възползват от нови надеждни технологии, но и да отговорят на все по-високите регулаторни изисквания.Един от успешните проекти на  е реализиран у нас за производителя на млечни продукти Кремио, при който е реновирана осветителната система в производствената база. Старите луминесцентни тела са подменени с високоефективни LED осветители, с което е постигнато намаляване на годишните разходи за осветление с 55%, а за поддръжка – с 50%.Енергийноефективното решение е редуцирало въглеродните емисии с 40%. Друг проект на компанията в България обхваща децентрализация на съществуващата отоплителна система за производствени и складови съоръжения на Оргахим.Интегрираните мерки за енергийна ефективност ще отстранят загубите на топлина в преносната мрежа.Оперираща първоначално под иметo GGE, Резалта е изпълнила повече от 160 проекта за над 90 клиента в региона.Експертизата й се фокусира в сферата на възобновяемата енергия и енергийноефективни решения в Югоизточна Европа и е насочена към организации от производствения, хотелиерския и публичен сектор, търговските центрове и производителите на енергия. Портфолиото й от услуги включва внедряване на енергийни решения, намаляващи консумацията на енергия и разходи с между 20% - 80%; разработване на възобновяеми енергийни източници и реализиране на проекти, свързани с ефективно използване на водни ресурси, централизирано отопление и доставка на енергия.Брандът Резалта бележи нов етап от развитието на познатата в Югоизточна Европа компания GGE, зад чието име до момента стояха Gorenje, Geoplin и Energetika Любляна. Ребрандирането на компанията цели обединяване на всички дейности под една марка, която да подкрепи по-нататъшния растеж и развитие. С представителства в седем държави – България, Словения, Сърбия, Хърватия, Черна гора, Чехия и Италия, Резалта се ангажира с устойчивото развитие на региона и изграждането на един по-зелен бизнес и публичен сектор. Новият бранд символизира високите резултати, които компанията винаги се стреми да предоставя на партньорите и клиентите си. Под името GGE, Резалта е реализирала проекти за клиенти като групата Gorenje, Livar, общините Любляна, Пирот и Крушевац, Мелексис и хотел Рамада Пловдив Тримонциум.Компанията предоставя възможност за изпълнение, финансиране и управление на енергийноефективни проекти под формата на Договор с гарантиран резултат (ЕСКО). При този подход всички дейности се изпълняват от Резалта, която изготвя, планира, изпълнява и финансира със собствени средства проекта, осигурява доставката на енергия, експлоатацията и поддръжката на инсталацията и поема всички рискове и отговорности. Възвръщаемостта от направената инвестицията се реализира във времето от постигнатите спестявания без допълнителен разход съгласно уговорените в договора гаранции. ЕСКО бизнес моделът на работа дава възможност на клиентите на Резалта да се съсредоточат върху основния си бизнес, без да се налага да отделят допълнителен финансов и човешки ресурс за планиране и внедряване на проектите.", "date": "2018.03.15", "title": "Над 1 млн. тона намаляване на въглеродните емисии е постигнала енергийна компания само за шест години"}
{"url": "https://offnews.bg/gimnastika/rozhdenichkata-iliana-raeva-s-neshka-si-imame-tciklichni-izrazi-na-li-676777.html", "text": "Навръх 55-ия си рожден ден президентът на Българската федерация по художествена гимнастика Илиана Раева гостува в предаването \"На Кафе\" и коментира словесната престрелка с Нешка Робева.\"С нея си имаме циклични изрази на любов и комуникация, която ние си разбираме много добре. Обществото я разбира по различен начин. Това е нещо, което се е случвало и преди. Тя си има свое мнение, аз си имам мое мнение. Тя иска аз да имам нейното мнение и обратно. Всяка си отстоява нейното мнение.Истината е, че аз уважавам и обичам Нешка Робева. Тя е била мой треньор. Научила съм от нея много неща. Още от едно време имам различно виждане за нещата. Смятам, че към момента съм един добър ръководител. Имам подкрепата на всички клубове в страната. Това, че не се отказвам и се боря за начина, по който искам да се развива гимнастиката, на нея не ѝ харесва. Там всъщност е конфликтът.Пожелавам си да гимнастиката да продължи да носи такава наслада на хората. Да бъде гордостта на българите по целия свят. Пожелавам си момичетата да са здрави. Има фантастична атмосфера в залата, много са мотивирани момичетата. Треньорите също са много вдъхновени\", каза Илиана Раева.", "date": "2018.03.15", "title": "Рожденичката Илиана Раева: С Нешка си имаме циклични изрази на любов и комуникация"}
{"url": "https://offnews.bg/sviat/balgarska-stiuardesa-padna-ot-samolet-v-uganda-pochina-v-bolnitca-ob-676775.html", "text": "Българска стюардеса загина на международното летище в столицата на Уганда, съобщи БНТ, като се позовава на информация и снимка от инцидента в Туитър. Информацията бе потвърдена и от Министерството на външните работи, като инцидентът е станал вчера, 14 март. В консулството в Дубай е съобщено за починала българска гражданка, която е работила за авиокомпанията „Емирейтс\".\"Консулството ни в Дубай е реагирало своевременно и е уведомило близките на починалата. Генералният консул Иван Йорданов е в постоянна връзка с тях. До този момент не е получавано официално известие за причината за смъртта.\", казват в съобщението си до медиите от външно министерство.По неофициална информация българката е изпаднала от самолет на пистата. Става дума за Боинг 777 на авиокомпания \"Емирейтс\", който е бил паркиран на международното летище \"Ентебе\".Местни медии съобщават, че жената, която се казва Елена, се е самоубила, като е скочила от аварийния изход на самолета точно преди излитането му. Стюардесата е била откарана по спешност в болница, където е починала от тежките наранявания.Гражданската авиация на Уганда съобщи инцидентът е станал вчера. ", "date": "2018.03.15", "title": "Българска стюардеса падна от самолет в Уганда, почина в болница (обновена)"}
{"url": "https://offnews.bg/drugi/12-sedmitci-do-svetovnoto-biagane-wings-for-life-world-run-676759.html", "text": "Точно 12 седмици остават до световното бягане \"Wings for Life World Run\". Това са седмиците, в които бегачите ще могат да се подготвят, за да бъдат в оптимална форма за събитието на 6 май.Дистанции за бягане, упражнения за издръжливост, бързина и сила, тренировъчни планове – такива насоки ще могат да ползват всички, които искат да се включат в бягането зад каузата – да се намери лек против гръбначните увреждания.Всички детайли за тренировъчния план ще бъдат споделяни на официалната страница на  и на .Бягането в София ще се осъществи с помощта на мобилното приложение Wings for Life App Run, чрез което бегачите могат да следят активността си през всичките дни до събитието и през цялата година.Приложението \"Wings for Life World Run App\" може да бъде инсталирано на всяко мобилно устройство с Android или iOS. Освен че ще стартира виртуалната кола-прихващач на 6 май, приложението може да бъде използвано и за задаване на тренировъчен режим, следене на индивидуални резултати, постигнати по време на тренировки и задаване на цел за конкретната тренировка.12-те седмици до световното бягане за глобалната кауза гръбначните увреждания да станат напълно лечими са тези, в които започват най-усилените тренировки. Целта – постигане на възможно най-добър резултат, който ще бъде включен в световната ранглиста измежду всички, включили се в събитието по света.През 2017 година най-голямо разстояние, преди да бъде настигнат от колата-прихващач, избяга полякът Бартош Олшевски – 88.24 км.Миналата година в България каузата бе подкрепена от множество спортисти, параолимпийци и известни личности, като се очаква и тази година да се включат и да приемат каузата на фондацията.", "date": "2018.03.15", "title": "12 седмици до световното бягане Wings for Life World Run"}
{"url": "https://offnews.bg/obshtestvo/polovinata-vidove-v-chernomorskia-basejn-zastrasheni-ot-izchezvane-do-676780.html", "text": "Близо половината растителни и животински видове в места, естествено богати на дива природа, като Амазонка, Арктика и Галапагос, но и в Европа - в Средиземноморието и в Черноморския басейн, може да изчезнат до края на века, заради изменението на климата. Дори ако се постигне целта на Парижкото споразумение за ограничване на повишаването на температурата под 2 ° C, тези места могат да загубят 25% от видовете си. Това показват  на Университета в Източна Англия (UEA, Великобритания), Университета Джеймс Кук (Австралия) и WWF.Публикувано вчера в списание Climatic Change, точно преди Часът на Земята, най-голямата световна иинициатива за природозащита, проучването изследва въздействието на изменението на климата върху близо 80 000 растителни и животински видове в 35 от най-разнообразните и естествено богати на диви животни райони в света. Докладът установява, че 30% от средиземноморските видове като морски костенурки и риба тон са изложени на риск от изчезване, дори ако поддържаме глобалното затопляне до 2 ° C. А ако не положим усилия за ограничаване на температурите, 50% от видовете ще бъдат заплашени.Емке Любек, ръководител на направление Климата и енергетика в Европейския офис на WWF, посочва: \"Промените в климата притискат нашата планета към ръба. Не само че нарастващите температури влияят пряко върху хората и тяхното благополучие, те застрашават екосистемите и биологичното разнообразие, които са от съществено значение за човешкия живот. ЕС трябва да действа, за да поддържа глобалното покачване на температурата под 2 ° C, съгласно Парижкото споразумение, като бързо прекрати използването на изкопаемите горива, започвайки с въглищата до 2030 г.\".Днес климатичните промени видимо засягат ежедневието ни тук, в България, коментира Веселина Кавръкова, ръководителна WWF България. Редица видове в Черно море са заплашени, иглолистните гори съхнат, комбинацията от масов туризъм и климатични промени в защитените територии с крехък природен баланс ускоряват бързата загуба на биоразнообразие - например Седемте рилски езера са единствените високопланински езера у нас с лош консервационен статус. Решението е всеки от нас да направи своя жест, за да помогне за опазването на природата, допълва Кавръкова. Затова и призивът на Часа на Земята, отправен към отделните хора, институциите и бизнесите е \"свържи се природата\", покажи как твоят ежедневен избор в домакинството, транспорта, потреблението или почивката ще помогне да имаме опазени гори и реки, чист въздух и вода.Ясната опасност от изменението на климата за хората, планетата и нейното биоразнообразие е причината, поради която на 24 март милиони хора по света ще се съберат за Часът на Земята. Те ще покажат своя ангажимент за опазване на биоразнообразието и ще бъдат част от дискусиите и решенията, необходими за изграждането на здраво и устойчиво бъдеще за всички. Международната мобилизация, за Часът на Земята, също изпраща ясно послание към бизнеса и правителството, че има обща воля за промяна на негативните тенденции.WWF кани приятели и поддържници да се присъединят към традиционното отбелязване на пред Народния театър в София, на 24 март, от 20,30 до 21,30 ч. Събитията за Часа на Земята от различни места по света са представени на платформата http://connect2earth.org/.", "date": "2018.03.15", "title": "Половината видове в Черноморския басейн застрашени от изчезване до края на века"}
{"url": "https://offnews.bg/obshtestvo/savetnik-prashta-odit-na-kmeta-na-mladost-podozira-razhishtenia-s-400-676781.html", "text": "Агенцията за държавна финансова инспекция(АДФИ) да влезе на проверка в община \"Младост\", поиска съветникът от ВМРО Карлос Контрера на днешното заседание на СОС. В питане до кмета Йорданка Фандъкова той информира, че е получавал много сигнали и жалби, според които районната администрация на „Младост“ бездейства и не си върши работата по косенето на тревните площи, поддържането на дърветата и междублоковите пространства. Според структурата в района, това трябва да се извършва от звено, пряко подчинено на районния кмет на „Младост“, т.нар. БКС. Карлос Контрера е изразил съмнения, че отпусканите средства не се харчат законосъобразно и се плаща за дейности, които или не са извършвани, или са извършени некачествено.Общата сума, похарчена в „Младост“ за 2017 г. за поддържане на зелената система на района, е 402 550 лв. Карлос Контрера заяви, че с толкова пари – похарчени и отчетени, районът трябваше да „свети“, а всички виждат, че това категорично не е така.„Тази справка онагледява рухването на поредния мит, опровергава опашатата лъжа, която се разпространява, че СОС и общината не отпускали достатъчно пари за зелената система в „Младост“. За сведение – поддържането на уличните дървета и алейните дървета в цяла София е около 900 000 лв. на година. В „Младост“ с почти половината от тази сума имаме коефициент на полезно действие, клонящ към нула. Подозирам, че и тази година ще е така. И ние – съветниците, и гражданите, имаме право да знаем за какво и как районният кмет харчи този не малък бюджет. Ако някой е прахосвал пари, трябва да си получи заслуженото. Питам какви са тия 85 000 лв. за текущ ремонт?! Какво са ремонтирали за тия пари – косачките ли? Близо 60 000 лв. са похарчени за покупка на техника, а знаем, че техника беше купена през 2016 г. също? Единичните цени на тази техника ми се виждат високи, трябва да се направи одит. Да не говорим колко е полезният ефект от тези нови покупки, за мен е съмнителен, категоричен бе съветникът. Оспорвам и отчетените от район „Младост“ извършени четири коситби на зелените площи в района през 2017 г. За „Младост 4“ съм почти убеден, че имаше не повече от една коситба и то не в целия квартал. За „Горубляне“ – същата работа. Да не говорим, че косенето се забави не с ден-два, а със седмици. И никой не е глобен там, в този район за това. А парите – усвоени и се отчитат. Как стават тези работи?, попита риторично той. 177 000 лв. са похарчени за възнаграждения уж на персонала, нает да коси и да поддържа дърветата, да почиства междублоковите пространства. И в същото време има сключен договор за външни услуги за 15 000 лв. за кастрене и премахване на опасни дървета. И още 13 000 лв. за някакви външни услуги, които не е ясно какви са. Според отчетите на „Младост“ са извършени 1152 оборки на междублокови пространства и детски площадки. Според мен и половината от този брой не са направени. Една проста сметка, едно пресмятане показва, че на ден тия 30 души са правили по 3 оборки. Това значи, че явно са работили денонощно цялата година без прекъсване. Звучи крайно нелепо. Да не говорим, че преките впечатления от доста части на „Младост“ всъщност водят до обратното заключение – че почти не се правят оборки на междублоковите пространства.Интересни са и цените на двете новоизградени детски площадки – едната е за 43 000 лв., а другата за 34 000 лв. Смятам, че доста са завишени и трябва да се види какво толкова е вложено, за да се стигне до тези суми. При тази ситуация за какво ни е това БКС в „Младост“, след като излиза по-скъпо на бюджета, а резултатите са плачевни?!И за Ваше сведение, колеги, според представената информация за 2017 г. район „Младост“ не е засадил и едно дърво с тези пари, а са премахнати 59 дървета като опасни. Иначе като чете човек по медиите първа грижа там им е зеленината“, аргументира се Контрера.Той подчерта, че за него има достатъчно данни да се иска проверка от АДФИ на район „Младост“ за разходването на тези средства. На пръв прочит си личи необосновано харчене на общински пари и завишени разходи за дейностите. Общинският съветник от ВМРО заяви, че внася цялата налична документация до финансовата инспекция, за да започнат проверка. Столичният кмет Йорданка Фандъкова поиска СОС да промени правилника за дейността си и съветниците да задават въпроси директно към районните кметове, които са избрани мажоритарно и не са подчинени на столичният кмет. ", "date": "2018.03.15", "title": "Съветник праща одит на кмета на Младост, подозира разхищения с 400 000 лева"}
{"url": "https://offnews.bg/ikonomika/bezrabotnite-namaliavat-naj-tarseni-sa-barmani-servitiori-i-gotvachi-676770.html", "text": "Броят на регистрираните безработни в бюрата по труда през февруари е намалял с 2.8% в сравнение с предходния месец – общо 230 611 са регистрираните лица, съобщават от Агенцията по заетостта. Данните показват още, че в сравнение с февруари 2017 г. регистрираните безработни са намалели с 14.5%. 71.3% от лицата на възраст между 15 - 64 години са били икономически активни през изминалата година, което е увеличение с 2.6% в сравнение с 2016 г., посочват от Националния статистически институт.Равнището на февруарска безработица също се понижава – то е 7.0% , като намалението е с 0.2 процентни пункта спрямо януари 2018 г., а на годишна база се наблюдава значително свиване – с 1.2%.Новорегистрираните безработни през февруари са 20 260 лица. От тях 839 са били неактивни, което означава, че не са били нито заети, нито учащи и не са търсили работа. Лицата, които са регистрирани през февруари като търсещи работа, са 400, а от началото на годината Агенцията по заетостта е активирала 12 597 души.Февруарските данни сочат, че на работа са постъпили 18 145 лица. Значителен е делът на устроените в реалната икономика – над 86.0% от общо постъпилите на работа. В резултат на изпълнение на активните мерки за насърчаване на заетостта сред безработните, през месец февруари в субсидирана заетост са включени общо 2 437 души.Агенцията по заетостта продължава да реализира обучения за придобиване на професионална квалификация и ключови компетентности, както и групови мероприятия за професионално ориентиране и за активно поведение на пазара на труда. В проведените срещи за професионално ориентиране и активиране са участвали 11 686 безработни лица. Завършилите обучение безработни са 183.На първичния пазар са заявени 16 071 работни места, като 80.6% от местата са от частния сектор. Най-голям е делът на заявените свободни работни места на първичния пазар в сферата на преработващата промишленост - 27.4%. Делът на заявените работни места в хотелиерството и ресторантьорството е 19.1%, следван от търговията с 13.7%, транспорта, складирането и пощите с 5.9% и 5.5% от държавното управление.Най-търсените професии през февруари са в сферата на персоналните услуги - барман, сервитьор, готвач, камериер и др. Други желани са оператор на стационарни машини и съоръжения и работник в добивната и преработващата промишленост, както и в строителството и транспорта.", "date": "2018.03.15", "title": "Безработните намаляват, най-търсени са бармани, сервитьори и готвачи"}
{"url": "https://offnews.bg/tehnologii/cat-s41-smart-telefon-s-hard-funktcionalnosti-676784.html", "text": "Добра новина за всички пътешественици, авантюристи и любители на адреналина: телефонът ви може да е не само SMART, но и HARD. И не, не става дума за калъфи и протектори, които да предпазят устройството от надраскване, а за новия смартфон CAT S41, който се предлага ексклузивно от VIVACOM сред операторите, в онлайн магазина на телекома. Създаден, за да оцелява, той ще остане здрав дори след падане върху цимент от 1.8 метра, както и ще работи перфектно след потапяне във вода на дълбочина до 2 метра.Не се тревожете, ако искате да прекарате няколко дни сред природата – смартфонът ви ще оцелее и без ток. Батерията на CAT S41 е с капацитет 5000 mAh, а производителите обещават, че телефонът ще издържи цели 44 дни в режим на готовност и 38 часа в провеждане на разговори. А ако на някого от компанията му падне батерията, докато все още е далеч от електрическия контакт, може да му „дадете“ малко от вашата.С опцията си за споделяне на заряд CAT S41 се превръща в зарядно устройство за друг телефон. Всичко е много лесно – смартфоните се свързват един с друг чрез специален кабел, наличен в комплекта, а процесът се следи с приложение. Така може да определите точно колко процента от вашата батерия да се прехвърли към тази на другото устройство и да сте спокойни, че то няма да изтегли повече енергия, отколкото е останала на вашия телефон.Освен дълъг живот на батерията, CAT S41 ще ви осигури и необходимата сигурност с подобрените услуги на SOS Location Alert. Сигналът за местоположението е функция за безопасност, която ви позволява бързо да изпращате SOS съобщения с местоположението си или да проверявате къде се намират членовете на екипа, когато работите в опасни зони.И за да не бъде само HARD, но и SMART, CAT S41 разполага с 13-мегапикселова основна и 8-мегапикселова предна камера. За безупречната му работа се грижи 8-ядрен процесор, който работи на честота 2.3 GHz. Телефонът разполага и с 3 GB RAM и 32 GB вградена памет плюс възможност за добавяне на microSD карта. Дисплеят му е 5\" Full HD TFT с покритие Gorilla Glass 5 и възможност за ползване с ръкавици и мокри пръсти.Ако и вие нямате търпение да се сдобиете с новия CAT S41, вече може да го поръчате бързо и лесно от онлайн магазина на VIVACOM: www.vivacom.bgС един от най-предпочитаните планове – Smart L+, телефонът струва само 29,98 лв. на месец с план.", "date": "2018.03.15", "title": "CAT S41 – SMART телефон с HARD функционалности"}
{"url": "https://offnews.bg/temida/mvr-hvana-iznudvachi-osadiha-gi-za-po-malko-ot-den-676757.html", "text": "За по-малко от половин денонощие МВР успя да задържи двама мъже от Тополовград за изнудване, а малко по-късно в Царево са получили и осъдителни присъди.Осъдените са с инициали Б.С., 22 годишен и С.И., 25 годишен. До задържането на мъжете се стигнало, след като около 17.00 ч. на 12 март 22-годишен мъж от Приморско подава сигнал в местното районно управление, че в дома му, разположен в животновъдната зона, влезли петима мъже.Те заявили, че той им дължи сумата от 4 000 лева или вещи на подобна равностойност, с които разполага / телевизори, хладилници и др./. В случай, че не получат парите или вещите, мъжете заплашили 22-годишния младеж с побой.В резултат на бързите полицейски действия, предприети от служителите на Районно управление – Приморско, са задържани петимата мъже, всички от Тополовград, обл. Хасково.Установено е, че преди година 22-годишният мъж от Приморско, заедно със свои роднини, работил като строител в с. Воден, обл. Ямбол.Първоначално с работодателя си се договорили да получават определена цена на квадратен метър, като по време на строителството, на работниците са платени общо 12 000 лв. По техни изчисления обаче сумата, която следвало да вземат за свършената работа, възлизала на 20 000 лева.22-годишният потърпевш заявил на работодателя си , че им дължи още пари, но той претендирал връщане на сумата от 4 000 лева от парите, платени по-рано.В дома на 22-годишния мъж в Приморско, който си тръгнал след разговора с работодателя, два пъти идвали мъже, искащи въпросната сума от 4 000 лева или вещи.Мъжът не се поддал на изнудването и алармирал полицейските служители за случилото се, които при третия опит за изнудване задържали петимата извършители. Трима от тях са разпитани в качеството на свидетели, а на 22 годишния Б.С. и 25 годишния С.И., са повдигнати обвинения по чл. 143, ал. 1 от НК. Часове по-късно мъжете получили и осъдителни присъди от състав на Царевския районен съд.", "date": "2018.03.15", "title": "МВР хвана изнудвачи, осъдиха ги за по-малко от ден"}
{"url": "https://offnews.bg/zvezdi/ben-stilar-set-makartni-i-drugi-zvezdi-podkrepiha-protestite-na-uchen-676786.html", "text": "Бен Стилър, Сет Макфарлън, Лиам Галахар и много други звезди изразиха подкрепата си към учениците в САЩ, които отбелязаха стрелбата в гимназията Marjory Stoneman Douglas в Паркленд с масов протест, съобщи Би Би Си.Четиринадесет ученици и трима служители починаха в най-смъртоносната атака в учебно заведение в САЩ от 2012 година насам.„Горд съм, че днес децата ми взеха активно участие в протеста. Всяко нещо има граници и ние трябва да се защитим“, коментира Стилър.Макфарлън също подкрепи протестиращите в гимназията и изрази възхищението си.Протестите в сряда показаха, че десетки хиляди ученици в цяла Америка изискват действия относно контрола на оръжието.Учениците напуснаха класните стаи в 10:00 местно време за 17 минути - една минута за всеки убит в Паркленд.„Уважение към всички тези деца в Америка, които участваха в протеста. Страдахме достатъчно!“, пише певицата Лиам Галахър.Комедиантът Ейми Шумер, призова хората да вземат участие в „March For Our Lives“, друг протест в САЩ, който ще се проведе на 24 март.", "date": "2018.03.15", "title": "Бен Стилър, Сет Макартни и други звезди подкрепиха протестите на учениците в САЩ"}
{"url": "https://offnews.bg/obshtestvo/sofia-dava-stipendii-po-300-leva-za-badeshti-medsestri-676779.html", "text": "Десет студенти, които учат за медицински сестри в МУ в София, ще получават месечна стипендия 300 лева от Столична община, реши СОС днес. За да кандидатстват за стипендия, студентите трябва да са завършили първи курс с минимум 4.50, пари през следващите 3 години на обучението ще получат първите 10 по успех. Срещу това те ще трябва да подпишатдоговор, че ще работят в общински здравни заведения 3 години след завършването си.Така може да се реши в някаква степен проблемът с недостига на медицински сестри в София, обясни шефът на здравната комисия в СОС д-р Веселин Милев. Необходимата сума за година е 40 000 лева, уточни д-р Милев.  ", "date": "2018.03.15", "title": "София дава стипендии по 300 лева за бъдещи медсестри"}
{"url": "https://offnews.bg/politika/parlamentat-obmislia-i-feodalni-gvardii-s-uniformi-i-pravo-da-arestuva-676782.html", "text": "След прокарването на текстовете в Закона за частната охранителна дейност (ЗЧОД), с които беше дадена възможност на частни охранителни фирми да , парламентът е на път да разгледа не по-малко противоречиви и скандални текстове. С тях се дава възможност за създаване на местни феодални гвардии от наемници, които ще имат правомощия по опазване на обществения ред, а дори и по организацията на движението по пътищата. Те ще имат и правомощията да задържат граждани, ако служителите установят нарушаване на обществения ред.Текстовете са предложени от кметове на общини като промени в Закона за местното самоуправление. Заявката кметовете си направиха на среща в парламента в сряда, на която присъства и председателя на Народното събрание Цвета Караянчева. OFFNews разполага с предложените от Националното сдружение на общините в Република България текстове, които, според председателя на парламента, би трябвало да са пример за качествено законодателство. Подготвените промени в закона се създава репресивен механизъм, който е отделен от МВР, общинска полиция и частните охранители в \"урбанизирани територии\". С текстовете се предлага общините да могат да създават \"звено за контрол по опазване на обществения ред\", които ще изпълняват актовете на общинските съвети и кмета, но също така ще се грижат и за опазване на общинското имущество, както и за \"организацията на движението по пътищата\". Тези новоназначени служители ще се движат с униформи и ще подпомагат контролната и административно-наказателната дейност на територията на общината.И за да е пълна картината се предлага общинските униформени пазители на реда ще преминават на обучение в МВР по \"специална програма\".Тези звена ще бъдат на пряко подчинение на кметовете на общини, като координацията им ще се извършва и от местния началник на Областната дирекция на МВР.Членовете на частните гвардии ще имат право да изискват документи за самоличност и нещо повече - ще могат да оказват натиск над граждани, като им съставят писмено предупреждение, когато \"се предполага\", че ще извършат нарушение на обществения ред. Освен това служителите ще имат правомощието да привикват граждани, като \"в неотложни случаи уведомяването може да се извършва по телефон или факс\".Нищо не приключва до тук - служителите ще могат и да задържат граждани освен при констатирано нарушение, но и когато \"с поведението си нарушава обществения ред или излага живота си или живота на други лица на явна опасност\".Текстовете все още не са внесени официално в парламента. Председателят на НСОРБ Даниел Панов  обаче анонсира идеята с това, че кметовете искат да помагат на МВР. Кметове дори аргументираха промените с това, че новопрокараните текстове за частна охрана в градовете може да бъде непосилна за някои общини. Затова се търси възможност да се справят сами с опазването на реда. Кметът на Стара Загора Живко Тодоров пък заяви, че реално общинската полиция не дава искания резултат.Срещу исканията остро възразиха депутати от БСП. \"Вие посягате към правомощия на министъра на вътрешните работи, което какво значи - не сте доволни от работата му. Това е пореден опит да се приватизира МВР!\", коментира Красимир Янков.", "date": "2018.03.15", "title": "Парламентът обмисля и феодални гвардии с униформи и право да арестуват"}
{"url": "https://offnews.bg/ikonomika/do-10-dni-shte-bade-gotov-obhod-na-zatvorenia-ot-srutishte-pat-smolian-676756.html", "text": "До неделя ще сме готови с пробиването на новия маршрут, а седмица след това ще сме готови с направата на трошено-каменна настилка и асфалтовите дейности. Имаме уверението на изпълнителя, който в момента пробива трасето, че до десет дни ще сме готови с новия маршрут. Това съобщи министърът на регионалното развитие и благоустройството Николай Нанков по време на днешната инспекция на затворения от свлачищно-срутищен процес път между Смолян и Мадан в района на смолянското село Тикале. Той посочи, че чрез новия обходен участък пътят Смолян – Мадан ще бъде пуснат много скоро, но укрепването на ската и съществуващото трасе ще отнеме време.Хората трябва да бъдат наясно, че срещу природата трудно може да се върви. Това е процес, който на база тектоника, на база климатични и хидроложки условия трудно може да бъде овладян или прогнозиран, коментира Николай Нанков и призова хората да бъдат търпеливи, както и да не преминават пеша през затворения участък, тъй като е опасен. Регионалният министър обясни, че свлачището е възникнало внезапно и посочи, че подобни геодинамични процеси ще бъдат наблюдавани и в бъдеще поради климатичните условия.Той допълни, че за укрепването на ската, на пътя и на склона под него с цел осигуряване на добра основа за пътното платно ще бъдат необходими минимум 7-8 млн. лв. За финансиране ще се кандидатства пред Междуведомствената комисия за възстановяване и подпомагане. Тук не говорим само за 100 м, които са затрупани със скална маса, а за цялата повърхност, за силно напукани скали. Не трябва да вземем палиативни мерки, а най-доброто решение, категоричен бе Нанков.", "date": "2018.03.15", "title": "До 10 дни ще бъде готов обход на затворения от срутище път Смолян – Мадан"}
{"url": "https://offnews.bg/futbol/fenovete-na-levski-bez-shestvie-besneiat-sreshtu-nachalnia-chas-na-de-676754.html", "text": "От националния клуб на привържениците на Левски решиха да не правят шествие преди дербито с ЦСКА в неделя от 13:00 часа. Причина за това е часът на провеждане на мача.От органицазията призоваха феновете на \"сините\" да се съберат около 11:00 часа в района на строителния техникум, а да не чакат последния момент.", "date": "2018.03.15", "title": "Феновете на Левски без шествие, беснеят срещу началния час на дербито"}
{"url": "https://offnews.bg/sviat/turskite-vlasti-osuetili-nov-atentat-sreshtu-semejstvoto-na-erdogan-676763.html", "text": "Турските власти са осуетили покушение срещу семейството на президента Реджеп Тайип Ердоган, готвено от терористична групировка, свързана с Кюрдска работническа партия (ПКК), пише турският в. \"Сабах\".За планираната терористична атака се e разбрало след разкриването на клетка на Ястребите за свобода на Кюрдисан (ТАК), групировка, считана за подизпълнител на ПКК. Разследването установило, че организацията планирала покушение срещу синовете на Ердоган - Бурак Ердоган и Билял Ердоган, както и срещу зетьовете на турския президент - Селчук Байрактар и Берат Албайрак, който е министър на енергетика. Заместник-директорът на медийната компания \"Туркуваз\" Серхат Албайрак също е била мишена на терористичната групировка.Вестник \"Сабах\" припомня още, че същата група е отговорна за двете самоубийствени бомбени нападения край стадион Водафон Арена в Истанбул през декември 2016 г., при които загинаха 46 души.За организатор на тогавашните терористични атентата е считан Зозан Кутум, ръковорна фигура в групировката ТАК. Именно у него са били открити кодирани планове за покушение срещу семейството на Ердоган. Разбитата терористична клетка е заподозряна и за други смъртоносни нападения в миналото. Тя се е състояла от 52-ма души, като 47 от тях вече са задържани. В домовете на заподозряните са били намерени оръжия, експлозиви и други материали, предназначени за направата на взривни устройства. ", "date": "2018.03.15", "title": "Турските власти осуетили нов атентат срещу семейството на Ердоган"}
