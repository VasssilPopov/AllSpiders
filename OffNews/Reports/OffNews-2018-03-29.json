{"url": "https://offnews.bg/protesti/poreden-protest-v-zashtita-na-pirin-677733.html", "text": "Протестите в защита на Пирин продължават.Природозащитници и граждани излязоха на пореден протест срещу решението на Министерския съвет да промени плана за управление на парк Пирин. Шествието премина по столичния бул. \"Витоша\", съобщи bTV. Протестиращите отново поискаха оставката на екоминистъра Нено Димов. Предстои решение на първа инстанция по делото за липса на екологична оценка на новия проектоплан за национален парк \"Пирин\".Следващият протест ще бъде на 10 и 11 април пред НДК, когато всички европейски екоминистри ще бъдат в София.", "date": "2018.03.29", "title": "Пореден протест в защита на Пирин"}
{"url": "https://offnews.bg/sviat/zatvariat-plazha-ot-filma-s-leonardo-di-kaprio-677716.html", "text": "Властите в Тайланд са наредили плажът, станал известен от едноимения филм на Леонардо ди Каприо, да бъде временно затворен, съобщава BBC.Плажът \"Мая\", който се намира на тайландския остров Ко Фи Фи Ле, ще бъде затворен от юни за 4 месеца. Решението е провокирано от настъпили екологични щети, причинени от туристите. Временното затваряне на плажа за посетители ще позволи на морската флора и фауна да се възстанови.Според тайландското издание \"Банкок пост\" всички морски паркове в страната ще бъдат затворени за туристи от месец май до октомври заради дъждовния сезон. Той добави още, че повече от 3/4 от тайландските коралови рифове са засегнати от повишаването на температурата на морската вода и от нерегламентиран туризъм.Тайландският национален парк и Департаментът по дивата природа ще ограничат туристите до 2000 на ден, когато популярният плаж \"Мая\" отново отвори за посетители. Лодките няма да бъдат позволени, съобщават още от Асошиейтед прес. ", "date": "2018.03.29", "title": "Затварят плажа от филма с Леонардо ди Каприо"}
{"url": "https://offnews.bg/obshtestvo/babh-proveriava-vsichki-zhivotnovadni-obekti-v-koito-se-otglezhdat-ko-677720.html", "text": "По заповед на изпълнителния директор на Българската агенция за безопасността на храните д-р Дамян Илиев от днес започват масови проверки на животновъдни обекти, където се отглеждат коне.Проверката е след случая с бедстващите коне в Осоговската планина.Директорите на регионалните структури на агенцията трябва да създадат организация за поетапното извършване на документални и физически проверки на обекти и на пасища за спазване изискванията на действащото законодателство в областта на хуманното отношение, идентификацията и здравеопазването на еднокопитните животни.Проверките на обектите ще бъдат извършвани съвместно с представители на общинската администрация.Директорите на Областните дирекции по безопасност на храните ще докладват всяка седмица на изпълнителния директор за всички констатирани нарушения в действащото законодателство и за предприетите от тях действия за отстраняване на констатираните несъответствия, обявиха от БАБХ.", "date": "2018.03.29", "title": "БАБХ проверява всички животновъдни обекти, в които се отглеждат коне"}
{"url": "https://offnews.bg/obshtestvo/okonchatelno-bez-priem-po-meditcina-v-su-akademichniat-savet-spria-p-677680.html", "text": "Да има ли прием по медицина в Софийския университет тази година и да се разреши ли Медицинският факултет да контролира входа, като провежда собствен изпит?  - станаха повод за колоритна реч и словесни престрелки между професори, доценти и студенти в Академичния съвет вчера следобед.Час и половина след началото на заседанието Съветът отново спря опита на декана и директор на болница \"Лозенец\" - проф. Любомир Спасов, да прокара собствени изпити, различни от тези по химия и биология, провеждани от Факултета по химия и фармация (ФХФ ) и от Биологическия факултет (БФ).Това обезсмисли прегласуване на решението за приема , защото д-р Спасов постави ултиматум: или собствен изпит на Факултета по медицина, или нулев прием по медицина.\"За мен остава неразбрано защо колегите настояват - умишлено не искам да използвам термина извиване на ръце, защо се опитват да вбиват клинове там, където наистина не е необходимо. Нищо не налага да се създава напрежение между факултети. Това работи срещу университета\", категоричен бе проф. Тони Спасов от ФХФ.Професор Спасов не бе единственият в зала 1 на Ректората, който не можеше да си обясни защо са необходими отделни изпити. В необходимостта им не бе убеден и бившият зам.-ректор доц. Милена Стефанова (Философски факултет).\"Знае ли Медицинският факултет, като се явят 1000 души по биология за медицина, какво означава това като организация? Колко проверители трябва да са осигурени, за да може в рамките на 4-5 дни да излязат резултатите? Знае ли Медицинският факултет колко проверители им трябват по химия? Колко специалисти, знаещи биологията на академично ниво, са на щат в Медицинския факултет и колко специалисти по химия на академично ниво са на щат в Медицинския факултет, за да може той да заяви претенцията самостоятелно да организира изпитите?Искам да знам мога ли да си вдигна ръката в подкрепа на това Университетът да стане за смях пред цялата общественост?\", попита доц. Стефанова.", "date": "2018.03.29", "title": "Окончателно: Без прием по медицина в СУ. Академичният съвет спря пореден опит за прокарване на нови изпити"}
{"url": "https://offnews.bg/sviat/zaharova-ironizira-mozhe-bi-balgaria-ima-dokazatelstva-che-rusia-e-o-677712.html", "text": "Всяка държава трябва да се държи отговорно, да знае, че когато предприема действия, още повече когато ги мотивира с бойкоти или демонстрации на своята позиция, трябва да има някакви убедителни доказателства.Това заяви на редовния си брифинг днес говорителят на руското външно министерство Мария Захарова. Така тя отговори на въпроса на БНР как официална Москва оценява решението на България да прибере посланик Бойко Коцев в София за консултации заради Възможно е България да има някакви данни, които стопроцентово - даже без следствие, даже без съд, даже без международна експертиза - свидетелстват за вината на Русия. Възможно е. Споделете ги с нас, иронизира Захарова.Въпросът всъщност не е към мен, а към официалните лица в България: на какво основание те връщат българския посланик в София. Какво ще прави той в България - мисля, че не ни е работа на нас да обсъждаме сега, добави говорителят на руското външно министерство.", "date": "2018.03.29", "title": "Захарова иронизира: Може би България има доказателства, че Русия е отровила Скрипал"}
{"url": "https://offnews.bg/futbol/arzhentinska-legenda-opliu-zhestoko-mesi-677723.html", "text": "Аржентинската футболна легенда Уго Гати жестоко оплю капитана на настоящия тим на \"гаучосите\" Лионел Меси след позорната загуба с 1:6 от Испания в Мадрид.Според бившия страж на \"албиселесте\" поведението на Меси, който не игра поради лека контузия, е позор. Нещо повече - Гати предположи, че големият му съперник на терена в момента Кристиано Роналдо не би изоставил Португалия в подобен момент, а би стиснал зъби и да излезе въпреки всичко.\"Меси беше длъжен да играе, въпреки болките в сухожилията. Хората искаха да го видят. В аналогична ситуация Роналдо щеше да излезе на терена. Не смятам, че Меси е футболистът, от когото зависи играта на Аржентина. Аз въобще не вярвам в такива неща\", коментира Гати, който игра до 44-годишна възраст и записа рекордните 765 мача в аржентинския елит.На коренно противоположно мнение е нападателят на Испания с бразилски корени Диего Коща.\"В Аржентина обичат да го критикуват, но поне видяха какво представлява националният им отбор без него. Трябва всеки ден да му благодарят, че го има\", коментира Коща.Феновете в Аржентина също не са възхитени от отсъствието на голямата си звезда в мача с Испания. Мнозина отсега чакат следващия му мач на клубно ниво с Барселона, за да го оплюят подобаващо за това, че си спести мачовете на националния отбор.", "date": "2018.03.29", "title": "Аржентинска легенда оплю жестоко Меси"}
{"url": "https://offnews.bg/temida/okonchatelno-chetci-poluchi-20-g-za-ubijstvoto-na-iana-677724.html", "text": "Николай Русинов-Чеци беше признат окончателно за виновен за убийството на Яна Кръстева в Борисовата градина през лятото на 2011 г., реши Върховният касационен съд. Съдът остави в сила решението на апелативния съд, с което наказанието на Чеци беше намалено от доживотна присъда на 20 години затвор, съобщи news.lex.bg.Яна Кръстева беше убита на 9 срещу 10 юли 2011 г. Тялото ѝ беше открито на следващия ден, а Чеци беше задържан на летището в края на 2012 г., на връщане от Турция.В нощта на убийството Яна и Чеци били заедно в \"Маймунарника\" в Борисовата градина в София. Те пили алкохол, след което си тръгнали заедно. Русинов решил да прави секс с момичето, при което я ударил, а след това и я душил в продължение на 20-30 минути.Делото беше внесено в съда през 2013 г. Софийският градски съд постанови доживотен затвор за Чеци, а след това Софийският апелативен съд измени присъдата на 19 години затвор, защото Русинов не е проявил изключителна безчовечност, коравосърдечност или садизъм.ВКС обаче върна делото заради противоречия и неубедителни изводи на апелативните съдии. САС отново намали присъдата на Чеци, но този път на 20 години затвор. ", "date": "2018.03.29", "title": "Окончателно: Чеци получи 20 г. за убийството на Яна"}
{"url": "https://offnews.bg/kultura/jeremy-predstaviat-nov-album-vav-voennia-klub-na-13-april-677708.html", "text": "Jеremy? са готови със следващата порция храна за душата, която представят като концептуално продължение на първия им албум. Подчертават стилистичната връзка между двете произведения, като оставят същото заглавие и отново избират картина на Кольо Карамфилов, която изобразява почти същия крилат герой от предната, но вече с едно стъпало по-високо и поглед нагоре.Официалната промоция на Jеremy? (II) ще бъде на 13 април на красивата сцена с червени завеси на “Военен клуб”, София, където групата ще изпълни всички свои авторски песни - като един цялостен спектакъл със светлини, ефекти и смислова последователност между песните. Новите авторски песни са общо 5, като в албумът ще бъде включен официалният кавър на You’re the Voice, който представлява и първият видеосингъл от албума, представен официално в края на миналата година. Малко преди концерта от групата обещават излизането на втори видеосингъл - към песента “Go or Fall”, отново реализиран с Clamer Studio.Билети за концерта на 13 април се предлагат в мрежата на Eventim.bg. Броят им е силно ограничен, поради което организаторите препоръчват навременно закупуване.", "date": "2018.03.29", "title": "Jеremy? представят нов албум във Военния клуб на 13 април"}
{"url": "https://offnews.bg/izvan-terena/prerabotiha-biusta-na-ronaldo-v-madejra-677728.html", "text": "Португалският скулптор Емануел Сантош е преработил бюста на Кристиано Роналдо, който посрещаше посетителите на летището на родния му остров Мадейра.Скулптурата беше поставена преди година и предизвика много негативни реакции и откровени подигравки. Това буквално докара до сълзи твореца, който преживя много тежко критиките.Той се нагърби сам със задачата да преработи творението си и година по-късно показа на публиката новото си произведение.Този път определено му се е получило много по-добре.", "date": "2018.03.29", "title": "Преработиха бюста на Роналдо в Мадейра"}
{"url": "https://offnews.bg/sviat/bashta-zagubil-dashteria-si-v-pozhara-v-kemerovo-razkaza-kak-opital-677727.html", "text": "Баща, чиято дъщеря е загинала в пожара в търговския център в Кемерово, разказа как е опитал да я спаси, но не е успял. Мъжът беше един от участниците в протестите, които започнаха в Кемерово след инцидента. Протестиращите обвиниха властите в манипулация и укриване на информация за трагедията. В демонстрациите се включиха и близки на загиналите, като много от тях разказаха за починалите. Сред тях е и баща, който разказа за последните моменти преди смъртта на дъщеря си, с която е говорил по телефона по време на трагедията и е направил опит да я спаси, но не е успял. Думите му са записани във видео на \"Настоящее время\".\"След като ми звънна дъщеря ми, аз карах с бясна скорост, нарушавах всички правила, на червено... Стигнах за 5 минути. Качих се на четвъртия етаж, имаше малко дим. Дотичах дотам. Имаше служители на Министерството на извънредните ситуации, пожарникари. Аз им казах: „Къде е дъщеря ми?“. Говорех по телефона с нея. Тя крещеше: „Тук съм, татко, тук!“. Казах ѝ: „Легни на пода, дишай. Дръж се, не умирай“. Бягах натам, те ме хванаха за краката и ме изблъскаха обратно. Казах им: „Вие сте гадини. Стоите, четирима тъпаци... и нищо не можете да направите“. Крещях. Крещях и разговарях с дъщеря ми. Тя каза: „Татко, обичам те. Задушавам се, губя съзнание\", разказа мъжът.Той не успява да продължи и оставя микрофона на другите протестиращи. В пожара в Кемерово загинаха 64 души, много от които деца. Точният брой на загиналите деца обаче ще стане ясен след няколко седмици, когато приключи разпознаването на всички тела. По случая започна разследване, след като стана ясно, че е имало много нарушения - противопожарната система не е работела, децата в киносалоните са били заключени преди инцидента, за да не влизат хора без билети, и не са били пуснати да излязат и след началото на пожара. Заключени са били и изходите за евакуация. Заради това бяха арестувани четирима души.  ", "date": "2018.03.29", "title": "Баща, загубил дъщеря си в пожара в Кемерово, разказа как опитал да я спаси (видео)"}
{"url": "https://offnews.bg/sviat/rusia-goni-60-amerikanski-diplomati-zatvaria-konsulstvoto-v-sankt-pet-677730.html", "text": "Русия гони 60 американски дипломати и закрива генералното консулство на САЩ в Санкт Петербург. Мярката е в отговор на решението на Вашингтон да изгони 60 руски дипломати и да закрие руското консулството в Сиатъл, заяви руският външен министър Сергей Лавров, цитиран от ТАСС и БТА. Лавров добави, че същите реципрочни мерки ще бъдат взети спрямо всички останали страни, изгонили руски дипломати във връзка с отравянето на бившия руски шпионин Сергей Скрипал и дъщеря му Юлия във Великобритания.Руското външно министерство уточни, че Москва е обявила за персона нон грата 58 служители на посолството на САЩ в Москва и двама на генералното консулство в Екатеринбург за \"дейност, несъвместима с дипломатическия им статус\".Американските представители трябва напълно да освободят сградата на консулството в Санкт Петербург не по-късно от 31 март. Обявените за персона нон грата дипломати трябва да напуснат Русия до 5 април.", "date": "2018.03.29", "title": "Русия гони 60 американски дипломати, затваря консулството в Санкт Петербург"}
{"url": "https://offnews.bg/nashite-avtori/svetovnata-konspiratcia-izvanzemnite-i-kemtrejls-ne-ne-e-smeshno-677726.html", "text": "Резултати от , проведено от Агенция „Тренд“, показват, че 73 % от българите чукат на дърво срещу нещастие. Впечатляващо мнозинство от пълнолетни български граждани вярва в пророческите способности на Ванга, като сред по-младите хора този дял е дори по-висок – 63 %. Повече от една трета от българите вярват, че счупеното огледало, петък 13-ти и черната котка носят нещастие. Най-вероятно поне две трети от българите вярват в силата на „злите очи“ и възприемат злобата на другите като сила, която е в състояние да промени живота ни.Изглежда, че суеверията се съхраняват и в дигиталната епоха, а може би дори стават по-силни заради все по-трудното разграничаване между виртуална и актуална реалност във възприятията ни. Отново според резултатите от същото изследване, 29 % вярват в съществуването на извънземни, а 14 % дори смятат, че те са сред нас. Всичко това би могло да остане в пространството на забавната статистика или да бъде възприето като междинно отчитане на българските чудатости, но има и друг пласт, който е съвсем нов и който поставя въпроса за ценностите на съвременното българско общество в съвсем друг контекст.Данните от изследването показват, че 40 % от анкетираните споделят разбирането, че съществува тайно общество, което управлява световните дела, а 66 % вярват, че се разработват специални болести, за да бъдат увеличени приходите на фармацевтичните компании. Една четвърт от анкетираните вярват в т.нар. кемтрейлс (следите от изгорелите газове от самолетно гориво, които се възприемат като химическо оръжие, което има за цел да въздейства върху психиката на хората), а 24 % - в наличието на климатичното оръжие ХААРП.Това не са „фалшиви новини“. Това са само част от нагласите, които придават реалистичност на фалшивите новини. Това са елементи от една нова митология, която може да придобие глобални мащаби. Според някои това е част от „Новото Средновековие“, в което човечеството навлиза след поредния „залез на Разума“. Това ново суеверие се създава и разпространява чрез комуникационните технологии и се мултиплицира чрез така наречените социални медии. То създава особена акустика за фалшивите новини, придавайки им силата на доказателство. Тази нова култура на страха моделира обяснения за света, който изглежда все по-сложен и неразбираем. Колкото по-примитивно е обяснението, толкова по-лесно е то да бъде масово възприето.Ценностният профил на българското общество отразява мъчителния преход от колективистични към индивидуалистични нагласи. След десетилетия на принудителен колективизъм, егоизмът все още заема мястото на индивидуалната отговорност и свободата. Би било лесно да се каже, че доминиращият ценностен профил у нас е индивидуалистичен, когато става въпрос за печалба, и колективистичен - пред търсенето на отговорност за действията ни. Всъщност става въпрос за морален релативизъм, за готовност да бъдат декларирани и дори приемани определени ценности, когато това е изгодно и тяхното значение да бъде подлагано незабавно на съмнение, ако няма пряка полза от тяхното следване. Дали нещо е добро или лошо зависи от това какво е разпределението на силите и коя позиция би донесла пряка полза.Най-възрастните поколения в България съхраниха почти цялостен свод от ценности, които включваха в себе си труда и отговорността пред другите, наред с честността и дисциплината. Средните поколения поставиха в центъра на собствената си ценностна перспектива приятелството, отмествайки се встрани от дисциплината и доверието в институциите. Всяко следващо поколение в българското общество намалява обхвата на ценностите, които определя като най-важни в живота си. По-важното е, че предаването на ценности и опит между поколенията става все по-проблематично и зависи във все по-голяма степен от кризата на доверието в институциите.Най-младите поколения в българското общество формираха качествено различна ценностна перспектива. Тя е организирана около една единствена ценност, която придава смисъл и значение на всички останали ценности. Това е постигането на успех, който е бърз, материален и публично одобряван. Полагането на десетилетни усилия, за да бъде постигнато едно научно откритие или да бъде получено световно признание, не изглежда достатъчно привлекателно за първото поколение на този век. Ако постигнатият успех няма своите преки материални изражения във вид на пари и възможности, той също не е достатъчно значим. Дори и първите две характеристики да са налице, ако успехът не е публично отразен - най-често чрез медиите, той също няма решаващо значение.Това не е ценностният профил само на младите българи. Все повече това е модел, който характеризира първото глобално поколение на този век – онези млади хора на възраст около 20 години, които са все по-сходни като разбиране помежду си. Във всеки случай те си приличат много повече, отколкото приличат на родителите си, независимо от това къде живеят, стига да са свързани чрез глобалната мрежа. Огромното мнозинство от тях, които не успяват да постигнат успеха, такъв какъвто си го представят – бърз, материален и публично одобряван, са склонни да приемат обясненията за световната конспирация, ролята на петък 13-ти или на поразяващия ефект на кемтрейлс, като възможно обяснение за собствените си провали.Естественият интелект се дезориентира по-бързо от темповете, с които се развива изкуственият. Това насърчава опасенията за нарастващото предимство на изкуствения интелект, който не се нуждае от споделени оправдания за собствените си дефицити.Споделеното суеверие изглежда надеждно почти колкото научното знание за света. В епохата, в която достъпът до информация започва да подменя необходимостта от знание, изглежда приемливо да смяташ, че светът се управлява от шепа хора, които ни разболяват, за да ни лекуват, но в крайна сметка – за да ни правят все по-бедни. Този нисък и примитивен свят, изграден от нео-марксизма, успя да повлияе върху съзнанието на милиони млади хора. Някои от бяха въодушевени от борбата срещу Глобализацията, възприемана като сценарий за световно господство на Запада, а други бяха запленени от обяснението, че Ислямът е морална алтернатива на Глобализацията. Преходът от анти- към алтер-глобализъм не бе завършен успешно. Представата за това, че светът би могъл да бъде устроен по друг начин, различен от икономическата ефикасност и увеличаването на печалбите, трудно си пробива път сред новото суеверие. Точно затова днес изглежда по-възможно да бъдат възродени старите имперски рефлекси, отколкото да се разширява обхвата на гражданската политическа култура. В света на новите суеверия е по-удобно да си поданик на някога велика империя, отколкото да си гражданин на свободна държава.Върху амалгамата на новите суеверия фалшивите новини се отразяват по-бързо и лесно. Те допълват и дори компенсират нарастващата липса на знание. Формиращото се общество на знанието в световен мащаб, изглежда, че ще се основава на ограничения достъп до знание, подменен от масовия достъп до информация, която ще бъде моделирана и организирана според основните обяснителни модели на новата култура на страха.Все по-честото публично говорене за война форсира новите суеверия. Дали тя се води чрез кемтрейлс или чрез климатично оръжие, дали изобщо се води или предстои да започне всеки момент - всичко това е въпрос на подробности, които не отменят представата за единния, скрит център, който управлява света и се стреми само към това да увеличи собствените си печалби. Докато всичко това продължава да се случва край нас, вярата в извънземните или страхът от лошия късмет ще ни изглеждат все по-рядко като нещо смешно.", "date": "2018.03.29", "title": "Световната конспирация, извънземните и кемтрейлс - не, не е смешно"}
{"url": "https://offnews.bg/obshtestvo/ogradata-na-granitcata-s-turtcia-propadna-zaradi-dazhdovete-677718.html", "text": "Оградата на границата с Турция пропадна в района на община Свиленград заради дъждовете в района, съобщи \"Старият мост\". Изданието публикува и снимки на повредената ограда. Заради проливните валежи нивото на една от рекичките се е повишило и водата е отнесла няколко от металните ограждения.В началото на март вътрешният министър Валентин Радев обяви, че има четири участъка, където оградата е с нарушена цялост и се налага те да са подсигурени с физическа охрана.Преди дни пък депутатите приеха окончателно промените в закона, според които ремонтът на оградата по границата с Турция няма да минава през обществени поръчки. Снимки: \"Старият мост\"", "date": "2018.03.29", "title": "Оградата на границата с Турция пропадна заради дъждовете"}
{"url": "https://offnews.bg/sviat/dashteriata-na-sergej-skripal-e-v-saznanie-i-govori-obnovena-677719.html", "text": "Състоянието на Юлия Скрипал бързо се подобрява, съобщиха болницата, където тя се намира заедно с баща си - бившия руски шпионин Сергей Скрипал, цитирани от Франс прес и БТА. Двамата бяха отровени на 4 март в британския град Солсбъри с нервнопаралитично вещество. Лондон обвини за нападението Русия и изгони 23-ма руски дипломати. Малко след това руски дипломати изгониха още над 25 държави и НАТО. \"Състоянието на Юлия Скрипал бързо се подобрява. Тя вече не е в критично състояние, сега то е стабилно\", обявиха от болницата в югозападния британски град Солсбъри.Юлия Скрипал вече е в съзнание и говори, съобщи Би Би Си.Критично, но стабилно е все още състоянието на Сергей Скрипал.Преди дни британски съдия съобщи, че атаката може да е нанесла тежки поражения на умствените способности на двамата и не е ясно дали те ще могат да се възстановят.", "date": "2018.03.29", "title": "Дъщерята на Сергей Скрипал е в съзнание и говори (обновена)"}
{"url": "https://offnews.bg/analizi-i-komentari/alfa-risarch-zaradi-patriarh-kiril-balgarite-zaobichaha-es-poveche-ot-677686.html", "text": "Най-голямото изпитание за Кабинета Борисов 3, сделката за ЧЕЗ, оказва и най-пряк негативен ефект върху неговия имидж. 57% са на мнение, че правителството е замесено по някакъв начин в продажбата на най-голямото електроразпределително дружество в България на пазарджишката фирма Инерком, а един от уважаваните експерти-министри в кабинета, Теменужка Петкова, губи 10 пункта от своя личен рейтинг. Това показват данните от регулярното тримесечно проучване на Алфа Рисърч, проведено от 15 до 24 март 2018г. сред 1025 пълнолетни граждани от цялата страна. 42% са на мнение, че в политически план този скандал се използва от опонентите на правителството, за да го свалят от власт. Така, макар симпатизантите на ГЕРБ също да са критични към сделката, по отношение на правителството те заемат защитна позиция. В резултат, кабинетът запазва доверие от 21%, колкото имаше и през декември. С 4% обаче се увеличават неговите критици (до 43%), като негативните настроения нарастват главно сред столичани и жителите на селата. Европредседателството и външно-политическата активност на кабинета, от своя страна, са основният ресурс за една по-широка обществена подкрепа по ключови теми, надхвърляща електоралната база на коалиционните партньори. 37% определят българското председателство на Съвета на ЕС като успешно до този момент, срещу едва 13% - като неуспешно. 50% одобряват приоритета на страната ни за европейска интеграция на страните от Западните Балкани. В този контекст премиерът Борисов повишава рейтинга си с 3% спрямо декември. Министрите, пряко ангажиран с европейската политика, са сред най-одобряваните в кабинета - Т.Дончев, който повишава рейтинга си с нови 5 на сто, Л.Павлова, Е.Захариева.Сред външно-политическите фактори, оказали неочаквано силно влияние върху общественото мнение, трябва да се отбележи преди всичко отзвукът от политическите изказвания на руския патриарх Кирил. 67% оценяват неговите думи, че българите не са проявили признателност към Русия като неприемливи и унизителни, 25% ги приемат за приемливи и справедливи. Извън конкретните думи обаче, за първи път се наблюдава по-сериозно проблематизиране от широки обществени слоеве на поведението, което Русия изисква към себе си. След тазгодишния 3-ти март, 43% са на мнение, че Русия настоява не за просто признателност, каквато мнозинството от хората наистина проявяват, но и страната ни да следва нейния път на развитие. Което, също според мнозинството от българите, не съответства на техния избор. В резултат от тези промени, за първи път след Украинската криза и анексирането на Крим, е налице сериозен спад в традиционно позитивното отношение към Русия от 66% на 56%. Дали и в каква посока ще повлияе изострянето на напрежението между Европа и САЩ от една страна, и Русия, от друга, заради отравянето на Скрипал, ще проличи в следващите месеци. Охладняването към Русия, обаче, успоредно с европейската активност на правителството, води до нов ръст на обичайно високата подкрепа за ЕС (от 50% до 58%), но също така и до известен ръст в одобрението на Северноатлантическия алианс (от 38% до 44%).Въпреки наситения с противоречия между институциите период и разминаващите се с правителството позиции по редица проблеми, президентът Р. Радев остава незасегнат от горещите текущи скандали. С 59% одобрение и 10% неодобрение той постига най-висок рейтинг от началото на своя мандат.Eдин от най-интересните резултати от проучването е как тази плеяда от различни и дори разнопосочни събития влияе на електоралната партийна подкрепа. След скандалите около ЧЕЗ, кампанията срещу приемането на Истанбулската конвенция, атаките срещу посредническата роля на България на европейската сцена, БСП отбелязва свои символни победи и скъсява дистанцията с ГЕРБ до 2.5%. Антиевропейската като цяло реторика на БСП обаче я поставя в своеобразен капан по отношение на първите избори, на които ще бъде тествано нейното влияние – Европейските през 2019г. Успявайки да ерозира образа на Европа сред своите избиратели, тя ги демотивира от участие в тях до степен, че при проективен въпрос за вот на Евроизборите, дистанцията между нея и ГЕРБ нараства на 7%. А това позволява да се изведе и един по-общ стратегически проблем пред партиите – дали битките за общественото мнение, които водят, могат да ги доведат до реални електорални победи. ДОВЕРИЕ В ПРАВИТЕЛСТВОТО И МИНИСТРИТЕДве тенденции в обществените нагласи към дейността на правителството се открояват в края на месец март: Запазване доверието на 21% от българските граждани и нарастване на одобрението за премиера Б. Борисов (от 33% до 36%) в резултат най-вече от външно-политическата активност и председателството на Съвета на ЕС;4%-ов ръст в дела на критиците на кабинета, като следствие от поредицата вътрешно-политически скандали.През последните три месеца външно-политическите теми, както и активността на българското правителство по тях, оказват силно и на моменти определящо влияние върху общественото мнение. Мнозинството от българите продължават да отстояват членството в ЕС и НАТО като важни за страната приоритети. Същевременно, изострянето на взаимоотношенията ЕС – Русия, ЕС-Турция, както и различията между партии и институции по реакциите и ролята на България в тях, оформят сериозна червена линия в българското общество. Случаи като поведението на руския патриарх Кирил при посещението му по случай националния празник срещат остра реакция: за 67% то е неприемливо не само заради накърнената национална гордост, но и заради по-широкия прочит на тези думи като изискване как да се държи и развива една суверенна страна. Което води до поредния неочакван ефект върху общественото мнение. Защото едва ли някой можеше да предвиди, че точно след 3-ти март, обичайно силните симпатии на българите към Русия ще отбележат интензивен спад – от 66% до 56%.Макар и често засенчвано от текущи скандали, българското европредседателство, оказва своето въздействие върху обществените нагласи. Малко над половината от пълнолетните жители на страната следят едни или други негови прояви. Най-голяма част, 37%, оценяват като успешен неговия ход до момента, срещу 13% като неуспешен. 50% изразяват подкрепа за правителството в усилията му да постави интеграцията на страните от Западните Балкани във фокуса на европейския дневен ред.Въпреки положителните оценки за външната политика, вътрешните политики продължават да генерират критични нагласи към правителството. Противоречивите му действия във важни за ежедневието на хората сфери - икономика, борба с престъпността и корупцията, правосъдие, здравеопазване - съпътстващите ги скандали, както и периодичните търкания между коалиционните партньори подхранват усещането за неоползотворени възможности и управленски дефицити. Най-критични към правителството са както симпатизантите на БСП и ДПС от малките населени места, така и по-взискателните, с по-високи очаквания жители на големите градски центрове. Разликата между тях е, че левите избиратели не подкрепят и външната политика на правителството, докато градската средна класа е с категорична проевропейска ориентация.Най-сериозен отзвук във вътрешен план продължава да има сделката за продажбата на ЧЕЗ. 42% от пълнолетните жители на страната припознават в този скандал опит за дискредитиране и сваляне на кабинета. Реакцията на управляващите обаче оставя у мнозинството от 57% впечатлението, че правителството е замесено в нея по някакъв начин. Конкретните събития се отразяват относително слабо на общото доверие към кабинета, но имат значително влияние върху оценката за работата на отделните министри. Като най-успешен продължава да се откроява вицепремиера Томислав Дончев (с индекс за дейността си от 22.4), следван от военния министър Красимир Каракачанов (11.6). Място сред „отличниците“ намират и пряко ангажираните с външно-политическата дейност министри Лиляна Павлова (8.6) и Екатерина Захариева (6.1).В другия край на таблицата, с относително най-ниски оценки, се позиционират министрите на правосъдието Цецка Цачева (с отрицателен индекс от -19.9), вицепремиера Валери Симеонов (17.3), и рязко понижила рейтинга си енергиен министър Теменужка Петкова (-16.4). ДОВЕРИЕ В ИНСТИТУЦИИТЕБългарските граждани продължават да проявяват висока критичност към дейността на мнозинството от институциите в страната.Изключение от тази тенденция прави президентът Р. Радев, който се ползва с доверието на 59% от пълнолетните жители на страната. Въпреки положителния тренд обаче, част от действията му също се посрещат критично. Ползвайки се със значително по-висок кредит на доверие от лидера на БСП, той получава повече позитивни оценки като вътрешен коректив на управляващите, отколкото опозицията, но не получава такива по отношение на външно-политическите им действия. Едва следващите месеци ще покажат как ще се развие динамиката в тези отношения.Одобрението за Народното събрание (12%) и председателя му Цв. Караянчева (21%) бележи леко подобрение през първите три месеца от годината. Въпреки това парламентът продължава да търпи сериозна криза на обществено доверие.Аналогична е ситуацията с отношението към правораздавателните и правоохранителни институции, чиято дейност е съпътствана от трайна критика: съд (9% положителни оценки срещу 56% отрицателни), главен прокурор (10% положителни оценки срещу 43% отрицателни). Поредицата от случаи на битови престъпления през последните месеци се отразява в отчетлив спад на одобрението за работата на полицията (от 27% на 20%) и силен ръст в неодобрението (от 30% до 41%). ПОЛИТИЧЕСКИ И ЕЛЕКТОРАЛНИ НАГЛАСИТрите месеца от началото на годината не променят съществено позициите на основните политически сили и техните лидери, но дават интересни индикации за резултатите, към които ги води тяхното политическо позициониране. ГЕРБ търпи лека електорална ерозия в резултат от скандалите около ЧЕЗ и вътрешно-коалиционните сътресения. Любопитно е, че вътрешнопартийните удари между „патриотите“ рикошират в големия коалиционен партньор и нанасят допълнителни щети върху неговия имидж. Въпреки този развой, ГЕРБ запазва мястото си на първа политическа сила с подкрепа от 23.1% от всички избиратели. Външно-политическата активност на лидера на партията Б.Борисов води до ръст от 3 на сто в неговия личен рейтинг – до 36%. През периода нарастват обаче и негативните мнения за управлението, което би представлявало риск най-вече в ситуация на мажоритарен избор, ако срещу кандидатите на управляваща партия се изправят силни опоненти. Като основна опозиционна сила, БСП отбеляза поредица от свои победи през изминалия период. Възползва се от текущите скандали, от разпалените от дебатите по Истанбулската конвенция обществени страхове, от националистическа реторика около посредническата роля на България в диалога между ЕС и Турция. В резултат, с подкрепа от 20.5% левицата скъсява дистанцията с ГЕРБ, но не заради електорален ръст, а заради спада на основния политически опонент. Лидерът на партията, К.Нинова (доверие 26.4%) също не успява да повиши личния си рейтинг. Като по-сериозен проблем пред партията се очертава обаче стратегическото разминаване между антиевропейската й реторика и първия тест за нейното електорално влияние – Европейските избори догодина. Ерозирайки успешно образа на Европа сред част от своите избиратели, тя намалява мобилизацията в ляво, в следствие на което изостава по-значително от ГЕРБ, отколкото при национален вот. Така, рискът пред нея е да попадне в своего рода капан на собствените си ПР победи.Въпреки скандалите помежду им, Обединените патриоти успяват да се задържат на 5.2% електорална подкрепа. Кр. Каракачанов е с най-висок личен рейтинг (29.8%), следван от В.Симеонов – 11.4% и В.Сидеров – 6.4%. Отрицателните оценки и към тримата лидери нарастват, но позитивните не намаляват. В случая, националистите се възползват от т.нар. ефект на негативната мобилизация – увеличаването на обществената нетърпимост към техни публични изяви, води до консолидация на феновете им.При ДПС, както и при Воля, съществени промени не се наблюдават. Движението със сигурност би имало парламентарно представителство (5.1%), докато“воля-та“ няма да е достатъчна да вкара отново партията на В. Марешки в парламента (2.0%).Твърде ниска, вероятно дори наказателно ниска, остава подкрепата за фрагментираната извънпарламентарна десница. Всяка една от партиите събира между 0.6% 1.8%. От лидерите им с относително най-висока подкрепа се ползва Христо Иванов (9%). Заради категоричните проевропейски нагласи на избирателите им, Европейските избори са благоприятна възможност за пробив за тези партии. Въпросът е дали във формата и с лицата, с които ще се явят, те ще дадат шанс за представителство на своите потенциални избиратели.Регулярното тримесечно проучване на Алфа Рисърч е проведено в периода 15 – 24 март 2018г. сред 1025 пълнолетни граждани от цялата страна. Използвана е стратифицирана двустепенна извадка с квота по основните социално-демографски признаци. Информацията е събрана чрез пряко стандартизирано интервю по домовете на анкетираните лица.", "date": "2018.03.29", "title": "Алфа Рисърч: Заради патриарх Кирил българите заобичаха ЕС повече от Русия"}
{"url": "https://offnews.bg/politika/borisov-svikva-saveta-po-sigurnostta-shte-izslushat-poslanika-v-moskv-677685.html", "text": "Съветът по сигурността към Министерския съвет ще проведе заседание утре, 30 март, от 9 часа, съобщи правителствената информационна служба. На заседанието ще бъде обсъден случаят  с отровения бивш руски шпионин в Лондон Сергей Скрипал и ще бъде изслушан посланикът на страната ни в Руската федерация Бойко Коцев. Както стана ясно, той бе повикан в София за консултации.Съветът по сигурността се ръководи от министър-председателя, а в състава му са включени членове на правителството, ръководителите на специалните служби и представител на Президента на Република България.Междувременно, във връзка с публикация в медиите, от Министерския съвет опровергаха информацията, че премиерът е разпоредил спешна проверка на бомбоубежищата.Тече рутинна проверка по документи на три администрации - на Софийска област, на община Самоков и община Ботевград. С нея се проверяват плановете за отбранително-мобилизационна подготовка, дежурството за оповестяване и осъществяването на контрол върху разходването на бюджетните средства по отбранително-мобилизационната подготовка, допълват от информационната служба на Министерския съвет. Те уточняват, че такива проверки са част от задълженията на правителството. Те се извършват периодично по утвърден план от Междуведомствения съвет по отбранителна индустрия и сигурност на доставките към Министерския съвет. Планът за 2018 г. е утвърден на 28 февруари.", "date": "2018.03.29", "title": "Борисов свиква Съвета по сигурността, ще изслушат посланика в Москва за Скрипал"}
{"url": "https://offnews.bg/obshtestvo/testvat-sirenite-na-2-ri-april-677692.html", "text": "Националната система за предупреждение и оповестяване при бедствия и за оповестяване при въздушна опасност ще бъде тествана на 2-ри април. Точно в 13.00 ч. в 11 областни градове, както и в 30-километровата зона за неотложни защитни мерки на АЕЦ „Козлодуй“, ще бъде тествана сиренната система на страната. Целта е проверка на техническото състояние на системата, придобиване на умения от длъжностните лица и обучение на населението за разпознаване на сигналите, излъчвани от звуковите сиренни устройства.Националните сигнали за тревога и край на тревогата ще бъдат задействани в областните градове Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и в Столична община. Сигналите ще бъдат съпътствани от гласова информация.", "date": "2018.03.29", "title": "Тестват сирените на 2-ри април"}
{"url": "https://offnews.bg/obshtestvo/turski-voenni-korabi-pristigat-vav-varna-shte-badat-otvoreni-za-poset-677693.html", "text": "Кораби от Военноморските сили на Република Турция ще бъдат на посещение във Варна, съобщава Министерството на отбраната.Очаква се група плавателни съдове от Военноморските сили на Турция да бъде на посещение в морската ни столица от 30 март до 2 април 2018 г. Сред тях са подводница „Иньоню” (TCG I. Inönü) с командир капитан ІІ ранг Ерсой Акджа, патрулен кораб „Текирдаг” (TCG Tekirdağ) с командир капитан-лейтенант Емре Гьочмен и спомагателен кораб „Даръджа” (TCG Darica) с командир капитан-лейтенант Мустафа Джомук. Те са част от участниците в ежегодното учение „Морска звезда - 2018”. В него се включват сили и средства от турските военноморски и военновъздушни сили, както и кораби от бреговата охрана. Командир на групата кораби е капитан І ранг Гьокхан Гьок.Целта на учението „Морска звезда – 2018“, провеждащо се в акваториите на Черно и Мраморно море, е да подобри оперативния капацитет на участващите сили, да развие военната им готовност и да допринесе за морската сигурност в Черно море. Като част от програмата на учението са предвидени визити на отделни групи кораби в пристанища в Грузия, Русия, Украйна, Румъния и България.На 30 март 2018 г. командирът на групата, придружен от командирите на кораби, ще се срещне с областния управител на Варненска област, с кмета на Община Варна и с командира на Пункт за базиране Варна. На следващия ден военнослужещи от екипажите на турските кораби ще посетят Добрич и ще поднесат венци на мемориалното военно гробище в града. На 2 април 2018 г. турските кораби ще проведат учение от типа „PASSEX” съвместно с кораби от състава на флотилия бойни и спомагателни кораби на българските Военноморски сили.На 31 март 2018 г., събота, от 10.00 до 12.00 ч. и от 14.00 до 16.00 ч. турските кораби, които ще са на Морска гара Варна, ще бъдат отворени за посещение от граждани и гости. При качването на корабите на посетителите ще бъде извършвана проверка от органите на служба „Военна полиция”.", "date": "2018.03.29", "title": "Турски военни кораби пристигат във Варна, ще бъдат отворени за посетители"}
{"url": "https://offnews.bg/112/pozhar-v-studentski-grad-677717.html", "text": "Пожар горя в жилищен блок в Студентски град.Запали се последният етаж на т.нар. \"блок с уравненията\".Вероятната причина за инцидента е късо съединение, съобщава bTV.На мястото са пристигнали девет екипа на пожарната. В продължение на пет часа пожарникарите гасиха огъня.Жителите на блока и на съседните сгради са евакуирани. По информация на bTV при гасенето на пожара леко е пострадал един полицай, който е вдишал отровния дим. Оказана му е първа помощ.", "date": "2018.03.29", "title": "Пожар в Студентски град"}
{"url": "https://offnews.bg/obshtestvo/sofia-kara-kolelo-v-sabota-677694.html", "text": "Олимпийските легенди Йордан Йовчев и Евгения Раданова, младият талант в алпийските ски Алберт Попов и участничката на Олимпиадата в ПьонгЧанг Теодора Пенчева ще поведат колоната на Велошествието и Велокарнавала тази събота от паметника на Цар Освободител на пл. Народно събрание до Южния парк. Стартът е в 11.30 часа. Специалисти по анимация и карнавална украса ще помагат велосипедите да имат по-атрактивна визия. Пъстрото шествие ще бъде водено от специална озвучена платформа, на която ще бъде световната и европейска шампионка Християна Тодорова. Олимпийска медалистка от Рио е лице на инициативата София – Европейска столица на спорта. Колоритната колона ще премине по маршрут покрай Перловската река до Южния парк, където предстоят много състезания, концерти, танци, викторини и забавни игри с награди.Проявата е част от кампанията на Столична община „Мисли чисто“, в която известни хора – общественици, спортисти, музиканти, приемат предизвикателството в рамките на ден или седмица да слязат от собствения си автомобил и да се возят с градския транспорт, като междувременно споделят своите впечатления в собствените си социални канали с единен хаштаг.След пристигането в Южния парк ще има и специални конкурси за най-добра визия, за най-атрактивно каране на велосипед и т.н. Там ще се организират и много забавни игри, състезания за децата, екоигри за малчуганите и анимация, тестове на велосипеди и на продукти за активен живот, томболи с награди. Програмата: 10.00 ч. Записване за велошествието и карнавална украса11.30 ч. Старт на Велошествието и Велокарнавала12.00 ч. Пристигане на колоната в Южния парк12.15 ч. Състезание за децата с МТБ ХСО (БКЛ)12.15 ч. Планинско колоездене за децата с DRAG12.15 ч. Изпълнения на сцената на ученици от 144 училище12.30 ч. Томбола с игри и награди за участниците13.00 ч. Велообучение и безопасност за деца с DRAG13.30 ч. Награждаване на призьорите в състезаниятаВ шествието ще се включат и много представители на посолства в България. Досега потвърждение има от дипломатите на Дания, Германия, Холандия и др. Събитието се организира с подкрепата на Софийска вода, DRAG, списание 360, Долчини, 5kmrun.bg и Българска колоездачна лига. ", "date": "2018.03.29", "title": "София кара колело в събота"}
{"url": "https://offnews.bg/kultura/hvarchashtite-hora-po-valeri-petrov-s-predstavlenie-na-3-april-677714.html", "text": "Документалният музикален спектакъл по стихове и басни на Валери Петров \"Хвърчащите хора\" може да бъде гледан на 3 април от 19:00 часа на сцената на City mark art center. Спектакълът е създаден по идея на Ицко Финци, които също така и участва и дели сцената с Кирил Калев, Мишо Шишков и Георги Величков. Валери Петров е обичан писател, поет, преводач, публицист и драматург от поколения българи.През 2010 г. издателство \"Захарий Стоянов\" издава уникалната книга \"От иглу до кюнец\", с която го увековечава и като баснописец.Документалният спектакъл \"Хвърчащите хора\" включва басни, стихове, песни и предлага на зрителя и слушателя едно ново пътешествие в творческия свят на писателя.Премиерата на спектакъла беше в края на януари и от тогава набира широка популярност. ", "date": "2018.03.29", "title": "'Хвърчащите хора' по Валери Петров с представление на 3 април"}
{"url": "https://offnews.bg/kultura/bez-majtap-puskat-parvoto-hip-hop-predavane-po-bnr-na-1-april-677691.html", "text": "В Деня на шегата 1 април стартира „60/02\" - първото предаване за хип-хоп култура в националното радио. Водещи ще бъдат диджей Мартен и рапърът , а предаването започва в 22.00 часа в ефира на радио \"София\".В продължение на 60 мин. предаването ще показва най-интересното от субкултурата на живо.Освен към най-новите тенденции в стила, водещите ще се обърнат и към „Златният век на хип-хопа\" (1986 - 1992), пълен с фънк и бунт. От предаването обещават импровизирано рапиране, готини гости и много музика.", "date": "2018.03.29", "title": "Без майтап: Пускат първото хип-хоп предаване по БНР на 1 април"}
{"url": "https://offnews.bg/kultura/avstralijskata-metal-grupa-thy-art-is-murder-idva-v-balgaria-677695.html", "text": "Австралийската метъл група Thy Art Is Murder идва в България за първи път и ще свири у нас на 3 юли в столичния клуб \"Mixtape 5\".Thy Art Is Murder (TAIM) са е създадена в Сидни, Австралия през 2006 г. Музиката им често бива описвана като форма на екстремния метъл, познат още като 'деткор', който обединява елементи на дет метъла и метълкора. Вокалистът на групата - CJ McMahon, споменава в интервю, че са повлияни от групи като Behemoth, Meshuggah & Decapitated.Именно Behemoth са групата, която е оказала най-голямо влияние на стилът на Thy Art Is Murder, като самия McMahon я определя като \"най-добрата група на планетата\". Освен, че Thy Art Is Murder забиват на най-големите метъл фестивали в света, групата има и общи турнета с формации като Architects, Meshuggah, Decapitated, Whitechapel, Miss May I, Being As An Ocean, After The Burial, Rings of Saturn, Born of Osiris, Fallujah, Carnifex, Fit For An Autopsy, Dying Fetus, Emmure, Memphis May Fire, Obey The Brave, The Word Alive и още много други.", "date": "2018.03.29", "title": "Австралийската метъл група Thy Art Is Murder идва в България"}
{"url": "https://offnews.bg/lajfstajl/20-liubopitni-cherti-na-zodia-oven-677687.html", "text": "Като първия знак от зодиака, Овен е една от най-силните зодии. Представителите на този знак са под огнено влияние, което ги прави много емоционални, силни и енергични. Представяме ви 20 факта за характера им, които ще ви помогнат при комуникацията с горещия Овен.1. Понякога Овенът може да не демонстрира емоциите си, но все пак ви обича много повече, отколкото си мислите.2. Представителите на тази зодия не обичат да получават указания и предпочитат да свършат работата си сами.3. Очакванията за любов на Овена често го карат да страда.4. Овенът умее да живее живота си по-добре от другите.5. Заради дръпнатото си поведение хората често забравят колко добри приятели са представителите на тази зодия.6. Овенът може да има труден характер, но ако погледнете под повърхността, ще откриете топъл човек с огромно сърце.8. Представителите на тази зодия винаги получават това, което искат. Може би не точно сега и не точно тук, но ще направят всичко, за да го постигнат.9. Той предпочита да действа пред това да говори. И винаги стига там, закъдето е тръгнал.10. Овенът има минимална толерантност към хората, които се опитват да го предизвикат.11. Тази огнена зодия е чудесен микс между чувствителност и усърдие.12. Винаги можете да се доверите на Овена без да се страхувате, че някой ден ще ви предаде.13. Огненият Овен никога не се оплаква, когато не стане неговото, а намира начин да постигне целта си.14. За Овена е важно човекът до него не просто да говори, но и да действа.15. Представителите на тази зодия са изключително интуитивни и винаги се доверяват на вътрешния си глас.16. Мотото на Овена е: „Създавам нещо, за което да се грижа и да нося отговорност.“17. Ако излъжете Овена или откажете да признаете грешката си, ще бъде изключително трудно да го върнете отново в живота си.18. Овенът е много интуитивен и винаги усеща, когато нещо не е наред и хората около него са под напрежение.19. Тази огнена зодия е готова да ви помогне за всичко и винаги ще бъде до вас.20. Овенът няма да бъде щастлив, ако седи вкъщи без работа. Той се нуждае от това да преследва мечтите си.", "date": "2018.03.29", "title": "20 любопитни черти на зодия Овен"}
{"url": "https://offnews.bg/futbol/oshte-edna-futbolna-zaguba-v-italia-pochina-bivsh-trenior-na-fiorenti-677701.html", "text": "Още неприятни новини от Италия. Почти месец след смъртта на капитана на Фиорентина Давиде Астори, бившият треньор на \"виолетовите\" Емилиано Мондонико също си отиде от този свят.Специалистът почина на 71-годишна възраст, само 20 дни след рождения си ден. Той се бореше с рака в продължение на седем години, но в крайна сметка не успя да спечели тази дълга борба.Именно заради болестта Мондонико беше принуден да се откаже от треньорството през 2012 г. Тогава водеше отбора на Новара. Освен Фиорентина, другите известни отбори, на които е бил начело, са Наполи, Торино и Аталанта.Феновете във Флоренция винаги ще го помнят с добро, защото успя да върне тима в елита през 2004 година, което се случи само две години след фалита му.", "date": "2018.03.29", "title": "Още една футболна загуба в Италия, почина бивш треньор на Фиорентина и Наполи"}
{"url": "https://offnews.bg/sviat/otvliakoha-kmeta-na-tripoli-677700.html", "text": "Неизвестни нападатели отвлякоха кмета на либийската столица Триполи Абдулрауф Хасан Байтелмал, съобщи днес градският съвет, цитиран от Ройтерс и БТА.Нападателите са нахлули в дома на кмета през нощта и са го похитили. Местонахождението му все още не е неизвестно. Не е ясна и причината за отвличането. Градският съвет на Триполи заяви, че е прекратил работа в знак на протест срещу похищението, и призова \"компетентните власти и жителите\" да положат всички усилия за освобождаването на кмета.Либийското министерство на вътрешните работи каза, че се провежда издирване, без да даде повече подробности по случая.", "date": "2018.03.29", "title": "Отвлякоха кмета на Триполи"}
{"url": "https://offnews.bg/sviat/sarkozi-otiva-na-sad-za-koruptcia-i-zloupotreba-s-vlianie-677721.html", "text": "Бившият френски президент Никола Саркози ще бъде изправен пред съда за корупция и злоупотреба с влияние, предаде Ройтерс, цитирана от БТА.Според френските издания \"Монд\" и \"Фигаро\" искането за дело срещу Саркози по тези обвинения е от страна на Френската национална финансова прокуратура. То е отправено още през октомври миналата година. Саркози може да обжалва това искане.Финансовите прокурори подозират Саркози, че е предложил да улесни повишение в Монако на Жилбер Азибер, бивш главен адвокат в Касационния съд. В замяна на това Саркози щял да получи от Азибер сведения за хода на друга юридическа процедура срещу него. Във връзка със същия случай Френската национална финансова прокуратура поиска на съд да бъдат дадени и адвокатът на Саркози Тиери Ерцог и Жилбер Азибер.Тези разкрития за Саркози бяха направени благодарение на подслушване на телефонните му разговори.Подслушването бе разпоредено във връзка с друг случай срещу него - твърденията за финансиране на предизборната кампания на Саркози през 2007 г. от либийския лидер Муамар Кадафи, припомня Ройтерс.", "date": "2018.03.29", "title": "Саркози отива на съд за корупция и злоупотреба с влияние"}
{"url": "https://offnews.bg/politika/zapis-ot-svetia-sinod-prezidentat-ne-iska-bozhia-pomosht-ot-patriarh-677705.html", "text": "На Вас бих искал искрено да Ви пожелая Божията помощ, казва руският патриарх Кирил на президента Румен Радев. Аз съм я поискал от нашия мъдър патриарх Неофит и съм я получил, отговаря държавният ни глава. Така завършва разговорът между патриарх Кирил и президента Радев при посещението му у нас за националния празник 3-ти март. Срещата предизвика скандал, след като в сайта на Руската православна църква излезе видео с думите на Кирил, който се възмущава, че се споменават и полските и литовски граждани, допринесли за българската свобода.Светият синод разпространи днес аудиозаписи на срещата, направени с личния телефон на Протойерей Николай Георгиев, началник на отдел „Връзки с обществеността“ при Светия Синод (и )Стенограма на разгорите публикува Първи записПрезидентът Румен Радев: … по случай 3 март – нашия национален празник.Благодарим Ви, че заедно почетохме паметта на загиналите руски и български воини за нашето национално освобождение.Също така високо оценяваме Вашата визита в светлината на огромната роля на Руската православна църква за общонародния силен подем на руския народ в месеците след Априлското въстание в България от 1876 г. Именно на голямата роля на църквата и с молебените на всички църкви в Русия месеци наред се взема решението за тази война, която за нас е освободителна. Между българския и руския народ има вековни дълбоки културни и духовни връзки. И в основата и в последвалото развитие на тези връзки, голяма роля имат Българската православна църква и Руската православна църква. Както и Светите братя Кирил и Методий, пренасянето на славянската азбука и църковно-славянският език.Убеден съм, че със своето дело и Българската православна църква, и Руската православна църква ще продължат да допринасят за нашето културно и духовно сближаване и за развитието на нашите приятелски народи.Благодаря Ви още веднъж.Негово Светейшество патриарх Кирил: Благодаря за Вашите добри думи, за Вашето участие в честванията. За мен не е стоял въпросът дали да дойда тук или да не дойда, въпреки, че аз отложих всички мои пътувания и ангажименти, само за да дойда в България. Защото паметта за героичната борба на руския и българския народ за освобождението на православна България има особено място в историята на нашите народи. И аз бих искал да помоля Вас, властите, да пазите тази памет, независимо от политическата конюнктура. Бих искал да Ви напомня, че след Кримската война Русия се оказва в много тежко състояние.Практически тази война е била война на обединена Европа срещу Русия, която се застъпва за православните от Близкия изток и светите места. И Русия претърпява поражение в тази война.Можете ли да си представите ситуацията, в която Русия е взела решението да участва в освобождението на България? Цяла Европа е била против. Трябвало е да преодолеем това ембарго, това дипломатическо ембарго на Европа, за да бъде взето решение руските войски да участват в освобождението на България. Русия не е погледнала към Европа. Била е движена от любовта си към българския народ. И още искам да кажа, че тя е била отслабена след предишната война, не е имала никаква политическа подкрепа от света. Започнала е борба за освобождението на българите. Това е един велик пример как духовната, културната, религиозната солидарност превъзмогват политическия прагматизъм.Радвам се, че имам възможност да го кажа днес и искам още веднъж ясно да Ви кажа, че България е била освободена от Русия – не от Полша, не от Литва, нито от други страни, а от Русия. Искам откровено да Ви кажа, че на мен ми беше трудно да слушам всички тези препратки за участието на други страни в освобождението на Русия (очевидно патриархът има предвид България). Нито Полският сейм, нито Литовският сейм са вземали решение да започнат война срещу Османската империяНадявам се, че средствата за масова информация ни чуват и ще предадат разочарованието на патриарха, който е чул неправилната историческа интерпретация, свързана с освобождението на България.Ние сме за историческата правда, господин Президент. Тази историческа правда сме я извоювали с нашата кръв. И не може да има никакви политически и прагматически причини, поради които тази историческа правда днес да бъде премълчавана и неправилно интерпретирана.И въпреки това съм благодарен на Вас, на Българската православна църква за това как забележително бе отпразнуван този юбилей. Искам откровено да Ви кажа, че имам двояко впечатление от този юбилей. И аз открито го казвам и на Вас, и на целия свят. Но при все това този юбилей още веднъж ни помогна да осъзнаем огромната роля на Православната църква в Освобождението на България и заради това си заслужава руският патриарх да дойде на тези тържества. И аз много се надявам, че в съзнанието на българския народ и на неговия политически елит ще се запазят уважението и признателността към великите жертви, които понесе нашият народ съвършено безкористно, въпреки всички политически конюнктури, за да освободи България и да я направи свободна.Много Ви моля да направите всичко възможно тази памет за героическата роля на Руската и Българската православна църква и руския народ да се запази в българското общество независимо от политическото… Всичките разговори за дружба се проверяват в реалността. Ако ние говорим за дружба, но забравяме за жертвите, които са били принесени в името на Освобождението на България, тези думи престават да имат значение. Знам, че има интерес и от страна на България, и от страна на Русия да развиват двустранните си отношения. И тези двустранни отношения трябва да използват този велик потенциал, исторически и духовен, културен и религиозен, който съществува в отношенията между нашите страни. Нека всички заедно направим така, че този потенциал да работи за по-доброто бъдеще на Русия и БългарияНие обичаме България, обичаме българския народ, независимо от политическата конюнктура.Президентът Румен Радев: Ваше Светейшество, благодаря за думите, които казахте, за любовта към българския народ. Мога да Ви уверя в същото – в любовта на българския народ към руския и вечната признателност за това, което направи руският народ за нашето освобождение.Искам също така да споделя, че Вашите притеснения относно споменаването на други народи нямат такова голямо основание. Ще Ви обясня защо. Ние държим на нашата история. И там много ясно е записано, че това е Руско-турска освободителна война, а не Полско-турска освободителна, или финландско-турска и т.н.Но уважаваме историята. Ние знаем много добре от нашите исторически източници, че под знамената на император Александър II е имало воини от други народи, които също са оставили костите си тук, на българска земя. И ние уважаваме всяка капка кръв и всяка жертва. В никакъв случай не омаловажаваме руския принос. Това си остава за нас Руско-турската война. Русия е военната сила, която ни освободи. Но е имало в състава на Руската армия, Вие знаете много добре от историята, други народи и ние сме длъжни да уважаваме и тях. И тук няма никаква политика, тук има уважение към историята и всички загинали. И трябва да почитаме паметта на всеки един загинал на наша земя.А що се отнася до признателността на българския народ и на България, Вие видяхте колко много хора имаше на Шипка. Мога да Ви кажа, че това са хора, дошли не по принуда, а по вътрешно убеждение, от преклонение към това, което руският народ извърши за нас….Втори записНегово Светейшество патриарх Кирил: …Царят Освободител император Александър II – неговото име трябваше да прозвучи, а то не прозвуча. Чуха се имената на различни страни, които уж са освободили … Руският и българският народ не могат да бъдат измамени и това, което преживях на Шипка, е много дълбок духовен отклик. Аз разбрах, че независимо от политиката, която провежда държавната власт в България, някъде в дълбините българският народ съхранява дълбока признателност към руския народ. Бих искал да Ви препоръчам да обръщате внимание на тези настроения и пълноценно да изграждате отношенията с външния свят.Аз много ценя Вашия личен принос и Вашата жизнена позиция, която стана за мен достатъчно ясна след нашата първа беседа, след първото Ви представяне. Смятам Ви за забележителен лидер, прекрасен оратор. По съветско време за най-лоши оратори бяха смятани българските другари, които въобще не можеха да говорят без хартийка. Когато Ви слушах, се наслаждавах, че България ражда такива забележителни харизматични лидери, които могат така добре да изказват своите мисли. Но аз бих искал да Ви помоля винаги в своята политическа дейност да помните всичко това, което се е случило в историята между България и Русия, и независимо от политическата архитектура на Европа, бих искал да помоля Вас и Вашите колеги никога да не забравяте тази любов, която съществува на дълбоки нива между руския и българския народ, както и тези особени отношения, които съществуват между българската и руската църкви.Искрено се надявам, че чрез съвместни молитви на българската и руската църкви ще процъфтява съвременна България, която се сблъсква с много политически … Нека Божията помощ Ви съпътства във Вашата висока политическа отговорност. Още веднъж искам да подчертая, че тези таланти, които Ви е дал Господ, в съчетание с тези молитви, които произнася за Вас Българската православна църква, трябва да доведат до забележителни резултати. Нека Ви съпътства Божията помощ във Вашите високи дела. Много се радвам, че се запознахме. Вие променихте моите впечатления за българските политически лидери.Президентът Румен Радев: Благодаря за топлите думи, Ваше Светейшество. Искам още веднъж да Ви уверя, че никога не трябва да се поставя под съмнение ролята на Русия за нашето Освобождение. И ние няма да го допуснем.Не знам как сте слушали моите речи, понеже ги споменахте, но на Шипка много ясно казах – вечна признателност за воините на царя Освободител. Снощи казах името на царя Освободител – император Александър II. Манифеста и думите от Манифеста – дори го цитирах. Дори цитирах Достоевски, който невероятно уважавам, защото той разкрива вселената на човешката душевност. И точно Достоевски с няколко изречения по най-добрия начин възпроизвежда емоционалната обстановка в дните след Априлското въстание в Русия, която става и причината целият руски народ да се въздигне и да тръгне да ни освобождава.Така че, много ясно изразих своята позиция. Освен това, не забравяйте, всички българи знаят, че точно срещу българския парламент от другата страна е паметникът. Ние бяхме точно пред него. Този паметник е издигнат през 1907 г. И там всеки българин, който минава, чете: Царю Освободителю от признателна България. И това остава, това е в центъра на София и никой не може да го оспори. Така че, още веднъж ще Ви помоля да нямате притеснение. Има, както и Вие много добре казахте, отношения, неподвластни на всякаква политическа корист. Политиката се мени, както и Вие сам казвате, често, но духовните връзки остават. И аз много ще се радвам това сътрудничество между нашите две православни църкви да продължава да се развива още повече, така че нашите народи да се сближават и чрез църквата.Негово Светейшество патриарх Кирил: Благодаря Ви, Ваше Превъзходителство и още веднъж искам да кажа, че отношенията между нашите църкви са най-важният и решаващ фактор в запазването на особените привилегировани отношения между Русия и България, защото тази духовна близост, която свързва нашите народи компенсира всички недостатъци на политиката. И това наистина го почувствах на Шипка. Видях настроението на хората, видях техните лица, видях руски и български знамена и нито едно финландско, нито едно полско, нито едно литовско… Странно, нали? Много странно. Скъпи братя, нито едно /знаме/. Ако вие се обърнете към Литва и ги питате какво място заема във вашата история освободителната война на Балканите, те няма да ви разберат. Ако същото питате и поляците, те още повече няма да ви разберат. Защо тогава тази идея изведнъж възникна в недрата на българското правителство да говорите за ролята на Полша, Литва и Финландия в Освобождението на България.Президентът Румен Радев: Аз мога да отговарям за своите думи и много точно съм казал – нито Полша, нито Литва и т.н., но казах – руснаци, румънци, поляци, финландци и т.н. Вие знаете, църквата се моли за всяка една душа. Отделният човек е важен в църквата и един човек да има загинал, ние трябва да го споменем. Той се е бил, още веднъж казвам… Спомням си дори миналата реч от зарята миналата година – под знамената на император Александър II са се били всички тези воини.Негово Светейшество патриарх Кирил: Да оставим тази тема.Президентът Румен Радев: Благодаря.Негово Светейшество патриарх Кирил: Аз още веднъж бих искал сърдечно да Ви благодаря, Ваше Превъзходителство, за нашето общуване… Още веднъж искам да Ви благодаря за Вашите забележителни думи, които произнесохте на Шипка и видях как народът подкрепи Вашите слова. И още веднъж искам да кажа, че бях приятно изненадан от това как лидер на България свободно произнася толкова сериозна реч с такъв голям ентусиазъм, с такава силна енергия.Вие наистина сте национален лидер и аз бих искал от цялото си сърце да Ви пожелая Божията помощ. А в настоящата и бъдещата Ви работа за българската държава винаги да помните за своите руски братя, за нашата история. Навреме спрях.Президентът Румен Радев: За да приключим тази тема, мога да Ви кажа, че имаше години, в които Русия не беше споменавана изобщо. Но ние следим и развитието на Руската православна църква. Искам да ви поздравя с мащабите … през последните десетилетия, за строителството на църкви и манастири и особено за работата с младите хора. Видях вчера и много млади хора във вашия прекрасен хор. И ви поздравявам.Негово Светейшество патриарх Кирил: Благодаря Ви.Само в Москва има започнато строителство на 200 нови храма. През последните години ние построихме 6000 храма на Руската православна църква. Създадени са много младежки организации. Църквата влезе в диалог с всички сфери на обществения живот – с културата, с политиката, със спорта, с обществените организации. Сега Руската православна църква се явява духовната сила, която влияе върху настроенията на нашия народ. Ние благодарим на Бога за този диалог, който се осъществява между руската църква и властта и всички тези разговори за срастване, които много обичат да разпространяват на Запад. Да, обичат да говорят за това. Нищо подобно не се случва. Нито веднъж за моето патриаршеско служение никой от държавните дейци, нито президентът, нито премиерът, никакви губернатори, не са ме молили да правя каквото и да е било назначение на този или друг архиерей. Нито веднъж. И аз никога не съм молил президента да назначава един или друг министър. Никакво срастване няма. Но има много добър диалог. И властта в днешно време разбира духовната, историческа роля на руската православна църква. Ние много уважаваме сегашната политика на руската държава, която е насочена към осъществяването на пълния суверенитет на Русия. Реалният суверенитет. Не формалният. Този суверенитет ни дава възможност… да казваме не, тогава, когато това “не” е продиктувано от националните ни интереси. И ето защо сега се получават такива прекрасни взаимоотношения между църквата и държавата. И аз благодаря на Бога, че нашият народ подкрепя това. И аз бих искал от цялото си сърце да пожелая на България да има такъв творчески и извън политически, но насочен за благото на българския народ, диалог между църквата и държавата. Искам във Ваше присъствие да благодаря и на Негово Светейшество за неговото мъдро ръководство на Българската православна църква, за този висок авторитет, който има във вселенското православие. В неговите думи и в неговото мълчание се вслушва целият православен свят. И дай Боже да се развиват добрите отношения между българската държава и Българската православна църква.Президентът Румен Радев: Ние също вярваме в това и сме убедени, че те ще се развиват. Между другото, с интерес се запознах и с Вашата теза за ролята на мълчанието. Това би било добра лекция за много политици в съвременния свят.Негово Светейшество патриарх Кирил: Благодаря Ви.Църквата в Съветския съюз и църквата в България тогава преминаха през много тежки условия. И тогава нашата позиция много често се формулираше чрез мълчание. Но не това искаха нашите западни партньори, а да осъдим нашето правителство. Защо не критикувате вашето правителство? Сега се обръщаме към американците, църковните, и питаме – защо вие не критикувате вашето правителство. И те мълчат в условията на демокрацията. Ние не живеехме в условията на демокрацията. Ние не можехме открито да критикуваме. Но ние можехме да мълчим. И нашето мълчание бе разбрано от нашия народ. И с това се обяснява безусловният авторитет на Българската и Руската православна църква, въпреки политическите изменения през последните… Аз се надявам, че с Божията милост ще ни стигнат духовните сили и мъдрост да продължим да засвидетелстваме това пред нашите народи. А на Вас бих искал искрено да Ви пожелая Божията помощ.Президентът Румен Радев: Аз съм я поискал от нашия мъдър патриарх и съм я получил. Благодаря Ви.Негово Светейшество патриарх Кирил: Благодаря Ви, Ваше Превъзходителство.", "date": "2018.03.29", "title": "Запис от Светия синод: Президентът не иска божия помощ от патриарх Кирил, получил я от Неофит"}
{"url": "https://offnews.bg/kultura/parcheta-liubov-ot-1989-g-stana-parviat-restavriran-i-digitalno-677704.html", "text": "Сред знаковите събития в програмата на 22-рия София филм фест попада единствената прожекция на първия български изцяло реставриран и дигитално възстановен филм – „Парчета любов“ на режисьора Иван Черкелов, с което ще бъден старт на пролетния семестър на „Европейско кино за учащи“.Това е първият успешен опит в България за възстановяване на филм от близкото минало. В основата на идеята и нейната реализация са Рали Ралчев - оператор на „Парчета любов“ и още един оператор - Иван Тонев, който в случая е продуцент на дигитализираното копие на филма. Негативът на филма е почистен, обработен и подготвен за сканиране от г-жа Красимира Борисова и г-жа Лили Тонева. Със съдействието на БНФ е изпратен за сканиране в Берлин. Там е сканиран в 2К резолюция и е върнат в България. Извършена е цялостна реставрация на копието, цветни корекции и дигитализация на звука. След това филмът е мастериран в ДМС за прожекции на DCP. За първи път копието беше показано на фестивала в Лион и впоследствие на фестивала „Златна Роза“ във Варна.„Възстановяването на филми и прехвърлянето им на цифров носител е истинско повторно раждане за съответната творба, която задължително минава и през повторна постпродукция“ – уточнява оператора Рали Ралчев, участвал в процеса по дигитализирането на „Парчета любов“.Българската национална филмотека е член на Международната федерация на филмовите архиви (FIAF), създадена през 1938 година и в която днес участват над 150 институции с филмови колекции, които поддържат връзка и обменят опит по между си. Много от тези архиви колекционират и подреждат в каталози поверените им архиви, грижат се за удължаване живота на филмите, извършват реставрация на увредени оригинални негативи и извършват всичко необходимо за поддържането на филмовото богатство. Архивирането в световен мащаб е свързано с прехвърляне на цифрови носители - новата, дигитална ера налага неизбежно този процес. Това е и основателна причина за някои архиви, които разполагат със съответното финансиране, да се оборудват с лаборатории, където аналоговите ленти могат да се сканират и прехвърлят на цифрови носители, а едновременно с това може да се извършва дигитална реставрация на евентуално повредения материал. Разбира се, този процес е много скъп, но прехвърлянето на филмовия архив на дигитален носител гарантира пълното му съхранение. Българският филмов архив, който съществува от 1948 година, в момента е разпределен в няколко склада - Бояна, Белоградчик и Стара Загора.„Парчета любов“ е един от знаковите филми на режисьора Иван Черкелов - разказът е за три млади двойки, които живеят заедно и поддържат близки взаимоотношения. Постепенно връзките помежду им започват да отслабват и приятелите изпитват отрицателни емоции един към друг. Само Ана се опитва да разнищи лъжите, вината и страха сред тях, но смъртта ѝ дава тласък на необратим процес... Ролите са разпределени между Ивайло Христов, Александър Трифонов, Валентин Маринов, Люба Русева, Ирина Черкелова, Жорета Николова, Самуел Финци и др. Сценарист и режисьор е Иван Черкелов, зад камерата е Рали Ралчев, премиерата на филма е на 22 май 1989 година, а неговата реализация е дело на Студия за игрални филми „Бояна“ – Творчески колектив „Дебют“.С прожекцията на „Парчета любов“ и майсторския клас на Вим Вендерс, посветен на дигиталното възстановяване на „Криле на желанието“, София филм фест отправя апел към националните институции за незабавното създаване на програма, финансирана от правителството на България, която да съхрани дигитално филмовата ни памет. България е на опашката в Европа в това отношение и е една от последните държави на континента, които не са решили този кардинален проблем.", "date": "2018.03.29", "title": "„Парчета любов“ от 1989 г. стана първият реставриран и дигитално възстановен бг филм"}
{"url": "https://offnews.bg/temida/sgp-predade-na-sad-zamestnik-ministar-na-transporta-677702.html", "text": "Софийска градска прокуратура внесе в Софийски районен съд обвинителен акт срещу Ангел Попов - зам.-министър на транспорта, информационните технологии и съобщенията, за извършена от него измама, съобщиха от прокуратурата.Попов е обвинен за това, че на неустановена дата през август 2012 г. в София, с цел да набави за себе си имотна облага в размер на 8000 евро възбудил у собственик на транспортна фирма заблуждение, че срещу горепосочената сума служители от Министерството на транспорта, информационните технологии и съобщенията, ще му уредят управляваната от него фирма да получи допълнително четири броя ЕКМТ/СЕМТ разрешителни. ЕКМТ/СЕМТ представляват разрешителни за облекчен режим на международен товарен транспорт.В хода на разследването е установено, че към 2012г. Попов нямал никакво служебно или лично отношение към работната група в Министерството на транспорта, информационните технологии и съобщенията, която била оторизирана да разпределя ЕКМТ/СЕМТ разрешения за транспорт. Въпреки това той създал невярното впечатление у управител на транспортна фирма, че може да повлияе върху решението на този колективен орган, като предаде различни суми на някой от членовете му, назовани поименно от Попов.В действителност това било обективно невъзможно, тъй като сочените от него лица изобщо не са били част от тази работна група. Попов е с мярка за неотклонение „Подписка“.Ако бъде признат за виновен, той може да получи наказание лишаване от една до шест години лишаване от свобода.", "date": "2018.03.29", "title": "СГП предаде на съд заместник-министър на транспорта"}
{"url": "https://offnews.bg/futbol/vaorazheniat-bos-na-paok-van-ot-futbola-za-3-godini-677690.html", "text": "Собственикът на ПАОК Иван Савидис получи забрана да посещава стадиони и спортни мероприятия за следващите 3 години, след като нахлу на терена, носейки пистолет, по време на последния мач на солунския тим срещу АЕК.Санкцията е наложена от дисциплинарната комисия на футболната централа в южната ни съседка. Савидис поиска обяснение от съдията на срещата за спорна ситуация в края, като на терена бе съпроводен от бодигардовете си.На колана му пък се видя пистолет. Носенето на оръжие по време на футболни срещи е строго забранено в Гърция. След този случай първенството в страната бе прекратено с решение на властите.Освен това бизнесменът трябва да плати и около 100 хиляди евро глоба. Клубът също ще изтърпи санкция. От актива на ПАОК ще бъдат извадени 3 точки за настоящия сезон. Следващата кампания \"черно-белите\" ще започнат с -2 точки. Паричната глоба за отбора ще бъде в размер на 63 хил. евро.Бившият отбор на Димитър Бербатов ще играе следващите си 3 домакински мача без публика. ПАОК бе един от фаворитите за титлата в Гърция. Отнемането на точките през сезона обаче спира шампионските амбиции на тима.С глоба от 15 хил. евро и забрана за посещаване на футболни срещи за 90 дена пък е наказан спортния директор на тима Лубош Михел, който също нахлу на терена в злополучния мач.", "date": "2018.03.29", "title": "Въоръженият бос на ПАОК вън от футбола за 3 години"}
{"url": "https://offnews.bg/temida/zadarzhaha-obirdzhiite-na-inkaso-avtomobila-otkriti-sa-chast-ot-parit-677706.html", "text": "Четирима души са билиа задържани за обира на инкасо автомобил в Плевен, при който бяха откраднати над 200 хиляди лева, обявиха от Окръжната прокуратура в града.Обвинението ще поиска задържаните да останат в ареста за 72 часа. Очаква се да им бъде повдигнати обвинения за квалифициран грабеж в особено големи размери. Работи се по версии за съпричастност на четиримата в други обири. Претърсват се жилища в Плевен, които задържаните са обитавали, съобщава БНР. В едно от тях е открита част от откраднатата сума, както и голям боен арсенал, част от който е незаконно притежаван.Нападението е било извършено около 19.30 часа в сряда пред магазина на \"Кауфланд\". Говорителят на прокуратурата Рени Кирилова обясни, че парите са отнети от охранителите на фирма \"ВИП Секюрити\" със сила. При нападението е пострадал един от охранителите на хипермаркета.Нападателите издебнали охранителите, когато са прибирали пари от един от магазините. Престъпниците са ударили един от охранителите, изтикали са го навън от микробуса, след което влезли и избягали с лекотоварния автомобил и с парите в него. По непотвърдена информация двама от нападателите са били въоръжени.", "date": "2018.03.29", "title": "Задържаха обирджиите на инкасо автомобила, открити са част от парите"}
{"url": "https://offnews.bg/112/vaorazheni-otkradnaha-inkaso-avtomobil-s-200-000-leva-677661.html", "text": "Въоръжени мъже са обрали инкасо автомобил на известна верига хипермаркети, като са задигнали над 300 000 лева. Обирът е станал късно снощи, съобщи БНР. Нападателите, които към момента се издирват от полицията, са издебнали охранителите в момент, в който са прибирали пари от един от големите хипермаркети в Плевен. В този момент нападателите са ударили един от охранителите, изтикали са го навън от микробуса, след което са влезли и са избягали с лекотоварния автомобил и с парите в него.Обирът е станал пред магазин „Кауфланд“ в Плевен от инкасо автомобил на „Вип секюрити“, уточни по-късно прокуратурата. Чрез сила от охранителите на фирмата е отнета сумата от 202 000 лв. Образувано е досъдебно производство. ", "date": "2018.03.29", "title": "Въоръжени откраднаха инкасо автомобил с 200 000 лева"}
{"url": "https://offnews.bg/politika/pargov-godishninata-ot-bombardirovkite-na-sofia-ni-pripomnia-che-pol-677711.html", "text": "Годишнината от бомбардировките на София ни припомня, че политическият егоизъм се наказва. Това заяви лидерът на БСП - София Калоян Паргов, който участва в пресконференция по повод отбелязването на 74 години от англо-американските бомбардировки на София. Тя се състоя по инициатива на фондация \"Братя Василеви\" и в нея, освен Калоян Паргов, участваха председателят й Васил Василев, почетният председател на Съюза на патриотичните сили \"Защита\" Йордан Величков и акад. Георги Марков.\"По време на бомбардировките на съюзническата армия на Великобритания и САЩ на София през 1943-1944 година са убити и безследно изчезнали над 4000 души, още толкова са тежко ранени. Разрушени са над 12 600 сгради, близо 1/4 от сградния фонд на София е сринат\", припомни Калоян Паргов.Лидерът на столичните социалисти е убеден, че отбелязването на деня на бомбардировките на София е повод да си припомним как всяко правителство трябва внимателно да анализира политическата ситуация, да се ръководи преди всичко от националния интерес, а не да обслужва силния на деня. \"Така в онези години на Втората световна война правителството на Богдан Филов обвързва страната ни с Тристранния пакт, свързвайки съдбата на народа ни с политиката на нацизма и фашизма, коментира Калоян Паргов. - Не се чува гласът на народа, всеки опит за съпротива се наказва жестоко. България обявява война на прогресивните сили - Великобритания, САЩ, СССР. Резултатът от това фатално решение са хилядите невинни човешки жертви и огромната материална разруха. Днес, 74 години по-късно, с дълбокия поклон пред паметта на жертвите е важно да си припомним, че политическият егоизъм, безпринципното обслужване на силния на деня винаги се наказва. За съжаление, основният потърпевш е народът\".Годишнината от англо-американските бомбардировки на София ще бъде отбелязана на 30 март, петък, в 11,00 часа с поднасяне на цветя и венци пред паметника на загиналите и пострадалите от бомбардировките софиянци (между югоизточното крило на храм-паметника \"Св. Александър Невски\" и Народното събрание).", "date": "2018.03.29", "title": "Паргов: Годишнината от бомбардировките на София ни припомня, че политическият егоизъм се наказва"}
{"url": "https://offnews.bg/temida/politcai-nabediha-trezvenik-za-pianitca-i-mu-vzeha-knizhkata-677633.html", "text": "Борбата с пияните шофьори е една от основните битки, която да намали жертвите по пътищата на страната. Случва се обаче  тя се извършва по начин, по който се набеждават за виновни невинните водачи на МПС. Подобен е случаят със Севгин Мустафа от руенското село Сини рид, учител по професия. През ноември е спрян за проверка от патрул в поморийското село Бата. Дава проба на дрегер, убеден в себе си, защото казва, че не употребява алкохол. Затова е повече от изненадан, когато машината показва 1,76 промила в кръвта му. Докато осъзнае какво се е случило, полицаите му прибрали книжката и свалили регистрационните табели на автомобила му. Севгин дава кръвна проба, която показва, че алкохол не е употребявал. Назначават му и ДНК проба, която доказва, че кръвта, която е дал за анализ, е неговата. Завежда две дела за двете принудителни административни мерки, които са му наложени (за книжката и за колата), а Бургаският административен съд ги отменя. Магистратите подчертават, че заповедите са издадени в нарушения. Въпреки разпоредбата на Закона за движение по пътищата, която гласи , административният орган не е изчакал лабораторното изследване на взетата от Мустафа кръвна проба, която е била изготвена още на следващия ден. Полицаите са можели да се запознаят с нейните резултати, след което да наложат тези мерки. Още повече, че самата проба е показала, че в изследваната кръв алкохол няма.Прокуратурата също прекратява досъдебното производство, защото престъпление реално няма. Единствено поради този факт книжката му е върната преди седмица.Абсурдът обаче не спира дотук. Въпреки решението на съда и отрицателната кръвна проба, полицията обжалва решението на бургаските магистрати пред ВАС, пояснява неговият адвокат Георги Михов:„“, коментира Михов.Дата за делата във ВАС все още няма, а практиката на магистратите е заседанията да се насрочват след около година. Дотогава Севгин Мустафа е без собствената си кола, а полицията в Поморие е осъдена да плати разноските по двете дела. Ако ВАС потвърди решението на своите колеги, управлението на МВР ще плати и следващите разноски, а при едно друго дело – и пропуснатите ползи за Севгин. Пари, които излизат от джоба на данъкоплатеца.", "date": "2018.03.29", "title": "Полицаи набедиха трезвеник за пияница и му взеха книжката"}
{"url": "https://offnews.bg/obshtestvo/su-poveche-niama-da-spira-grazhdani-i-medii-da-prisastvat-na-obshtite-677664.html", "text": "Наесен ще променим правилника си така, че граждани и журналисти да могат да присъстват на общите събрания. Това обещание даде ректорът на Софийския университет проф. Анастас Герджиков пред журналист на OFFNews преди началото на заседанието на Академичния съвет на СУ вчера. от ръководителя на отдела \"Информация и връзки с обществеността\" в СУ Боряна Коларова. Тя обясни, че причината е промяна в правилника, направена миналата година, според която общите събрания са открити само за членовете на академичната общност.Текстът беше променен през есента на 2017 г., а старият гласеше: „Заседанията на Общото събрание са публични“.Дневният ред на вчерашното ОС предвиждаше:- преглед и оценка на финансовата политика на Софийския университет през последните 12 години и новата финансова политика и мерки за стабилизиране на Университета;- попълване на състава на Академичния съвет.- обсъждане на мерки за кардинално повишаване на доходите на преподавателите в Софийския университет „Св. Климент Охридски“;- намаляване на административната тежест в Университета.Не сме вземали никакви решения, увери ректорът Герджиков.", "date": "2018.03.29", "title": "СУ повече няма да спира граждани и медии да присъстват на общите събрания, увери ректорът Герджиков"}
{"url": "https://offnews.bg/obshtestvo/18-godishno-momiche-ot-plovdiv-specheli-stipendia-ot-polovin-milion-le-677668.html", "text": "18-годишната Мартина Гарабедян от Английската гимназия в Пловдив спечели стипендията на Фондация „Кроношпан“ за обучение в най-добрия университет за предприемачи – Бабсън Колидж в Бостън. Българката преодоля конкуренцията на стотици свои връстници от Централна и Източна Европа, които си оспорваха правото да учат четири години за бакалавърска степен в престижното училище. Университетът оглавява над двайсет години класациите на образователните центрове за подготовка на предприемачи в САЩ и света.Пълната стипендия покрива разходите за четирите години на обучение – такси, настаняване, учебници, здравна застраховка и пътувания, на обща стойност около 500 000 лева.За да заслужи стипендията, тя преминава през серия от кръгове и интервюта. До финалното ниво достигат общо тринадесет претенденти - двама от Чехия, по един от Украйна, Сърбия и Хърватска и 7 от България.Всеки от тях трябва да развие бизнес идея и бизнес план в екип с напълно непознати партньори по време на уъркшоп „Micro Lаb“, за да покаже пред ръководството на университета как може да взима успешни решения в сложни ситуации. Освен креативност Мартина показва и изключително високи резултати на TОЕFL и SAT изпитите. Решаващо се оказва и предстаянето й на финалното интервю с деканите на университета.Освен ангийски език, момичето владее немски. Занимава се усилено с рисуване от 10 години и е ангажирана в редица ученически организации у нас.Надпреварата за стипендията на Фондация „Кроношпан“ се провежда вече шеста година и до момента български ученици не успяваха да се справят с конкуренцията.До броени дни стартира и новият цикъл за кандидатстване за стипендията на „Фондация Кроношан“. Участие могат да вземат всички български ученици, които завършват средното си образование през 2019 година. Условията ще бъдат обявени на kronospanfoundation.org/kronospan-scholarship/.", "date": "2018.03.29", "title": "18-годишно момиче от Пловдив спечели стипендия от половин милион лева"}
{"url": "https://offnews.bg/obshtestvo/balgarite-viarvat-che-ni-upravliavat-iliuminati-che-reptilite-sa-sre-677663.html", "text": "40% от българите вярват, че съществува тайно общество (илюминати), което управлява света, а три четвърти от хората у нас (75%) са убедени, че петричката врачка Ванга е истинска пророчица.Това показват данните от проучване на Изследователски център „Тренд“, финансирано от вестник „24 часа“ сред 1004 души над 18 години.29% от българите вярват в съществуването на извънземни, а 14%, че извънземни живеят сред хората, вероятно под формата на рептили.19% пък са на мнение, че хората са установявали контакт с извънземни, но че това умишлено се пази в тайна.Данните регистрират високи нива на вяра по отношение на въпроси свързани с свръхестествени способности на хора.75% от българите вярват в пророческите способности на Ванга. Тук любопитното е, че резултатите не варират особено според възрастта. Прави впечатление, че дори и най-младите анкетирани от възрастова група (18-29 г.) в голямата си част (63%) смятат петричката врачка за прероден Нострадамус.Според  63% от хората у нас сред нас живеят и хора със свръхестествени способности, а още повече са тези, които са убедени, че има и гадатели.Малко повече от половината българи смятат, че има хора, които могат да лекуват със свръхестествени способности. Повече българи вярват в магии (45%), отколкото тези, които не вярват (43%).В проучването бяха тествани и различни световни конспирации. 40% от българите вярват в съществуването на тайно общество, което управлява света, т.нар илюминати.Тук любопитното е че дори малко под половината от хората с висше образование споделят това виждане.От Тренд са тествали и нагласите по отношение и на друга конспирация, а именно дали има изкуствено създаване на болести с цел продажба на нови лекарства – 66% посочват, че вярват в това.По отношение на въпросите свързани с Кемтрейлс и ХААРП, данните показват високи дялове на непознаване на темата – над 50%. Видно е че за българите тези въпроси са по-далечни и нямат изградено мнение в тази посока.33% е делът на хората, които вярват в прераждането на човек, като при жените процентът е по-висок (40%) в сравнение с този на мъжете (25%).36% посочват, че вярват в съществуването на рая и ада. Данните показват, че живеещите в малките населени места и селата са по-склонни да вярват в това за сметка на живеещите в столицата. Тук едно от възможните обяснения е по-високата степен на религиозност в малките населени места.35% от българите признават, че са посещавали гадател(ка) / ясновидец / ясновидка / ходжа. Впечатление прави, че в селата и малките населени места тази практика е по-разпространена за разлика от столицата.73% от българите посочват, че чукат на дърво срещу нещастие / беда, докато 24% не го правят. 12% посочват, че хвърлят сол за късмет, докато 84% не го правят. Тук, разбира се, за сметка на чукането на дърво, процентът е по-нисък и с оглед на невъзможността винаги да имаш сол под ръка. Относно носенето на червен конец против уроки и лош късмет, 35% от българите посочват, че носят червен конец, като данните показват също, че делът на жените (49%) е значително по-висок спрямо този на мъжете (21%), които го правят.", "date": "2018.03.29", "title": "Българите вярват, че ни управляват илюминати, че рептилите са сред нас и че Ванга е пророчица"}
{"url": "https://offnews.bg/112/gdbop-predupredi-za-nova-spam-ataka-677672.html", "text": "ГДБОП предупреждава за спам атака и призовава потребителите да не предоставят поискани им по електронната поща лични и други данни от подател финансова институция, съобщи МВР. От 20 март в страната е активна спам атака, при която на общ принцип са разпратени стотици хиляди електронни писма до потребители на български мейл провайдъри, уточняват от вътрешното министерство.Фишинг мейлите са еднотипни по съдържание и претендират, че са разпратени от името на различни банкови институции, извършващи търговска дейност на територията на страната. В съобщенията фигурира линк, който приканва получателите да въвеждат оторизационните си данни от акаунти за електронно банкиране /потребителски имена и пароли/ или финансови платежни инструменти /данни от дебитни и кредитни карти/ под претекст, че се извършват профилактични действия от името на финансовите институции. ГДБОП апелира към необходимото внимание при получаването на фалшиви непоискани търговски съобщения. И отбелязват, че във всички финансови институции, осъществяващи търговска дейност на територията на страната, нямат практика да изискват подобен тип данни по описания по-горе начин. ГДБОП е създала организация с големите имейл провайдъри в страната за филтриране на измамните спам съобщения.", "date": "2018.03.29", "title": "ГДБОП предупреди за нова спам атака"}
{"url": "https://offnews.bg/politika/tcvetanov-na-borisov-mu-predstoi-da-vzeme-tezhko-politichesko-resheni-677667.html", "text": "Председателят на парламентарната група на ГЕРБ Цветан Цветанов е говорил тази сутрин с премиера Бойко Борисов. Пред Борисов Цветанов е изразил мнението си защо страната ни трябва да е солидарна с европейската общност по случая \"Скрипал\".Това обяви пред журналисти в Народното събрание самият Цветанов. Той обаче отказа да каже дали според него страната ни трябва да изгони руски дипломати. Цветанов определи разговора си с премиера като \"един такъв - добър, конструктивен\".\"Аз съм изразил моето мнение защо трябва да сме солидарни с европейската общност. За мен е важно, че премиерът има едно невероятно чувство на отговорност и същевременно умее да слуша различните гледни точки\", обясни Цветанов и добави, че докато кабинетът не изрази позицията си, той не иска да обявява каквато и да е позиция за това дали страната ни трябва да гони руски дипломати, но все пак подчерта, че \"изразявам мнението на по голямата част от демократична общност в България\".На въпрос дали солидарност само на думи е достатъчна, Цветанов отговори: \"Разбира се, че не. Трябва да се предприемат действия\". Председателят на парламентарната група на ГЕРБ обаче подчерта, че такива решения се взимат от изпълнителната власт и от премиера. Попитан в какво трябва да се изрази тази солидарност, той отговори: \"Това ще бъде тежко управленско политическо решение\".\"Министър-председателят ще има днес разговори с посланик Бойко Коцев. И след това предполагам, че ще има действия, които ще бъдат публично обявени. България трябва да бъде солидарна с Великобритания и другите демократични общества\", каза Цветанов. На въпрос дали е говорил с партньорите от Обединените патриоти, Цветанов първо отговори, че разговаря с част от тях, но след като беше попитан с коя, той отговори: \"С всички части на патриотите си говоря\". ", "date": "2018.03.29", "title": "Цветанов: На Борисов му предстои да вземе тежко политическо решение за 'Скрипал'"}
{"url": "https://offnews.bg/politika/siderov-iska-da-spre-govoreneto-za-solidarnost-s-evropa-po-sluchaia-s-677673.html", "text": "Лидерът на Атака и съпредседател на \"Обединените патриоти\" Волен Сидеров призова за свикване на спешен коалиционен съвет на управляващите заради позицията на България по случая \"Скрипал\".Сидеров призова коалиционния съвет да бъде свикан днес или най-късно утре. По думите му в момента се видят разговори точно кога да се проведе срещата.Той подчерта, че позицията на премиера до момента - да не се гонят руски дипломати от България - е била много точна и правила. По повод думите на зам.-председателят на ГЕРБ Цветан Цветанов, че България трябва да е солидарна с Европа по случая \"Скрипал\".\"Призовавам ГЕРБ да не правят грешни ходове, да не изказват мнения, които могат да повлияят зле на дипломатическите ни отношения, с която и да е държава\", каза Сидеров и призова  хората от екипа на премиера да се въздържат от изказвания по темата.Сидеров изрази мнението си, че България трябва да има балансирана политика и да не гони руски дипломати. Попитам дали Атака ще остане част от управляващата коалиция, ако все пак страната ни изгони дипломати, той отговори:\"Силно се надявам и смятам, че Бойко Борисов няма да направи такъв грешен ход - да експулсира дипломати. България има правото си на суверенно мнение - ние не сме подчинена държава\".", "date": "2018.03.29", "title": "Сидеров иска да спре говоренето за солидарност с Европа по случая 'Скрипал'"}
{"url": "https://offnews.bg/obshtestvo/naj-malkite-uchenitci-shte-uchat-kompiutarno-modelirane-vavezhdat-nov-677669.html", "text": "Учениците в началния курс ще учат нов предмет - \"Компютърно моделиране\". Той ще бъде въведен до учебната 2021/2022 г., предвижда проектът на Национална програма \"Цифрова България 2025\" и пътната карта към нея, внесени за обсъждане преди гласуването им в Министерския съвет.За осигуряването на учебните програми по предмета и цялостното обучение в профил \"Софтуерни и хардуерни науки\" отговаря Министерството на образованието. Финансирането ще дойде от държавния бюджет.Неговите първоначални планове предвиждаха предметът да се изучава от трети клас. , сега - началник на Регионалното управление на образованието в София-градДали този план е останал непроменен попитахме МОН днес и очакваме отговор както за класа на въвеждане, така и за детайли от съдържанието на предмета.По данни на НСИ от 2017 г. 58% от хората редовно използват интернет, но само 26% притежават само основни умения в областта на цифровите технологии.ИКТ секторът обаче е един от най-бързо развиващите се в икономиката ни със средно годишно увеличение от 17% от 2007 г. насам, а софтуерната индустрия е най-бързо развиващият се сегмент.През 2016 г. българският софтуерен бранш бележи устойчив двуцифрен ръст от 14%, като за последния 5-годишен период оперативните приходи са нараснали повече от два пъти – от 928 млн. лева през 2011 г. до 2 млрд. лева през 2016 г. или със 121%. За същия период делът на общите приходи на софтуерната индустрия спрямо БВП почти се е удвоил – от 1.16% през 2011 до 2.22% през 2016 г.Прогнозите са, че и през 2017 г. приходите отново ще отбележат двуцифрен ръст и ще достигнат близо 2.3 млрд. лева. При запазване на същите темпове на растеж през 2020 приходите на софтуерната индустрия в страната се очаква да достигнат 3.0% спрямо БВП, което ще нареди бизнеса не само сред най-високоефективните, но и сред най-големите в страната. Така само за период от 10 години софтуерния бизнес ще е увеличил дела си близо три пъти спрямо БВП.Близо 25 000 души днес заемат позиции в ИКТ сектора. Над 90% са на възраст до 35 г. а 1/3 от всички специалисти са жени. Средното възнаграждение в сектора е близо 4 пъти по-високо от това за страната.Делът на заетите в софтуерната индустрия отново е най-голям - 22 000 работни места от почти 3 млн. работна сила в страната. Само едно ново работно място в индустрията генерира нови данъци в хазната за близо 14 хил. лв. или 47 средни пенсии за страната.Секторът на ИКТ е силно ориентиран към износа и привлича значителни чуждестранни инвестиции. Особено силен е експортният потенциал на софтуерната индустрия. През последния петгодишен период (2011 г. - 2016 г.) оперативните приходи на експортно ориентираните софтуерни компании са нараснали близо два и половина пъти – от 312 млн. евро до 764 млн. евро или със 145%.През 2016 г. експортно ориентираната софтуерната индустрия държи близо 77% от всички изнесени далекосъобщителни, компютърни и информационни услуги и 10% от износа на всички услуги от България.Според последните данни на НСИ преките чуждестранни инвестиции в ИКТ в края на 2015 г. възлизат на 303, 398 млн. евро за подсектор \"ИТ и други информационни услуги\" и 1, 378 млрд. евро за подсектор \"Далекосъобщения\".", "date": "2018.03.29", "title": "Най-малките ученици ще учат компютърно моделиране, въвеждат нов предмет от 2021/2022 г."}
{"url": "https://offnews.bg/temida/ubijstvoto-na-11-godishnata-nikol-ot-burgas-vliza-v-sada-bila-e-uma-677670.html", "text": "Делото за убийството на 11–годишната Никол от Бургас, която бе брутално умъртвена през миналата година, влиза в съда, съобщиха от Окръжната прокуратура.Прокурорите са внесли обвинителния акт срещу подсъдимия за убийството - 15-годишният Иван, който е поддържал приятелски взаимоотношения с момичето.Във фаталния 20 август 2017 г. двамата отишли да пушат наргиле в блок в ж.к. „Меден рудник“. По неизяснени и до момента причини, Иван е нанесъл удар с нож във врата, като е прерязал сънната ѝ артерия. Момичето е умирало мъчително, било е в съзнание, докато кръвта ѝ е изтичала, посочват обвинителите. Прокуратурата допълва, че детето е викало за помощ, докато е издъхвало в асансьорната кабина, където е извършено престъплението. Иван, който има забавяне в развитието си, е съзнавал какво извършва и е можел да ръководи постъпките си, допълват от прокуратурата. Той е обвинен за убийство, извършено по особено жесток начин, но предвид възрастта му, ако бъде признат за виновен, присъдата му ще бъде редуцирана.Очаква се Окръжният съд в Бургас да насрочи дата за заседанието.", "date": "2018.03.29", "title": "Убийството на 11–годишната Никол от Бургас влиза в съда. Била е умъртвена особено мъчително"}
{"url": "https://offnews.bg/istoria/kak-evropejtcite-razbraha-che-shtarkelite-idvat-ot-afrika-677676.html", "text": "До 19-ти век внезапното изчезване на щъркелите през зимата бе мистерия за европейците. Преди хиляди години философът Аристотел е смятал, че щъркелите се превръщат в друг вид птица през зимата. Той е предполагал, че червеногръдката, която наблюдава през зимните месеци, е просто трансформиран щъркел.Други обяснения за изчезването на животните за половин година пък звучат още по-нелепо. През вековете са се появявали твърдения, че щъркелите са хибернирали дълбоко в блатата или на дъното на океана. Други пък са мислили, че отиват на Луната и подобни предположения дори са били включвани в научни есета.Мистерията обаче се разрешава пред 1822 г., когато в провинция Мекленбург в Германия бива открит щъркел, прострелян с 80-сантиметрова стрела, идваща от Централна Африка.Тогава ловец сваля животното и намира стрелата от черна дървесина. Оръжието е пронизало птицата, но не я убило или наранило сериозно, а тя е успяла да прелети хилядите километри до Европа. Когато учените изследват стрелата, откриват, че тя произхожда именно от Африка и така дават първото доказателство миграцията на птиците на дълги разстояния. В момента щъркелът, донесъл ценното знание на европейците се пази препариран в университета в германския град Росток. Това обаче не е единственият регистриран случай на намерена простреляна птица. През същата година са регистрирани около 25 подобни случая.", "date": "2018.03.29", "title": "Как европейците разбраха, че щъркелите идват от Африка"}
{"url": "https://offnews.bg/politika/bsp-iska-ostavkata-na-vatreshnia-ministar-zaradi-edni-pushat-drugi-i-677681.html", "text": "Парламентарната група на \"БСП за България\" поиска оставката на вътрешния министър Валентин Радев, заради скандала с влезлите в държавата ни над 40 души от полет от Париж без гранична проверка. МВР започна проверка срещу 13 служители, свързани със случая, а министър Радев обяви, че едни отишли да пушат, други до тоалетна, а трети да ядат. Уважаеми управляващи, благодарение на липсата на адекватност от ваша страна сигурността на българската граница се превърна в проблем, който се задълбочава! И ние искаме много бързи и адекватни отговори на нашите въпроси и поемане на политическа отговорност! И това може да бъде само и единствено оставката на вътрешния министър. Само това може да върне доверието в институциите и България\", се казва в декларация на парламентарната група на \"БСП за България\".Социалистите обявиха и, че премиерът Бойко Борисов лъже за готовността ни за Шенген. Декларацията на БСП: Вече трети месец България председателства Съвета на Европейския съюз, но вместо да защитава и налага сред останалите страни членки на съюза своите приоритети, правителството твори гаф след гаф. На 20 – ти март, 2018 година МВР сътворява невероятен скандал, който поставя под въпрос не само сигурността на страната, но и на цяла Европа! Какво се случва: цяла смяна служители на Гранична полиция са напуснали работните си места, в резултат на което 42-ма пътници на полет от Париж влизат на наша територия без никаква проверка. Те са пристигнали в салона на Терминал 2 в 15,35 ч., но там не е имало нито един служител, затова си взели багажа и просто са си отишли. Нещо невиждано досега! Ние питаме- това ли са усилията на правителството да опази европейските граници?Уважаеми колеги, случилото се не може да бъде наречено по друг начин освен престъпна небрежност и немарливост, която слага огромно петно върху авторитета на държавата! За съжаление това е един скандален пробив в сигурността на Аерогара София, който е абсолютен саботаж от страна на МВР и налива вода в мелницата на най-големите критици на пълноправното членство на България в Европейския съюз!Реакцията на министър-председателя, министъра на вътрешните работи и подопечните му служители, за още по-голямо съжаление, бе тотално неадекватна на: пълен хаос – влязоха в противоречиви и неубедителни обяснения: първо не знаеха какво се е случило, след това се оказа, че информацията е достигнала до ръководството на министерството два дни след инцидента, после вместо да видят големия проблем се втурнаха да обясняват как един служител бил в тоалетна, друг обядвал, пушел и т.н. – дейности несъвместими с изпълнявания дълг. След това се прехвърляше отговорността от едно министерство към друго. А действителност никой не поема политическата отговорност за това безобразие!Цитирам вътрешния министър Радев - „Има проверка, разпоредил съм я и чакам резултатите, да не скачам преди огъня преди случилото се. Ще проверим точно какво е станало, да видим кой е виновен, защото това е притеснително - цял самолет. То един да мине от тях е опасно, а представете си повече хора. Аз се надявам, че не се е стигнало до там, но това е прецедент” – Щеше да е прецедент, уважаеми г-н министър, ако не беше схемата за трафик на мигранти, каквато беше разкрита на Летище София само преди година, или „ювелирното“ взривяване на подозрителни автомобили на същото това летище, още по-рано, при друг министър, от това мнозинство.И ни успокоиха – няма проблем, самолетът идва от Франция, там пътниците сигурно са проверени. Нищо, че само три дни по-късно, на 23 –ти март именно във Франция имаше отново сериозен терористичен акт. Какво чакате? Това да се случи и в България ли?Само че има проблем, уважаеми колеги! И той не се изолира със случилото се на 20 – ти март, 2018 година на Аерогара София. От месеци сигнализираме за сериозни пробойни по сухопътните ни граници – буквално пробойни, дупки! А това са срутени, в резултат на некачествено изграждане, участъци от преградното съоръжение, което трябва да пази външните граници на Европейския съюз. Съоръжение, за което са изхарчени близо 250 млн. лева на българските данъкоплатци и десетки милиони евро от ЕС. Да си припомним неработещите камери за видеонаблюдение поради неплатени сметки за ток, мръзнещите полицаи и скъсаните им обувки. Е, поне „оградата“ я санирахте вече и ще се ремонтира без обществена поръчка, набързо, за да се прикрият следите. Нищо че има досъдебно производство. Нищо, че справките, изготвени в това същото МВР, сочат нещо притеснително – заловените мигранти са намерени или във вътрешността на страната, или на изход от нея.И в същото време, искам да ви припомня- българският министър-председател, който лицемерно, и пред българските граждани, и пред европейските ни партньори, заяви на 1-ви февруари в Брюксел: \"Просто не е справедливо. Не е справедливо да си измисляте някакви мотиви, които ги няма. И все по-трудно става да си ги измисляте, защото и Еврокомисията и Европарламентът проверяваха границата и се оказва, че България най-добре я пази, но продължавате да си измисляте. Обидно е за нас. Ние си изпълняваме ангажиментите.\"Уважаеми г-н премиер, обидно е за нас – българските граждани! На тези думи едно ще ви кажем – вие излъгахте и очевидно, и вие, и вашият екип не си вършите работата и заблуждавате всички!Уважаеми управляващи, благодарение на липсата на адекватност от ваша страна, сигурността на българската граница се превърна в проблем, който се задълбочава! И ние искаме много бързи и адекватни отговори на нашите въпроси и поемане на политическа отговорност! И това може да бъде само и единствено- оставката на вътрешния министър. Само това може да върне доверието в институциите и България!", "date": "2018.03.29", "title": "БСП иска оставката на вътрешния министър заради 'едни пушат, други ядат'"}
{"url": "https://offnews.bg/bojni/vladimir-dalakliev-programa-sportni-talanti-me-e-podkrepiala-i-na-d-677679.html", "text": "- Таекуондото ли беше първият спорт, с който започна да се занимаваш?- Да, още от 5-годишен, преди да тръгна на училище, много обичах филмите с бойни сцени. Един ден бяхме излезли със семейството ми на разходка. Баща ми спря пред едно училище, заведе ме директно в салона и видях, че там са строени някакви спортисти. Тогава се запознах с треньора ми – Пламен Трънски, и започнах да тренирам.- Колко треньори си имал от 5-годишен досега?- С Пламен Трънски сме от началото – от 1997 година и няма мърдане. Той беше главен треньор тогава, а имаше и помощник – Стоян Вълчев, с когото още поддържаме връзка и сме много добри приятели. През 2005 година дойде кондиционен треньор в нашия отбор – Иван Божилов, който отговаряше за функционалната ми подготовка и за тази на отбора ни като цяло до края на миналата година. Сега кондиционен треньор ни е Димитър Василев. Той има две участия на олимпиада като треньор по лека атлетика на Даниела Йорданова – последната ни световна медалистка на 1500 метра.- На какво те научиха треньорите и самият спорт?- Освен възпитанието, което са ми дали родителите ми, всичко останало го дължа на спорта. Пламен ме научи да бъда много критичен към себе си, да искам повече, да давам всичко от себе си, да не се задоволявам с второто място. Аз по принцип съм такъв характер – не обичам да губя, но той много е допринесъл за затвърждаване на това мое качество. Винаги е бил максималист и се е целил нависоко. Със Стоян кратко съм тренирал, но винаги ме е подкрепял като приятел. Той беше до мен в първите ми стъпки и ме научи на базовите техники. Това според мен в днешно време липсва на подрастващите, защото вече всеки гледа към състезателния спорт – търсят се високи постижения, медали, финанси. Преди се наблягаше повече на спорта като на бойно изкуство.Иван Божилов е много интересен човек, с големи професионални познания в областта на кондиционната подготовка. Познаваше ме много добре и напасваше тренировките специално за мен и за начина, по който се чувствам. Той никога не говореше директно, а ме провокираше да мисля. Научи ме на хитрост и да гледам на нещата по различен начин, по-нестандартно, така че да използвам максимално възможностите си. Така че от всички съм получил много ценни уроци.- Колко медали имаш и кой от тях ти е най-ценен?- Не съм ги броил, но най-ценният от всички безспорно е медалът ми от Световното първенство миналата година, тъй като винаги една от мечтите ми е била да стана световен шампион. Не успях, но за нивото на българското таекуондо и състоянието на нещата в България мисля, че това е много сериозно постижение и съм доволен от него. Като имаме предвид възможностите на федерацията, на клуба ни и начина, по който се подготвях, мисля, че надхвърлих очакванията.- С какво ще запомниш програма \"Спортни таланти\" на \"Еврофутбол\"?- За програмата \"Спортни таланти\" кандидатствах за първи път през 2012 г. и тогава почти не знаех за какво става въпрос. Треньорът ми много ми помогна за подготовката на документите. В края на 2012 година се оказа, че това е била най-успешната ми година до този момент. Станах европейски шампион, имах 4 златни медала и един сребърен. Кандидатствах пак през 2015 и 2017 г. Още през 2012 г. много ми хареса духът на програмата и самото отношение на хората, които работят за нея. Допадаше ми как се събирахме всички и се организираха различни мероприятия, това ми действаше много мотивиращо. Имах повече желание за постижения, за да доказвам на себе си и на хората нашия спорт в България.2012 г. ми беше най-силната, а следващата година в програмата – 2015 година, ми беше най-трудната. Бях контузен поради скъсване на предна кръстна връзка на коляното и шест месеца бях аут. След операцията имаше дълго възстановяване, за което се грижеше моят приятел и кинезитерапевт Иван Касапов. Беше много тежко, не знаех дори дали ще мога да продължа със спорта, както преди. Тогава програмата ми помогна отново не само финансово, но и морално. Винаги – и когато сме се събирали, и в трудни моменти, съм чувствал духа и подкрепата на програмата.През 2017 г. вече кандидатствах не толкова от финансова гледна точка, колкото просто исках да съм част от нея. Наистина чувството ми хареса и от всички хора в екипа - позитивни, весели, мотивирани и мотивиращи, съм с много хубави спомени и впечатления! И отново се оказа, че миналата – 2017 година, е била най-успешната ми като цяло. Така че ще запомня програма \"Спортни таланти\" с двете ми най-силни и с най-трудната ми година досега. Бил съм в програмата и на дъното, и на върха.- Какво ти предстои?- След лагера, на който съм в момента, ще имам друг лагер за подготовка в Сърбия, след което идва Европейското първенство – за него се готвя. Другата ми цел е медал от Гран при, тъй като вече съм достатъчно напред в ранглистата, за да участвам почти на всичките, даже съм на косъм да участвам на финалното, в което се включват състезателите от ТОП 16 в света. Аз съм 17-и.", "date": "2018.03.29", "title": "Владимир Далаклиев: Програма 'Спортни таланти' ме е подкрепяла и на дъното, и на върха"}
{"url": "https://offnews.bg/politika/sds-i-nfsb-shte-sazhitelstvat-mirno-no-bez-domsavet-677715.html", "text": "\"Не предаваме централата, ще съжителстваме мирно и ползотворно. Надявам се\". Така лидерът на СДС Божидар Лукарски коментира официалното настаняването на НФСБ на ул. \"Раковски\"134.Лукарски беше поканен за гост на официалното откриване на централата на НФСБ. Преди да бъде прерязана лентичката на новата централа, помещенията бяха осветени, а депутатите от партията на Симеонов подариха икона с пожеланието в новия офис да се работи за благото на България.\"При нас няма корист, няма лични интереси\", каза веднага след прерязването на лентата Симеонов. Той нарече новата централа \"щаб квартира\", а по-късно призна, че това може да се разбира и като предизборен щаб.Големият въпрос обаче беше дали двете партии смятат освен да делят една сграда, да се обединят за следващите избори. През последните месеци се заговори, че те обсъждат общо явяване на евроизборите.И Лукарски, и Симеонов обаче бяха лаконични по темата.\"Това времето ще покаже. Първо ще говорим вътре в партията, после с г-н Симеонов\", каза Лукарски.Малко по-късно в бившата зала за пресконференции на СДС, където вече се окачена емблемата на НФСБ, Валери Симеонов допълни изказването на Лукарски за \"съжителството\", като на въпрос за евентуална бъдеща коалиция, той отговори:\"Със СДС имаме чисто физическо или сградно съжителство, но без домсъвет\".Симеонов все пак подчерта, че със СДС са в добри отношения. А на въпрос дали е готов да замени \"Атака\" в \"Обединени патриоти\", ако те напуснат формацията, Лукарски отговори:\"О, изобщо не е било коментирано това. Ние си знаем мястото и за да участваме в каквато и да е било коалиция, първо трябва да се докажем на избори\".Днес обаче Валери Симеонов призна, че е готов да замести СДС. Поне в това да върне част от надеждата, която е имало около СДС при създаването й:\"Ще си позволя една констатация - това, че ни беше дадена тази сграда, ни дава възможност. Ние с господин Касабов бяхме в ръководството на СДС-Бургас при създаването му. Приемам обстоятелството, че ни беше дадена тази сграда, като отговорност - да върнем част от надеждата, с която беше натоварена СДС при създаването й\".Новата централа на НФСБ се намира на 2-рия и 3-тия етаж на емблематичната сграда. Само етаж по-надолу обаче си личат останките от залязващото СДС.А на партера на ул. \"Раковски\" 134 вече не стои само емблемата на СДС, но и тази на партията на вицепремиера Валери Симеонов.", "date": "2018.03.29", "title": "СДС и НФСБ ще съжителстват мирно, но без домсъвет"}
{"url": "https://offnews.bg/obshtestvo/v-chasti-ot-8-stolichni-rajona-niama-da-ima-voda-677593.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Изключване на уличен водопровод на бул. „Президент Линкълн“, жк. „Овча купел“ 2, налага спиране на водоподаването от 09:00 до 19:30 часа на ниска и висока зона на бл. 41 А, ниска и висока зона на бл. 41 Б, висока зона на бл. 40, висока зона на бл. 42, бл. 13, вх А , вх. Б, вх. В, вх. Г, вх. Д и вх. Е.Монтаж на спирателен кран на бул. „Сливница“, жк. „Света троица“, се налага спиране на водоподаването от 09:00 до 21:00 часа на бул. „Сливница“, ул. „Петрич“, ул. „Варна“, ул. „Габрово“. Подмяна на сградно водопроводно отклонение на ул. „Българска морава“, жк. „Зона Б-5“, налага спиране на водоподаването от 10:00 до 17:00 часа на ул. „Българска морава“от бул. „Тодор Александров“ до бул. „Александър Стамболийски“. Във връзка с подмяна на сградно водопроводно отклонение на ул. „Екзарх Йосиф“, Център, се налага спиране на водоподаването от 10:00 до 17:00 часа на ул. „Екзарх Йосиф“от ул. „Георги Сава Раковски“ до ул. „Будапеща“. Поради монтаж на спирателен кран на ул. „Св. Георги Софийски“ в кв. „Крива река“, се налага спиране на водоподаването от 10:00 до 19:00 часа на клиентите на ул. „Св.Георги Софийски“ от ул. „Яков Крайков“ до ул. “Райко Жинзифов“, ул. „Добрила“, ул. „Захари Круша“ от ул. „Добрила“ до ул.“Яков Крайков“. Без вода заради подмяна на сградно водопроводно отклонение на ул. „Уста Генчо“, жк. „Красна поляна “ 3 -та част, ще бъдат от 09:30 до 18:30 часа по ул. „Уста Генчо“от ул. „Добротич“ до депо „Красна поляна“ и депо „Красна поляна“. Подмяна на водовземна скоба до бл. 100, жк. „Младост“ 1, се налага спиране на водоподаването от 09:00 до 16:00 часа на бл. 100, трафопост до бл. 100. Във връзка с подмяна на сградно водопроводно отклонение на ул. 729, кв. „Република“, се налага спиране на водоподаването от 9:30 до 13:30 часа на ул. 730", "date": "2018.03.29", "title": "В части от 8 столични района няма да има вода"}
{"url": "https://offnews.bg/politika/pasi-putin-vodi-antibalgarska-politika-niama-nuzhda-ot-zhestove-kam-677666.html", "text": "Отзоваването на дипломати в политиката е ритуал, церемония, а не действие с реални последствия. Сега става дума  дали България проявява солидарност със Запада и Европа или не и докъде я проявява. Това заяви бившият външен министър Соломон Паси по БНТ. България има да речем стотина шпиони. От това, че един или двама ще бъдат върнати в страната - никой няма да пострада чак толкова, каза още Паси. По думите на Паси има една осмислена антибългарска политика на Русия на Путин от месеци или години насам.  Аз не виждам никакъв смисъл ние да правим някакви много специални жестове към този човек, каза Паси. С Русия трябва да се говори с голямо уважение, но в пълно бойно снаряжение. Да нападаш Русия е лудост, но да не се браниш от Русия е още по-голяма лудост, допълни Соломон Паси. ", "date": "2018.03.29", "title": "Паси: Путин води антибългарска политика, няма нужда от жестове към него"}
{"url": "https://offnews.bg/politika/flashmob-pred-parlamenta-sreshtu-smianata-na-kasovite-aparati-677639.html", "text": "Младежката организация на “Движение България на гражданите” организира флашмоб пред сградата на Народното събрание днес от 11,30 часа, съобщиха от ДБГ. Младежите ще изразят несъгласието си с решението на управляващите за нова подмяна на касовите апарати. Постоянната подмяна на софтуера и касовите апарати се отразява негативно на малкия и среден бизнес. Държавата трябва да спре да пречи на бизнеса да се развива като го товари с нови и нови задължения и административни процедури, заявяват от МДБГ. ", "date": "2018.03.29", "title": "Флашмоб пред парламента срещу смяната на касовите апарати"}
{"url": "https://offnews.bg/obshtestvo/iulia-krasteva-otreche-da-e-bila-agent-na-ds-677645.html", "text": "Философът Юлия Кръстева, която живее във Франция от 1966 година, отрече да е била агент на българските разузнавателни служби по времето на комунизма.Тя направи това в декларация до френския седмичник \"Обс\", цитирана от Франс прес и БТА.Това твърдение \"е не само смешно и невярно\", но е \"оклеветяващо\", заявява Юлия Кръстева. И допълва, че някой явно иска да й навреди. Юлия Кръстева е била сътрудник на Първо главно на Държавна сигурност, обяви преди дни Комисията по досиетата. Тя е проверена като член на редакционния съвет на \"Литературен вестник\". Два тома документи се съдържат в личното дело на Кръстева, запазено е и работното й дело.Юлия Кръстева е била регистрирана като сътрудник през юни 1971 г. от ст. лейт. Иван Божиков и е сътрудничела на отдели III и IV на Първо главно управление на ДС. Псевдонимът й е Сабина, пише още в решениието на Комисията по досиетата. ", "date": "2018.03.29", "title": "Юлия Кръстева отрече да е била агент на ДС"}
{"url": "https://offnews.bg/obshtestvo/proletta-dojde-kraj-na-studenoto-i-mokro-vreme-677605.html", "text": "Лошото време си отиде, слънчево със слаб вятър ще е днес.Температурите ще се качат между 13 и 18 градуса. Над Черноморието ще е предимно слънчево със слаб вятър от север-североизток. Максимални температури на въздуха: 10-12 градуса. Температурата на морската вода е 7 градуса. Вълнението на морето ще бъде 1-2 бала.Над планините ще е предимно слънчево, след обяд над масивите от Западна България - с разкъсана висока облачност. Ще духа слаб до умерен север-северозападен вятър, който след обяд в ниските части ще се ориентира от югозапад. Максимална температура на височина 1200 метра - около 7 градуса, на 2000 метра - около 0 градуса. Утре ще бъде с още няколко градуса по-топло. ", "date": "2018.03.29", "title": "Пролетта дойде, край на студеното и мокро време"}
{"url": "https://offnews.bg/obshtestvo/priem-v-i-klas-kak-se-dokazva-na-koj-adres-zhivee-deteto-677619.html", "text": "- Как се удостоверява къде е адресът на детето?Ако детето кандидатства по постоянен адрес, се представя Оригинал на удостоверение за промени на постоянен адрес на детето, издадено от съответната районна администрация (Приложение номер 16 към чл. 24, ал. 1 от Наредба за издаване на удостоверения въз основа на регистъра на населението);Ако детето кандидатства по настоящ адрес, се представя оригинал на Удостоверение за промени на настоящ адрес на детето, издадено от съответната районна администрация (Приложение №17 към чл. 25, ал. 1 от Наредба за издаване на удостоверения въз основа на регистъра на населението);Изискването на чл. 43, ал. 3 от наредбата на МОН е удостоверенията да бъдат издадени преди датата на подаване на заявлението, тоест до 15.04.2018 г. включително, съгласно Приложение №1 от Системата на Столичен общински съвет.- В какъв срок трябва да се извади това удостоверение?То се представя при записването на детето, т.е. след като е излязло класирането. Удостоверенията трябва да са актуални (не например извадени преди година-две по друг повод).- Когато детето има различни постоянен и настоящ адрес, кой от двата важи? Може ли да се ползва постоянният, ако той е в района на предпочитаното училище?Кой адрес да посочи, е право на избор на родителя/родителите в зависимост от това кой е по-благоприятен за ученика в предпочитаното училище.- При подаване на документите за кандидатстване ли се представя удостоверението за адрес или при записването?Представя се едва при записването на първокласника. При кандидатстване се подава само заявление.- Може ли да се ползва адресът на бащата, ако той е различен от този на майката и е в района на предпочитаното училище?Не, не се ползва адресът на бащата, а се кандидатства с адреса на детето, който може да съвпада с адреса на бащата в предвидените от Закона за гражданската регистрация случаи, които по-горе са цитирани.Ако родителите държат детето да кандидатства с адрес, съвпадащ с адреса на бащата, могат и сега да променят в общината адреса на детето, но тогава ще попаднат в IV група. Тя все пак дава шансове за прием.- За всяко училище поотделно ли се вади удостоверение за адрес?Не, само едно. Причината е, че то се представя в училището при записването на първокласника в избраното училище.- Лично майката ли трябва да извади удостоверението?Не, може и бащата.- Оригинал или фотокопие се носи в училището?Представя се един оригинал на удостоверението.......Експертите уточняват, че Сиситемата за прием на ученици в първи клас в общинските училища на територията на Столична община е разработена в съответствие с изискванията на чл. 43 от Наредба №10/01.09.2016 г. за организация на дейностите в училищното образование, издадена от министъра на образованието и науката. В наредбата на МОН и съответно в системата на СОС, водещ критерий е близостта на училището до постоянния/настоящия адрес на детето.При спазване на водещият критерий децата, за които е подадено заявление за приемане в училището, се разпределят в четири групи. За разпределянето в групите се взема посоченият в заявлението адрес, който е по-благоприятен за ученика. Приемът в училище се осъществява последователно по реда на групите, като първо се приемат децата от първа група.Това са задължителните изисквания на Наредба №10 на МОН, които са залегнали в системата на Столичен общински съвет и чието спазване е императивно.", "date": "2018.03.29", "title": "Прием в I клас: Как се доказва на кой адрес живее детето?"}
{"url": "https://offnews.bg/obshtestvo/ne-govorite-balgarski-veche-niama-da-se-gubite-v-sofia-677640.html", "text": "В столицата започна поставянето на нови указателни табели, които да помогнат за ориентирането в града на жителите и многобройните чужди туристи. Всички текстове са изписани на кирилица и латиница. Големината на шрифта е над минимума за такъв тип табели. Цветовете са тествани и адаптирани за различни групи със зрителни затруднения. Елементите са модулни, за да позволяват бъдещо надграждане и развитие на системата. Тотемите са двустранни и насочват туристите и в четирите посоки. Тогава стана ясно, че в центъра на София ще бъдат поставени 40 информационни обекти - голям и малък тотем и стълб с табели. Видът им е разработен след анкета с 200 български и чуждестранни гости на столицата, които идват подготвени - знаят кои забележителности искат да посетят, но не и как да стигнат до тях. Проблем е и езиковата бариера. Затова сега се поставят тотемите с пешеходно човече най-отгоре. От тях ще става ясно на кое място се намира човек, коя забележителност е в съответната обозначена посока, нейният номер на разположената по-ниско карта, както и пиктограми на забележителностите. Горната част на новите табели е със светлоотразително фолио, за да се вижда ясно и вечер. ", "date": "2018.03.29", "title": "Не говорите български? Вече няма да се губите в София"}
{"url": "https://offnews.bg/sviat/zapochnaha-pregovorite-mezhdu-seul-i-phenian-predi-liderskata-sreshta-677646.html", "text": "Високопоставени официални лица от Северна и Южна Корея започнаха преговори в севернокорейско селище край строго охраняваната граница между двете страни.Те трябва да подготвят предвидената за април среща между президентите Ким Чен-ун и Мун Дже-ин, като уточнят датата и мястото й, съобщи АП. Целта е да бъде преодоляно напрежението около ракетно-ядрената програма на Северна Корея. Разговорите започнаха тази сутрин в селището Паджу северно от единствения граничен пункт между двете страни - Панминчжон, на равнище главен официален представител по въпросите на обединението - пост, който в КНДР е министерски.Междувременно от Белия дом обявиха, че ситуацията със Северна Корея се развива в добра посока. Коментарът е по повод визитата на севернокорейския лидер Ким Чен-ун в Китай. ", "date": "2018.03.29", "title": "Започнаха преговорите между Сеул и Пхенян преди лидерската среща"}
{"url": "https://offnews.bg/temida/deputatite-promeniat-edni-i-sashti-zakoni-prez-niakolko-mesetca-redak-677660.html", "text": "Българският правен ред е нестабилен и непредвидим поради многобройни, чести и нерядко хаотични промени в нормативните актове. Това е основният извод от 16-ия брой на изследването , което беше представено вчера от проф. Даниел Вълчев, вицепремиер и министър на образованието от 2005 до 2009 г.Заключенията в голяма степен обобщават законодателната дейност на всички предходни народни събрания, откакто Юридически барометър започна да извършва своето наблюдение, и тази закономерност се отнася напълно и за началото на мандата на 44-то Народно събрание, коментира проф. Вълчев.Близо 70% от изследваните закони са променени повече от веднъж за 6 месеца. Лидери в това отношение са Данъчно-осигурителният процесуален кодекс – с 6 изменения и допълнения (т.е. средно веднъж месечно) и Законът за съдебната власт, Законът за местните данъци и такси и Законът за Комисията по финансов надзор – с по 5 изменения и допълнения. През периода юли-декември 2017 г. са обнародвани 64 закона или средно между 10 и 11 закона месечно. От тях: 5 нови, 46 закона за изменение и допълнение (ЗИД) и 13 ратификации.Откроява се тенденция със заключителните разпоредби на ЗИД на дадени закони да е правят изменения и допълнения и в други закони, които нямат нищо общо с предмета на основната промяна.Например със ЗИД на Закона за ограничаване на административното регулиране и административния контрол върху стопанската дейност е изменен и Законът за държавния служител. Със ЗИД на Закона за безопасно използване на ядрената енергия се въвеждат съществени, при това несвързани с основния ЗИД промени в Закона за енергетиката.Според екипа на Юридически барометър отново са налице примери за закони, изменени още преди да влязат в сила.Например в новият Закон за концесиите е направено едно допълнение, преди той да влезе в сила, след което е променен още два пъти за първите два месеца от действието си.Средният престой на законопроектите в Народното събрание (НС) е около два месеца.Най-бързо приетият законопроект през настоящия период е Законът за изменение на Закона за бюджета на Националната здравноосигурителна каса за 2018 г. (ДВ, бр. 103/2017 г.) – само за един ден след постъпването му в НС, се казва в изследването.Темата на това му издание е \"Защита на личните данни\".На 24-и влиза в сила Общият регламент за защита на данните, той ще се прилага от 25 май. Предстои и транспонирането на две директиви в началото на месец май.Новите моменти бяха разяснени от проф. Вълчев вчера.\"Първо, разширява се понятието \"лични данни\" извън това, което всички знаем - наред с ЕГН-то, което споменахме, към личните данни вече ще спадат такива данни от типа на местонахождението - нещо, което със съвременните телефони мобилни устройства не е трудно да бъде установено, различните онлайн идентификатори, например IP адресите на тези устройства, биометричните данни ( знаете, че една голяма част от тези устройства работят с пръстови отпечатъци, сканиране на ретината и така нататък).На второ място, разширява се понятието \"специални категории лични данни\". Действително това е много важен въпрос, защото тук вече има специална защита на биометричните данни, но става въпрос и за генетични лични данни, с каквито администратори на лични данни вече разполагат - за нашите гени, най-общо казано.Нещо, което е много важно също е, че се разширява териториалният обхват на действие на европейската уредба, което ще рече че различни администратори на лични данни – да вземем пример Google, Фейсбук и така нататък, които не са установени в ЕС, но предоставят срещу заплащане или безвъзмездни услуги на територията на Съюза, ще попаднат под регулацията на тези нови актове\", разясни проф. Вълчев.Санкциите при нарушение на изискванията за защита на личните данни вече могат да достигнат огромен размер.", "date": "2018.03.29", "title": "Депутатите променят едни и същи закони през няколко месеца, редакции се правят още преди да влязат в сила"}
{"url": "https://offnews.bg/tenis/medien-gigant-snima-dokumentalen-film-za-serina-uliams-677665.html", "text": "Аамериканската кабелна и спътникова телевизионна мрежа HBO ще пусне нов документален филм за Серина Уилямс, като фокусът ще падне върху завръщането в Тура на 23-кратната шампионка от Големия шлем, след като отсъства от корта заради бременността си.\"Когато разбрах, че съм бременна, си казах: \"Боже, как ще играя?\", поставих се под много напрежение. Искам да се уверя, че съм най-добрата\", разказва Серина.Според Huffington Post \"Да си Серина\" започва на 2 май, като филмът ще бъде излъчен на пет части.Иначе Американката отпадна в 1/4-финалите на турнира в Маями, след като загуби от сънародничката си Даниел Колинс с 0:2 сета (2:6 3:6).", "date": "2018.03.29", "title": "Медиен гигант снима документален филм за Серина Улямс"}
{"url": "https://offnews.bg/futbol/levski-uhazhva-panajotov-za-nov-dogovor-677651.html", "text": "Халфът Васил Панайотов ще получи предложение за нов договор от Левски. От клуба вече са влезли в контакт с мениджъра на играча и са го уведомили, че желанието на спортно-техническия щаб е полузащитникът да продължи да носи екипа на “сините”.Очаква се да има развитие в следващите две седмици, пише “Тема Спорт” . Това е срокът, който двете страни са си поставили за постигане на споразумение.Ако до такова не се стигне, то Панайотов ще започне да разглежда и оферти от други клубове. Играчът обаче иска да остане на “Герена”. Той е в полезрението на Риека, както и на няколко италиански втородивизионни клубове.През есента 27-годишният Панайотов бе титуляр при Делио Роси. Полузащитникът изигра общо 24 мача във всички турнири, в които реализира 3 гола. През 2018-а обаче се появи на терена само веднъж - при 4:1 над Септември (София). Панайотов става свободен агент през лятото.Ръководството на Левски пък сближи позициите си с Роман Прохазка, който също е с изтичащ договор. Двете страни са на път да се разберат за финансовите условия, при които словакът да удължи контракта си. Роман обаче е категоричен, че ще остане на “Герена” само ако подпише поне за два сезона. Той не е склонен да сключи договор само за един сезон.29-годишният универсален футболист е единственият в състава на Левски тази кампания, който не е пропуснал нито един шампионатен мач.", "date": "2018.03.29", "title": "Левски ухажва Панайотов за нов договор"}
{"url": "https://offnews.bg/sviat/ostava-tochno-1-godina-do-brekzit-677653.html", "text": "На 29 март 2019 година в 23:00 часа по Гринуич Великобритания официално ще спре да бъде членка на Европейския съюз. Скок в неизвестното, чийто удар би трябвало все пак да бъда смекчен от преходното споразумение, постигнато от Лондон, твърдят анализатори, пише Франс прес, цитирана от БТА.Британският премиер г-жа Тереза Мей започна процедурата по развода с ЕС преди една година, в края на март 2017-а. Тя обаче бързо си даде сметка, че не може да постигна споразумение за бъдещите отношения с бившите си партньори за определения срок от две години и издейства този преходен период, спечелвайки така време и в известна степен юридическа сигурност за британските компании.\"Не е необходимо да сме готови (идната година), защото имаме преходен период\", подчертава експертът по европейска политика в лондонския Кингс колидж (King's College) Ананд Менон.\"Разривът е забавен във времето\", допълва неговата колега Катрин Бърнард, професор по европейско право в Кеймбридж. Според нея \"истинският въпрос е да се разбере дали двата лагера ще бъдат готови на 31 декември 2020 година, когато преходният период ще приключи\".По време на прехода Лондон вече няма да има правото да казва думата си по решенията на ЕС, но пък ще продължи да е с достъп до единния пазар срещу вноска в европейския бюджет. Свободата на движение на гражданите също ще бъде запазена. Госпожа Мей трябваше да отстъпи пред това изискване на Брюксел.\"Планове за спешни действия\"Макар да имат още една година, британските компании, изправени пред несигурността на съдържанието на окончателното споразумение, още отсега са започнали да вземат мерки.Според неотдавнашно проучване на кантората за юридически консултации Pinsent Masons, 51% от големите компании във Великобритания са приели планове за спешни действия и планират най-вече да прехвърлят част от служителите си на континента. Фирмите, които все още не са направили това, планират да го сторят преди края на година.Министерството на финансите пък заделя милиарди лири, за да подготви Брекзита.Преходният период ще бъде потвърден официално, само ако Лондон и 27-те постигнат съгласие по условията на развода до октомври, когато се предвижда да бъда подписан Договорът за оттеглянето на Великобритания. Бъдещите отношения, договаряни от двете страни, трябва да бъдат обявени в декларация също през октомври.Между другото \"нищо не е решено, докато не бъде решено\", предупредиха европейските лидери.Лондон иска да излезе от единния пазар и от митническия съюз, като в същото време обаче запази най-тесните си връзки с ЕС. Това уравнение е невъзможно, отговаряше досега Брюксел.\"Макар двата лагера да искат да сведат до минимум отрицателното въздействие върху икономиката (...), ЕС даде ясно да се разбере, че условията, предлагани на Великобритания, не могат да бъдат по-добри от предлаганите на ЕС\", подчертава Магдалена Френхоф Ларсен, доцент в университета Уестминстър.Спад на европейската имиграцияВъпросът за границата между британската провинция Северна Ирландия и Република Ирландия, която в бъдеще ще бъде единствената сухопътна граница между Великобритания и ЕС, продължава да поражда силни търкания.Въпреки възраженията си британците приеха в проектоспоразумението, регулиращо излизането на страната от ЕС, да залегне опцията за \"регламентирано общо пространство\", включващо ЕС и Северна Ирландия\", поне докато на масата на преговорите не се появи друго удовлетворително предложение. Защото Демократичната юнионистка партия от Северна Ирландия, от която зависи парламентарното мнозинство на Тереза Мей, гледа с много лошо око на това решение.Въпреки ширещата се несигурност и отрицателното въздействие на Брекзита върху икономиката, в голямото си мнозинство британските гласоподаватели като че ли не съжаляват за направения избор.От референдума от юни 2016 година, без да изпада в рецесия, както обещаваха привържениците на членството на Обединеното кралство в ЕС, страната отчете спад на курса на лирата, ускоряване на инфлацията и по-слаб икономически растеж, отколкото можеше да постигне.\"Мнозина гласуваха за излизането на ЕС по-скоро поради политически причини, а не толкова поради икономически съображения\", подчертава все пак Магдалена Френхоф Ларсен, позовавайки се най-вече на волята на британците да си върнат контрола върху своите закони и да спрат европейската имиграция.Между другото най-новите статистически данни \"сочат значително намаление на имиграция от страните от ЕС\", допълва г-жа Ларсен. \"Ако спадът продължи, Брекзитът вече ще е довел до искания резултат\", допълва тя. ", "date": "2018.03.29", "title": "Остава точно 1 година до Брекзит"}
{"url": "https://offnews.bg/politika/gamishev-veche-ne-e-deputat-ns-glasuva-ostavkata-mu-zaradi-danachna-p-677654.html", "text": "Народните представители гласуваха оставката на Димитър Гамишев, който беше депутат от групата на ГЕРБ. Вчера Гамишев подаде оставката си, след като стана ясно, че НАП е започнала да го проверява. До това се стигна, след като в медиите се появи информация, че той е извършвал злоупотреби с данъци. Според информацията през 2016 г. той е прехвърлил въпросната фирма на малоимотно лице.Днес \"за\" оставката му гласуваха 139 народни представители, против бяха 6, а 7 се въздържаха. Очаква се скоро Гамишев да бъде освободен и от поста на ръководител на общинската структура на ГЕРБ в Гоце Делчев.Самият Гамишев твърди, че не е прехвърлил фирмата си на малоимотно лице. По думите му, когато я е прехвърлил - тя е нямала никакви задължения.", "date": "2018.03.29", "title": "Гамишев вече не е депутат, НС гласува оставката му заради данъчна проверка"}
{"url": "https://offnews.bg/politika/britanskiat-poslanik-u-nas-vreme-e-da-kazhem-na-moskva-stiga-tolkova-677652.html", "text": "Нямаме колебания, че Русия е отговорна за употребата на бойно отровно паралитично вещество за отравянето на Сергей Скрипал и дъщеря му. Това заяви посланикът на Великобритания у нас Ема Хопкинс по Нова тв. По думите й Лондон има сериозни съдебно-медицински доказателства за твърдението си.Веществото е дадено за независим анализ от Организацията за забрана на химическите оръжия. То се изследва и в независими лаборатории по цял свят. Резултати от тях очакваме съвсем скоро, заяви още посланикът. Според нея страната й има доказателства и за това, че в последните 10 години Москва „развива своята способност да използва нервно-паралитични вещества за убийства по цял свят”. коментира Хопкинс.„Русия не отговори на нашата молба за сътрудничество по случая и отвърна със сарказъм. В същото време медиите в страната плетат мрежа от лъжи. Те твърдят абсурдни неща като това, че Скрипал бил пристрастен към „Новичок” или че Тереза Мей го е разработила”, каза още посланикът.Тя благодари на България за заявената подкрепа и солидарност с Великобритания. И подчерта, че двете страни ще продължат да поддържат добри взаимоотношения и след излизането на Острова от Европейския съюз.", "date": "2018.03.29", "title": "Британският посланик у нас: Време е да кажем на Москва 'стига толкова'"}
{"url": "https://offnews.bg/obshtestvo/nebostargachi-v-stolitcata-shte-ima-opredeliat-mestata-im-dogodina-677648.html", "text": "Небостъргачите в столицата трябва да се разположат в смесени многофункциални зони, които ще работят 24 часа. Къде ще бъдат те, ще стане ясно догодина. Това обяви главният архитект на София Здравко Здравков по Нова тв. Той обясни, че не се обявяват предварително зоните, защото това ще доведе до скок на цените на имотите в тези части на столицата и наплив от мераклии да строят много високи сгради. С приетия вчера закон за строителство в София защитихме зелената система на града, категоричен бе арх. Здравков. Депутатите гласуваха изготвения от него и екипа му законопроект, според който в центъра ще могат да се вдигат сгради до 50 м, отвъд Околовръстното до 15 м, а в останалите райони до 75 метра. Изискванията за строителство на нови сгради в момента е всеки апартамент да има паркомясто. Проблемът е, че хората купуват два и три автомобила. 680 автомобила на 1000 души има в сега в столицата, обясни проблемите с паркирането в София главният архитект. Той изрази мнение, че трябва да спре стимулирането на семействата да купуват автомобил и за децата. Нова наредба за градската среда, която предстои да бъде гласувана от местния парламент, ще определи изискванията към вида на сградите, включително мястото на климатика и вида на дограмата, допълни още арх. Здравков.  ", "date": "2018.03.29", "title": "Небостъргачи в столицата ще има, определят местата им догодина"}
{"url": "https://offnews.bg/temida/nad-300-hil-leva-v-domovete-na-zadarzhanite-danachni-677658.html", "text": "Над 300 хил. лева са намерени в домовете на задържаните преди два дни 11 данъчни. Сред тях са инспектори, шефове на екипи и ръководител на сектор в НАП. Информацията, която са получили от ГДБОП, е тръгнала от данни за изтичане на информация от междуведомствения координационен център за противодействие на контрабандата, заяви шефът на спецпрокуратурата Иван Гешев по бТВ. Те са установили, че определени служители на НАП предупреждават търговци за предстоящи проверки. Така през октомври м.г. започнала работата по разплитането на по-голямата схема. Данъчните са притискали чрез проверки съответните търговски обекти – при констатирани нарушения или фиктивни нарушения са „мотивирали” съответните търговци, за да не бъдат санкционирани”, обясни прокурор Гешев.Рушветът бил получаван по различни начини, като един от по-оригиналните е заедно с контролната покупка, която проверяващите правят, за да проверят изправен ли е касовият апарат. В други случаи поисканите пари идвали през посредници.Сумите от всеки обект са между 500 и 5000 лв. Гешев посочи, че има и данни за замесени на по-високи нива, но все още няма събрани достатъчни доказателства, за да се пристъпи към действия спрямо тях. „Проблемът е в две насоки. Ако има нарушение, то парите не влизат в държавата. Когато са натискани и изнудвани съответните търговци, вместо държавата да подпомага дребния бизнес, тя го унищожава”, категоричен бе шефът на спецпрокуратурата.", "date": "2018.03.29", "title": "Над 300 хил. лева в домовете на задържаните данъчни"}
{"url": "https://offnews.bg/obshtestvo/mon-potvarzhdava-obeshtanieto-si-za-zapazvane-na-tues-do-14-april-677656.html", "text": "Обещаното запазване на сегашния модел на работа на Технологичното училище \"Електронни системи\" (ТУЕС) към Техническия университет в София ще бъде разписано и в документ до 14 април.Дотогава Министерството на образованието трябва да излезе с юридическо становище за търпимост към фактическото положение на ТУЕС до приемането на законови промени, които да урегулират модела на ТУЕС, се казва в изявление на Обществения съвет на ТУЕС, разпространено до снощи, след срещата на негови представители с министъра на образованието Красимир Вълчев.Тя бе осъществена с посредничеството на националния омбудсман Мая Манолова в разгара на остър конфликт между двете страни. Причината бе опитът на МОН да подчини уникалното по своя модел ИТ училище, създадено през 1988 г. като експериментално към ТУ-София.ТУЕС е 4-ото най-желано училище за учениците, които кандидатстват след седми клас и най-успешното технологично училище у нас.То съчетава усилията на училище, университет и ИТ бизнеса за създаването на бъдещите програмисти. Директорът и учителите му се назначават от ректора на ТУ-София, а не са подчинени на МОН. Учители могат да бъдат университетски преподаватели и практици от фирмите и без да имат задължителната педагогическа правоспособност, и без да трябва да покриват задължителни хорариуми. На разположение на учениците е цялата база на Техническия университет - зали, лаборатории, спортна база. Единадесетокласниците имат задължителни стажове в ИТ фирми, след които на практика започват работа - компаниите обикновено изчакват само младежите да навършат 18, за да ги наемат. Отличниците на ТУЕС имат запазени места на студентските скамейки в ТУ, които заемат, след като защитят дипломните си работи пред академична комисия в училището.Имаше риск всичко това да бъде унищожено, ако училището беше подчинено на Регионалното управление на образованието към МОН и на Закона за предучилищното и училищното образование.Така нареченото юридическо становище за търпимост ще потвърди запазването на фактическото организационно състояние на училището и на Техническия университет – София като работодател на директора и преподавателите в ТУЕС.Работната група, която ще анализира модела на ТУЕС и ще излезе с предложения за законови промени, ще бъде сформирана със заповед на министъра на образованието Красимир Вълчев до 4 април. Необходими са поправки в Закона за предучилищното и училищното образование и/или в Закона за висшето образование.Снощи страните, участващи в срещата, са потвърдили и желанието си да си сътрудничат не само за утвърждаване на модела на ТУЕС, но и за неговото мултиплизиране.Чрез изявлението си от обществения съвет изразяват благодарността си на всички родители, преподаватели, завършили училището, журналисти, представители на компании, организации и приятели на училището, които подкрепят каузата за запазване на модела на ТУЕС.Те специално благодарят и на омбудсмана Мая Манолова за подкрепата и посредническата ѝ роля при разрешаването на спора.Изявлението е подписано от членовете на Обществения съвет Пламен Барух, Светослав Сотиров и Йордан Шахънов, както и от Ралица Жикова, представляваща Асоциацията на завършилите ТУЕС.", "date": "2018.03.29", "title": "МОН потвърждава обещанието си за запазване на ТУЕС до 14 април"}
{"url": "https://offnews.bg/sviat/dogovoreno-iuzhna-i-severna-koreia-se-sreshtat-na-visoko-ravnishte-na-677659.html", "text": "Северна и Южна Корея се договориха срещата им на високо равнище да се състои на 27 април, предаде Йонхап, цитирана от БТА. Двете страни се стремят да подобрят връзките помежду си и да намалят военното напрежение.След проведени преговори на високо равнище страните се договориха, че южнокорейският президент Мун Дже-ин и севернокорейският лидер Ким Чен-ун ще се срещнат в Дома на мира на юг от граничното селище Панминчжон. Освен това те се договориха да осъществят контакти на работно ниво следващата сряда, за да обсъдят въпросите на протокола и сигурността по време на срещата на върха.", "date": "2018.03.29", "title": "Договорено: Южна и Северна Корея се срещат на високо равнище на 27 април в Панминчжон"}
{"url": "https://offnews.bg/obshtestvo/poreden-protest-za-pirin-deloto-v-sada-prez-maj-677647.html", "text": "Пореден протест в защита на Пирин ще има тази вечер в София и още няколко големи градове. Върховният административен съд (ВАС) насрочи за 14 май първо заседание по делото, с което коалицията „За да остане природа в България” обжалва правителствено решение за промените в плана за управление на Националния парк, съобщи бТВ. Съдът отказа да спре действието на промените на плана, докато тече делото, но природозащитниците ще обжалват това определение на по-горна инстанция.", "date": "2018.03.29", "title": "Пореден протест за Пирин, делото в съда през май"}
{"url": "https://offnews.bg/politika/gerb-izvadiha-poreden-gejt-davat-kmeta-na-sopot-na-prokuror-677674.html", "text": "ГЕРБ внася сигнал до главния прокурор срещу кмета на Сопот Деян Дойнов, издигнат от БСП.Това обяви в Народното събрание Антон Тодоров, като подчерта, че има сериозни съмнения за груби нарушения напубличните финанси и на управлението на европейски фондове и програми в общината. \"Това е \"Дойнов гейт\", имаме съмнения за натрупани около 10 млн. лева нови задължения\", каза Тодоров.Бившият депутат и настоящите народни представители, които обявиха, че разкриват поредната социалистическа далавера, се самоопределиха като \"агенти на българската нация\". По думите на Тодоров ГЕРБ получили информация за случая отинициативен комитет от Сопот.\"Хората там са изключително възмутени от управлението на кмета. Фактите показват, че най-вероятно е извършил куп нарушения\", каза Тодоров. Той твърди, че заради некадърност и некомпетентност по ВиК имало непризнат от управляващия орган аванс за 620 000 лева. По Оперативна програма \"Регионално развитие\" пък била нанесена щета за 100 000 лева и дошла от грешка в документацията, която довела до грешно поставяне на котли в една детска градина и в училище.Министерство на финансите отпуснало целева субсидия на общината в размер на 2,4 милиона лева, но голяма част от парите били изразходвани \"напълно нецелево за заплати\".\"Опитите на ГЕРБ да изкарат управлението на Община Сопот като некадърно не са подкрепени нито с икономически, нито с политически факти\", отговори на обвиненията социалистът Георги Търновалийски, като подчерта, че това е опит \"да направят обвинение по снимка\".Според Търновалийски \"един инициативен комитет е дал информация на един бивш депутат от ГЕРБ, който много умело я използва, за да се манипулира общественото мнение\".По думите на социалистите преди сегашния кмет община Сопот е била в много тежко финансово състояние - с блокирани активи и банкови сметки. \"Дори кметският стол беше описан от изпълнител\", обясни Търновалийски, който подчерта, че в момента състоянието на общината е много по-добро.БСП отвръщат на удара: Има и друг депутат от ГЕРБ, който си е продал фирмите на малоимотниСлед като ГЕРБ нападнаха кмета на Сопот, БСП решиха да отговорят на обвинението. Социалистите обявиха, че депутатът от управляващата партия Борис Кърчев е прехвърлил своите фирми на малоимотно лице.След подобно обвинение вчера вече бившия депутат от ГЕРБ Димитър Гамишев си подаде оставката. Днес обаче не се стигна до подаване на оставки.\"Колегата Борис Кърчев е продал своите фирми на едно малоимотно лице от старозагорско село - Динко Динев и с това е решил своите проблеми. Това е сериозният проблем, който има в държавата, а не кметът на Сопот. Проблемът на държавата са огромните суми ДДС, които не са събрани. За да скрият своето участие в това, управляващите манипулират\", коментира Търновалийски.Малко след това от ГЕРБ обявиха, че не управляващите, а опозицията манипулира обществото. \"Не съм продал една фирма, а две, и това се е случило две години преди да стана народен представител. Всички дълготрайни активи на първата фирма са продадени като търговско дружество. След това съм продал и самата фирма, която е имала много добра кредитна история, не е имала никакви задължения към НАП и държавата. След това продадох и втора фирма на съдружник, във фирмата, тогава бяхме петима съдружници. Към момента, в който съм продал дяловете си, фирмата не е имала никакви задължения\", каза Борис Кърчев.", "date": "2018.03.29", "title": "ГЕРБ извадиха пореден 'гейт', дават кмета на Сопот на прокурор"}
{"url": "https://offnews.bg/obshtestvo/porozhanov-mozhe-da-otpadnat-subsidiite-za-otglezhdane-na-kone-677655.html", "text": "За проблема с бедстващите коне в Осоговската планина ще бъде уволнен директорът на областната дирекция на Българската агенция по храните (БАБХ) в Кюстендил. Това обяви министърът на земеделието Румен Порожанов по бТВ. Той уточни, че проблемът е в самото регистриране на животновъдния обект, за което вероятно ще понесат отговорност и служителите, които са го проверили. Той припомни, че в момента може да се кандидатства за субсидия за отглеждането на пет породи коне – по 143 евро на животно, но заедно с това собствениците взимат с приоритет и пасища, за които получават по 50 лв. за декар. После обаче повечето собственици на коне ги пускат да се разхождат на свобода, а това от една страна застрашава живота им, от друга – създава проблеми по селата. Затова имало предложение да отпадне субсидирането за коне.По думите на Порожанов собственикът на бедстващите коне Петър Пищалов ще бъде санкциониран чрез плащанията. Той уточни, че не е в неговите компетенции да каже дали ще бъде санкциониран и за смъртта на животните. За ведомствените бензиностанции на земеделските производители той коментира, че те действително имат нужда от тях и в крайна сметка са крайни потребители, а не търговци. Контролът трябва да е на входа, ако има злоупотреби, те трябва да бъдат санкционирани, но земеделските производители няма как да зареждат на редовни бензиностанции – как ще влизат там, как ще зареждат през нощта, коментира министърът на земеделието.Той увери, че се подготвят документите за защита на българското кисело мляко, саламурено сирене, лютеницата и др. традиционни продукти. Асоциациите на производителите трябва да внесат документите при нас, за да ги внесем в Европейската комисия, обясни Порожанов.", "date": "2018.03.29", "title": "Порожанов: Може да отпаднат субсидиите за отглеждане на коне"}
{"url": "https://offnews.bg/sviat/mazh-opita-da-pregazi-frenski-voenni-arestuvaha-go-677710.html", "text": "Мъж опита да прегази група френски военни в Югоизточна Франция. Мъжът първо заплашил група войници, правещи крос около 8 ч. днес, а по-късно опитал да блъсне с кола друга група военни, връщащи се от джогинга си.Войниците от 7-и планински батальон успели да избегнат возилото. Колата след това отминала с голяма скорост, като според военните освен шофьора във возилото е имало и жена.Според местни медии, цитирани от AFP, автомобилът \"Пежо 208\" бил краден. По-късно полицията съобщи в Туитър, че във връзка с атаката е арестуван мъж. За момента властите отказват да коментират мотивите на нападателя. Според прокуратурата на този етап инцидентът не се разглежда като терористична атака.Инцидентът става след атаката на джихадист миналата седмица в супермаркет в Югозападна Франция, в която 25-годишен мъж уби четирима души, включително полицай, разменил се за заложничка.", "date": "2018.03.29", "title": "Мъж опита да прегази френски военни, арестуваха го"}
{"url": "https://offnews.bg/drugi/bok-shte-praznuva-godishnina-v-nsa-677713.html", "text": "Националната олимпийска академия на БОК ще отбележи 95-ата годишнина от създаването на Българския олимпийски комитет с лекция на проф. Лозан Митев на тема \"95 години БОК и неговия принос за развитие на спорта в България\".Събитието e на 30 март, петък, от 11:00 часа в Националната спортна академия \"Васил Левски\", а от 12.30 ч. ще се проведе работна среща между ръководството на НСА, НОА и представители на регионалните управления по образование.Обсъжданата тема ще бъде въвеждането на обучение по олимпизъм в класни и извънкласни дейности. На кръглата маса ще участват ръководители на регионалните управления на образованието (РУО) от цялата страна, както и експерти по физическо възпитание и спорт.Сред официалните гости ще бъдат ректорът на НСА проф. Пенчо Гешев, Росица Иванова, началник на Регионално управление на образованието (РУО) - София регион, олимпийските шампиони Петър Киров, Мария Гроздева и Тереза Маринова, както и ген. секретар на БОК Белчо Горанов.", "date": "2018.03.29", "title": "БОК ще празнува годишнина в НСА"}
{"url": "https://offnews.bg/izvan-terena/bivshata-na-bufon-posledna-razbrala-za-izneviarata-mu-677732.html", "text": "Бившата половинка на легендарния страж на Ювентус и \"скуадра адзура\" Джанлуиджи Буфон Алена Середова навърши 40 години и за първи път проговори за раздялата им.Това се случи точно четири години след разлъката й с феноменалния Джиджи, който я заряза заради популярната водеща Илария Д'Амико.Алена имала някакви съмнения, че бракът й не върви, но всичко й станало ясно, като видяла в пресата снимки как съпругът й и Илария се целуват.\"Ще ми се да бях научила по друг начин, а не от вестниците, че бракът ми е свършил\", казва чешката манекенка, която роди две момчета от Буфон, а сега има връзка с бизнесмена Алесандро Наси, който е от фамилията на собствениците на ФИАТ Аниели.", "date": "2018.03.29", "title": "Бившата на Буфон последна разбрала за изневярата му"}
{"url": "https://offnews.bg/kultura/vazvishenie-s-ekskluzivni-prozhektcii-v-london-viena-i-kopenhagen-p-677682.html", "text": "След забележителния зрителски успех в България и наградата за най-добър балкански филм на 22-рия Международен „София филм фест“, игралният филм на режисьора Виктор Божинов „Възвишение“ ще бъде представен на официални прожекции в Лондон, Виена и Копенхаген.Първи, на 8 април, лентата ще видят зрителите в Копенхаген. Следва Виена с две събития на 13 и 14 април, където филмът ще бъде показан като част от програмата на фестивала CEE International Film Festival, а най-голяма и бляскава се очертава да бъде прожекцията в Лондон на 21 април в кино Curzon Mayfair, намиращо се в близост до Бъкингамския дворец. В столицата на Великобритания се очаква да пристигне и голяма част от екипа: Виктор Божинов, Антон Бакарски, Иван Дойков, Оксана Шаламанова, Нина Алтъпармакова, както и актьорите Алек Алексиев, Стоян Дойчев и Филип Аврамов.Предстои да бъдат обявени и още дати и градове от турнето.„Възвишение“ се превърна в най-гледаният български филм за последните 7 години. Режисиран е от Виктор Божинов, снимал най-знаковите епизоди на хитовата поредица „Под прикритие“ и редица други телевизионни проекти. Операторската работа е поверена на талантливия Антон Бакарски, а музиката към филма е дело на композитора Петър Дундаков. Продуцент е Иван Дойков, в чието портфолио също влиза сериалът „Под прикритие“, както и българският игрален филм „Мисия Лондон“.", "date": "2018.03.29", "title": "'Възвишение' с ексклузивни прожекции в Лондон, Виена и Копенхаген през април"}
{"url": "https://offnews.bg/futbol/karanga-ot-levski-sa-me-iskali-poradi-niakakva-prichina-ne-sa-se-pol-677675.html", "text": "Звездата на ЦСКА Фернандо Каранга бе гост в предаването \"Другата игра\" по Нова, в което разкри, че е бил искан от Левски преди да подпише с \"червените\".\"\", каза Каранга.", "date": "2018.03.29", "title": "Каранга: От Левски са ме искали, поради някаква причина не са се получили нещата"}
{"url": "https://offnews.bg/politika/simeonov-za-sluchaia-skripal-ne-triabva-da-gonim-ruski-diplomati-be-677707.html", "text": "Позицията на ГЕРБ в голяма степен съвпада с нашата. Ние сме солидарни, но, от друга страна, нашата позиция трябва да бъде балансирана. Докато няма доказателства - не трябва да взимаме страна.Това заяви вицепремиерът и лидер на НФСБ Валери Симеонов при откриването на офиса на партията по случая с отравянето на бившия руски шпионин Сергей Скрипал. След като Лондон обвини Русия за отравянето, НАТО и над 25 държави изгониха руски дипломати. България обаче засега е сред държавите, които не са предприели тази мярка, като премиерът Бойко Борисов поиска повече доказателства по случая. Той обаче призова посланика ни в Русия Бойко Коцев за консултация с правителството. Симеонов подчерта, че ако бъде доказано престъплението и свързаността на Русия с него, позицията на НФСБ ще бъде ясна - в този случай партията е съгласна да се изгонят руски дипломати и да се използват и всякакви други инструменти. Вицепремиерът се съгласи с позицията на лидера на \"Атака\" Волен Сидеров, че трябва да бъде проведен коалиционен съвет на управляващите по темата.Симеонов обаче подчерта, че такъв съвет не може да бъде свикан от \"днес за днес\", защото всички участници трябва да са свободни. Според него все пак коалиционен съвет ще бъде свикан \"в следващите дни\". ", "date": "2018.03.29", "title": "Симеонов за случая 'Скрипал': Не трябва да гоним руски дипломати без доказателства"}
{"url": "https://offnews.bg/politika/bsp-pak-poiska-borisov-da-obiasni-zashto-e-viknal-poslanika-ni-v-moskv-677657.html", "text": "От БСП отново поискаха премиерът Бойко Борисов да отиде в Народното събрание и да обясни защо е привикал посланика ни в Москва. Този път социалистите направиха процедурно предложение, с което предложиха Борисов да даде информация пред парламента за дипломатическата криза след случая \"Скрипал\".\"Искаме да ни информира за това какви са основанията за предприетите стъпки до момента, да направим едно усилие, да има по-голяма съгласуваност в действията на институциите. Тази криза очевидно се разширява и може да има глобални последици\", мотивира искането на БСП бившият външен министър Кристиан Вигенин. Социалистите отправиха такова искане още вчера, но то беше неофициално - от кулоарите на Народното събрание. ", "date": "2018.03.29", "title": "БСП пак поиска Борисов да обясни защо е викнал посланика ни в Москва"}
{"url": "https://offnews.bg/politika/posledniat-spartan-shte-leti-otnovo-do-2-sedmitci-sdelkata-za-poddr-677731.html", "text": "След като на 18 януари и последният от общо 3 транспортни военни самолета \"Спартан\" претърпя авария на крилото при учебно кацане, до 2 седмици самолетът отново ще лети. Това съобщи зам.-министъра на отбраната Анатолий Величков. \"Първоначалните предположения, че аварията ще струва между 3 и 4 милиона не се сбъднаха, на практика ще имаме сума под 1 млн. за ремонта\", обясни той пред Комисията по отбрана в парламента, цитиран от БНТ.По думите му до 1-2 седмици ще бъде финализирана и сделката за поддръжка на \"Спартан\"-ите до 2021 г. Той обясни, че след проведени преговори с италианската компания \"Леонардо\" цената по договора за поддръжка на \"Спартан\" до 2021 г. ще е на нивото на предишния договор - 48 млн. лв.Трите самолета бяха купени по договор от 2006 г., като първоначално страната ни трябваше да закупи 5 самолета за 91,8 млн. евро. След преговори през 2010 и 2011 г. договорът беше намален до 3 самолета за 55,8 млн. евро.Освен за военни цели, транспортните самолети \"Спартан\" се използват при донорски ситуации и за транспортиране на тежко болни пациенти, както и за изпращане на помощи.", "date": "2018.03.29", "title": "Последният 'Спартан' ще лети отново до 2 седмици, сделката за поддръжка е на финала"}
