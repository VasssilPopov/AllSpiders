{"url": "https://offnews.bg/politika/ninova-kolapsat-v-zdraveopazvaneto-se-prevrashta-v-zaplaha-za-natcion-713419.html", "text": "Колапсът в здравеопазването се превръща в заплаха на национална сигурност, заяви лидерът на БСП Корнелия Нинова на среща с жители на община Девин.„Голямата грижа на БСП и на национално ниво, и в Девин е здравеопазването. Общинските болници в цялата страна са в пълен колапс, затова екипът на Здравко Иванов се е ангажирал да работи за подобряване на условията в болницата и обучението на персонала”, каза Нинова. Тя добави, че дълг на политиците е в такива отдалечени и планински райони да се въведат „защитени болници”.„Преди няколко дни имах спор с министъра на здравеопазването заради лъжата, че се увеличават заплатите на медицинските сестри. Преброих в изказването му поне 9 пъти думите оборот и печалба, но нито веднъж не чух здраве. За управляващите здравеопазването е оборот и печалба и докато болниците са търговски дружества, ще бъде така\", категорична бе Корнелия Нинова. Тя допълни, че и в Девин медицинските сестри бяха излъгани. „Никъде няма увеличение на заплатите. Не спирайте натиска”, призова лидерът на БСП.Корнелия Нинова заяви още, че природните ресурси на Девин трябва да се използват от общината и приходите от води, пещери и природни богатства да остават при хората. „Общинските земи и пасища трябва да се дават на местни хора, защото община Девин има потенциал за развитие на земеделието и животновъдството. Горите са голямо богатство за Девин- затова ги пазете, спрете незаконната сеч”, призова председателят на БСП.„Кандидатът ни за кмет на община Девин Здравко Иванов е умен, честен, професионално подготвен човек и е отдаден на това- да работи за добруването на родното си място. Листата ни за общински съветници съчетава младост и опит, разум и професионализъм и те заслужават вашата пълна подкрепа”, каза още Нинова. Тя добави, че Девин е община с големи възможности, които вместо да се развиват, се убиват. Големият потенциал на общината са природата и нейните хора. „Здравко и екипът му ще работят да задържат хората в Девин чрез безплатни детски градини, помощ за млади работещи семейства, стипендии за студенти по медицина, които след това да се върнат тук и да работят в болницата, помощ  за възрастните и по-добри социални услуги”, коментира лидерът на левицата.„Ще подкрепяме Девинската болница и ще я развиваме, вместо да закриваме отделения, ще отворим нови, за да имат хората достъп до качествено здравеопазване”, каза Здравко Иванов. \"Във всяко едно населено място в община Девин, което посетихме, усетихме духа на промяната. Затова съм сигурен, че на 27-и ще се поздравим с победа”, заяви кандидатът за кмет на община Девин Здравко Иванов. Той обясни пред своите съграждани, че един от неговите основни приоритети е отварянето на общинската администрация към хората. \"Само така ще можем да върнем доверието на хората в местната власт”, каза още Иванов.", "date": "2019.10.17", "title": "Нинова: Колапсът в здравеопазването се превръща в заплаха за националната сигурност"}
{"url": "https://offnews.bg/politika/kornelia-ninova-navsiakade-useshtame-energiata-za-promiana-713430.html", "text": "Навсякъде, където се срещаме с хората, усещам енергията за промяна и положителното отношение към нашите кандидати за кметове и общински съветници, заяви председателят на БСП Корнелия Нинова на среща с жителите на община Чепеларе.В последните три години в БСП има една тенденция – първо избрахме президент, след това увеличихме депутатите си от 38 на 80, а след това увеличихме и евродепутатите си. За тези избори сме си поставили за цел да удвоим кметовете и общинските си съветници в страната и да предложим различна местна политика. Трябва обаче хората да преодолеят страха, за да постигнем промяната, която всички искаме”, допълни Нинова. Тя добави, че това, което отличава кандидатите на БСП от останалите е, че за тях социалната община стои на първо място. „Освен на национално ниво, по решаването на социалните проблеми и преодоляването на демографската криза, трябва да се работи и на общинско ниво”, коментира лидерът на левицата. Нинова каза още, че това може да се случи, ако има безплатни детски градини и ясли, еднократна помощ при раждане на дете, общински жилища и данъчни облекчения за млади работещи семейства, данъчни облекчения за начинаещ бизнес, преизчисляване на всички пенсии, развитие на социалния патронаж и много други. „Чепеларе има 61 паметници на културата, а това е една много добра основа за по-голямо, целогодишно развитие на туризма заедно със зимните спортове. Спортното училище, обаче е пред закриване, поради липса на деца”, коментира още Корнелия Нинова. \"Чепеларе е наш дом и заедно с вас трябва да го подредим”, това заяви кандидатът за кмет на община Чепеларе издигнат от „БСП за България” Пантелей Мемцов. Той добави, че тези хора имат една мисия – общината да се превърне в по-добро място за живот и развитие на бизнеса.", "date": "2019.10.17", "title": "Корнелия Нинова: Навсякъде усещаме енергията за промяна"}
{"url": "https://offnews.bg/politika/pp-mir-bezrezervno-podkrepia-krasimir-zhejnov-i-ekipa-mu-za-varna-713422.html", "text": "„Личност с изградени възгледи, железни принципи и съхранено достойнство”. Така близките на кандидата за кмет на район „Приморски” във Варна от ПП МИР Красимир Жейнов го описват с няколко думи.Жейнов е отбил военната си служба във Военноморска база - Варна. Завършва специалност „Корабни машини и механизми“ в сегашната Морска гимназия, бакалавър във ВСУ „Черноризец Храбър“ със специалност „Международен бизнес мениджмънт“ и магистър „Строителен инженеринг“ в същия университет.Има богата трудова характеристика, в която се откроява тригодишният му опит в администрацията на район „Приморски“ – Община Варна като инспектор „Строителен контрол“. Любящ съпруг и баща на три деца.„В ПП МИР сме убедени, че нашите представители във Варна ще работят с цялото си сърце и възможности за подобряването на условията в града”, отбеляза той. Славчев коментира, че Жейнов и екипът му държат на комуникацията с гражданите и тяхната визия за решаване на проблемите в морската столица. МИР-Варна работят за това, което е приоритет за варненци, а не за частни или чужди интереси”, беше категоричен още председателят на партията.", "date": "2019.10.17", "title": "ПП МИР безрезервно подкрепя Красимир Жейнов и екипа му за Варна"}
{"url": "https://offnews.bg/zdrave/smetnata-palata-nzok-e-edinstvenata-koiato-plashta-na-nap-za-sabiran-713412.html", "text": "НЗОК е единствената институция, която плаща такса на НАП за администриране на публични средства. Това става ясно от одитния доклад на Сметната палата на Здравната каса за 2018 г.Сумата 18, 828 млн. лв. е изплатена за събиране на здравни вноски за периода 2014-2018г. Здравната каса е е единствената институция, от която се изисква такъв тип такса, става ясно от констатация в одитния доклад на Сметната палата за бюджета на НЗОК през 2018 г.Това я поставя в неравностойно положение спрямо другите обществени и частни фондове, а средствата й се ограничават, сочат още заключенията на одиторите.През изминалата година касата е платила 4. 583 млн. лв. на приходната агенция за събиране на вноски. Извън здравното осигуряване НАП администрира вноски за държавното обществено осигуряване, здравното осигуряване, учителския пенсионен фонд и фондовете за допълнителното задължително пенсионно осигуряване.", "date": "2019.10.17", "title": "Сметната палата: НЗОК е единствената, която плаща на НАП за събиране на здравни вноски"}
{"url": "https://offnews.bg/medii/otstraneniat-shef-na-radioto-shte-obzhalva-reshenieto-v-sada-video-713399.html", "text": "Отстраненият по-рано днес от Съвета за електронни медии (СЕМ) генерален директор на БНР Светослав Костов обяви, че \"естествено\" ще обжалва решението на регулатора в съда.Той даде брифинг в сградата на радиото два часа след решението на СЕМ.\"СЕМ или е над законите в България, или цели дестабилизацията на радиото\", добави Костов.Адв. Николай Кунев, който е изготвил становището на генералния директор на СЕМ, коментира, че на база на едно наказателно постановление СЕМ днес е констатирал груби и системни нарушения при управлението на радиото. Колкото до нарушеното право на информация, той посочи, че дори в петте часа на 13 септември, новините на \"Хоризонт\" са излъчвани по т.нар. РРС-та. Затова не можело да се твърди, че правото на информация не е било гарантирано. Не може да се говори и за лично нарушение на г-н Костов, тъй като не е установена знание или връзка на г-н Костов със спирането на \"Хоризонт\", добави адвокатът.За временен управляващ на БНР Съветът за електронни медии днес назначи Антон Митов, който е директор на архива на радиото.Костов не пропусна и да цитира два \"компромата\" за наследника си Митов. След зададен въпрос от журналист на агенция \"ПИК\" за лични факти в биографията на и.д.-то, които OFFNews не е имал възможността да провери, Светослав Костов потвърди на брифинга тези твърдения. \"Върху мен натиск никой не е упражнявал и го казвам най-отговорно\", заяви отново Светослав Костов.\"Имам своята информация защо спря радиото. Но докато не се произнесе прокуратурата, няма да я коментирам\", каза още той.", "date": "2019.10.17", "title": "Отстраненият шеф на радиото ще обжалва решението в съда (видео)"}
{"url": "https://offnews.bg/medii/reporteri-bez-granitci-situatciata-s-mediite-e-uzhasiavashta-713429.html", "text": "Ситуацията с медиите е ужасяваща. Вероятно никога не е била толкова зле, колкото сега, особено преди номинацията на главния прокурор\", бе коментарът на директора на \"Репортери без граници\" за Източна Европа и Балканите Полин Аде-Мевел. \"Никога не е била толкова зле, откакто България стана демокрация\", допълни генералният секретар на организацията Кристоф Делоар.Двамата се срещнаха с репортери след срещата си с президента Румен Радев. \"Изразихме тревогата си от назначението на следващия главен прокурор, смятайки, че кандидатът, който би бил назначен, изрази възгледи за медиите, които не са свързани с професионална безпристрастност и достойнство. Това е риск не само за журналистиката, но и за демокрацията\", каза Делоар.Двамата препоръчали нов медиен закон, който да осигури редакционната независимост и авторитета на журналистиката. \"Да се реагира не е достатъчно. Необходима е системна реформа\", допълни Делоар.111-ото място на България в Индекса за свободата на пресата на „Репортери без граници“ е тревожно преди всичко заради констатираните сериозни проблеми в медийната сфера, която е призвана да бъде опора на демократичните процеси. Липсата на всеобхватен медиен закон, който да задава стандарти и да регулира дейността на всички медии у нас, е сред причините за състоянието на медийната среда, заяви президентът Румен Радев на среща с Кристоф Делоар и Адес-Мевел. Според Радев са необходими ясни критерии за достъп до европейско финансиране и справедливото им разпределениеКристоф Делоар и Полин Адес-Мевел изразиха загриженост, че в последните 13 години в България се наблюдава устойчива тенденция на влошаване на свободата на словото. Като проблем пред страната ни те откроиха и липсата на ефективни резултати в разследването на случаи на нападение и заплахи срещу български разследващи журналисти.Двамата оцениха високо публичните послания на президента Румен Радев в подкрепа на свободата на словото, независимостта на медиите и защитата на професионалните стандарти на журналистите. Според тях е необходимо българските институции да пристъпят към приемането на адекватно законодателство, което да гарантира независимостта на редакционната политика в медиите от политическа и икономическа зависимост, както и за безопасността на разследващите журналисти. Президентът Радев постави въпроса за предоставяне на информация на страната ни за работещите модели и добрите европейски практики при усвояването на средства от Европейския съюз в държавите с утвърдени демократични традиции.", "date": "2019.10.17", "title": "Репортери без граници: Ситуацията с медиите е ужасяваща"}
{"url": "https://offnews.bg/futbol/bojko-ot-briuksel-bfs-da-si-darzhi-bobi-oshte-100-godini-713426.html", "text": "Премиерът на България Бойко Борисов направи нов коментар за поисканата от него оставка на президента на БФС Борислав Михайлов.Босът на централата я депозира във вторник. В петък предстои Изпълком, на който трябва да бъде гласувана.\"БФС може да си държи за президент Борислав Михайлов още 100 години, но правителството няма да работи с него. Ние взехме адекватно решение: правителството не иска вече да има нищо общо с този футболен съюз. Полицията си арестува тези, които са провокаторите, прилага си закона, повдигат им се обвинения.Оттам нататък спортно-техническите качества си има кой да ги обсъжда. Като гледам дебатите по телевизията в който и град да е, там искат стадион. И на кого да го дадеш този стадион, когато го построиш? Това казах - от нашето правителство толкова. Ако се променят, тогава можем пак да разговаряме.Колко пъти говорехме за детско-юношески спорт, за това с какво можем да помогнем? Ако искат да му взимат оставката, ако искат - да не му я взимат. Но с него ние няма да работим. Ако искат да си го държат още 100 години. Той е там много много преди аз да съм премиер\", заяви Борисов пред медиите в Брюксел.Премиерът говори и по темата с расисткия скандал от европейската квалификация срещу Англия и отношението на английските медии.\"Поговорете с английските медии защо така си позволиха да ни нападнат. Колко расистки кампании имаха те? Вие сте красиви, може да ги накарате да си признаят\".", "date": "2019.10.17", "title": "Бойко от Брюксел: БФС да си държи Боби още 100 години"}
{"url": "https://offnews.bg/nashite-avtori/na-tezi-mestni-izbori-shte-glasuvam-za-kartahena-713411.html", "text": "Така се случи, че миналата седмица прекарах един дълъг уикенд в Картахена. Знам, че знаете, (защото в Софийското поле всички знаем всичко), но нека припомня за другите. Картахена е 30-тият по големина град в Испания с около 200 000 жители. В краката му се разбиват вълните на Средиземно море. В скута му човеците се заселват преди повече от две хилядолетия. Рaботните му ръце произвеждат традиционно зехтин, плодове и кораби, но напоследък си вадят хляба и в енергетиката, химическaта промишленост и туризма. Най-светлите му умове още от древността имат склонност да стават морски офицери.Ако попаднете като мен в града само за три дни, впечатленията ви неизбежно ще са калейдоскопни – шарени, непълни и нахвърляни на случаен принцип. Но ако сте настроени на предизборна вълна, ще си отваряте очите на четири, за да огледате матр‘яла наоколо.Ако говорим за София и Картахена, на пръв поглед – „Имаме съвпадение“.Има поне три Софии, както и поне три Картахени.Първата София, за която се сещате, е естествено тази, която расте, но не старее. На нея е кръстена една друга София, в щата Ню Мексико (САЩ). Има и още една - в Западна Вирджиния. Тя, обаче, е кръстена през 1912 г. не на нашата вечно млада столица, а на София Макгинис – съпруга на местен общински чиновник. Защо? Защото общинските служители - и тогава, и сега, и там, и тук - са от ключово значение.Първият Картаген, който ви идва на ум, вероятно е онзи, който се намира в днешен Тунис и в учебниците по история води изтощителни пунически войни с Римската република. Вторият град Картахена е най-голямото пристанище за експорт на Колумбия. Но тук говорим за испанската Картахена - същата, в която по улиците можеш да срещнеш отегчени бездомни котки така, както и в родната София. И с това на този етап съвпаденията се изчерпват.В Картахена мият улиците всяка сутрин. В София – всяка година.Преди няколко седмици Столична община ни информира, че на територията на район \"Средец\" се въвежда временна забрана за обществено ползване на МПС в дните, определени за миене - от 10 до 18 септември 2019 г. Необходимо бе собствениците да преместим автомобилите си от уличните платна, тротоари и площади. Къде? Това не бе упоменато. Вероятно в район Триадица, защото с тях сме комшии. Защо за цели 10 дни? Защото такъв е графикът тази година, обясниха от общината. Хората се разбълбукаха възмутено из интернет и така цялата сложна организация за миене на улиците в квартала отпадна. Мисля, че си останахме неумити.В Картахена обаче всяка сутрин едни малки подвижни камиончета с четки започват да мият улиците така старателно, както първолак мие млечните си зъби. Не го правят веднъж в годината, правят го веднъж в денонощието. Общината си върши работата. Вършат си я обаче и гражданите. Всяка вечер те прибират хиляди маси и столове от тротоарите, за да не пречат на чистенето. Всяка сутрин ги нареждат обратно. От възпитание, или просто по навик, не хвърлят фасовете си на улицата, ползват кошчетата за боклук и метат и пред входната си врата, а не само зад нея. С други думи, и картахенци са случили на община, но и общината им е случила на граждани.В Картахена старите сгради са в настъпление. В София – в отбранителна позиция.В края на миналата година проверка на Столична община в шест района (Оборище, Възраждане, Триадица, Сердика, Средец и Красно село) установи, че 40 ценни сгради в София са оставени в състояние на свободно падане. В този списък не влизат сградите, които нямат статут на паметници на културата. Нито пък тези, за които вече можем само да четем заупокойни молитви. По информация, предоставена от НИНКН на сайта Медиапул, на територията на столицата се намират 1403 единични недвижими паметници на културата и 70 групови. Само паметниците от национално значение в града са 152. Голяма част от тях се борят за „голи жѝвот“.В Картахена е достатъчно човек да направи няколко тегела из улиците, за да се убеди, че добре запазеното старо е „новото черно“ в този град. Реставрираните няколко знакови сгради от началото на миналия век (кметството, казиното, гарата, Гранд хотела) задават тон за цялостно преосмисляне на облика на града. Не че няма панелни блокове и груб бетон. Има. Но там, където са сложени дори няколко тухли като фриз над прозорците, вече са опънати скелета за ремонт и съхранение на архитектурното наследство. Изтърбушването на цели сгради, като се запазва само лицевата фасада, а понякога дори само елементи от нея, е несъмнено скъпо начинание. Неговата възращаемост няма как да е в рамките на следващия туристически сезон или Председателство. Но докато софиянци сме царе на хитрите тактики, то в Картахена битката за по-качествен живот се печели с по-добра стратегия. И дори човек да няма хал хабер от барок, ар нуво и неокласицизъм, очарованието да се разхожда и бъде част от този свят на патина и блясък го оплита.В Картахена фасадите са платна за улично изкуство. В София – пак така, но не съвсем.По въпроса „Що е изкуство“ най-надеждно е винаги експертното мнение на майката на художника. Надписите „Локо София“, „Цъфи, обичам те“ или „ПукЪм гуми, викЪм КАТ“ може би имат естетическа стойност в някое от многото възможни измерения на вселената. Но в Картахена са подходили по-старомодно и са оставили спрея в ръцете на улични художници, които освен да пишат, могат и да рисуват. И те го правят майсторски, с чувство за хумор и ясни послания. Много са изненадите, които ви причакват почти зад всеки ъгъл, но най вече – около стария амфитеатър. Аз самата леко се стреснах при вида на лице, добре познато ми от новините в България. (Не знам дали знаете, но думата „прокуратура“ произлиза от латинското „procurator” – т.е. управляващ. А в Картахена римляните са на голяма почит.)Уличните графити са за градовете това, което ИКЕА мебелите са за стария ви апартамент. Те придават цвят и характер на мястото, което обитавате, а в някои случаи – и истинска класа. В София този тип изкуство присъства, но за разлика от Картахена и много други европейски градове, то все още няма обособен квартал. Това е сериозен проблем, защото дава зелена светлина за изява на всякакви злочести експериментатори със спрея. А в крайна сметка почистването на софийските фасади няма да се случи с парите на кмета или общинските съветници. Ще го платим ние. И тези, които гласуваме, и тези, които не гласуваме.Тук веднага се сещам за едни други избори, при които разни политически партии налепиха рекламните си плакати върху изрисуваните електрически табла в центъра на София – една от свежите арт идеи в столичния ландшафт. След това партийни активисти налитаха на бой, когато се опитвахме да ги отлепим. Ето така са навързани нещата – разпасани политици, разпасана управа, разпасани граждани. Познайте кой има интерес това да се промени?Тротоарите в Картахена са монотонно равни. В София – вълнуващо вълнисти.Освен това в Картахена хората някак успяват да разговарят оживено, но тихо. Дори майките не подвикват в кресчендо на малките Хосета и Матилди. Хората се събират на тумбички, смеят се, флиртуват, спорят, но не пречат на съседната компания. Въпреки това преди седмици кметството организира кръгла маса с участието на хотелиери, ресторантьори и граждани. Целта бе да се актуализира регулацията за шума в натоварените централни зони и да се намери онази много скрита пресечна точка между нуждите на туристическия бранш и нуждата от тишина. В София на този етап тишината е налична стока само, ако не ви се наложи да си легнете.В Картахена независимо какво казвате на сервитьорите, те връщат рестото до последния цент. Ако решите да оставите бакшиш, трябва да го направите след това. В София не се губи време за подобни рицарски ритуали. Бакшишът се дава и взима мигновено. Учтивостта помежду ни става все повече демоде.В Картахена особено се гордеят с миналото си като част от Римската империя. На празника на града целокупното население се облича с туники, тоги и плащове, обува сандали и се оборудва с пластмасови мечове и шлемове. Правят го всички – без оглед на класа, пол и занятие. Искрено се забавляват. Не им личи да се притесняват, че е твърде бутафорно и ретроградно. Но от друга страна – на тях не им личи да страдат и от ненужни комплекси. А няма по-тягостно усещане от това да си в компанията на вечно комплексирани и самобичуващи се хора и нации.Картахена е дом на най-изнасяния испански алкохол в света – Ликьор 43. Името му идва от 43-те съставки, които участват в производството му – плодови сокове, ванилия, ароматни билки и подправки. В родния му град най-често го смесват с еспресо и мляко. Общината го рекламира във всичките си PR изяви като една от емблемите на града и туристическа атракция – нещо, за което софийската баница може само да си мечтае, полегнала в някоя тава.Така, като тегля чертата, решавам, че искам да живея в град:- който не загърбва миналото си, а го предава на децата си с усмивка, не със срам или с татуировки по прасците;- град, в който чистотата, тишината и редът са споделена отговорност;- град, в който не е нужно да висиш до прималяване в галериите, за да си сред предмети на изкуството;- град, в който на хората им харесва да са учтиви и внимателни един с друг и дори да си говорят на Вие;- и най-вече град, в който се усеща надежда за по-добро бъдеще... особено в свят, който като цяло не дава много надежди.Затова на предстоящите местни избори ще гласувам за „Картахена“. Не за най-добре рекламирания телевизионен кандидат с най-страстни речи.Вече имам един наум, но не казвам Кой.", "date": "2019.10.17", "title": "На тези местни избори ще гласувам за Картахена"}
{"url": "https://offnews.bg/politika/arh-borislav-ignatov-g-n-kontrera-publikuvajte-finansovata-obosnovk-713428.html", "text": "Ето, че и другият съучастник в прокарваненто на неизгодната концесия на северните линии излезе в медиите - господин Карлос Контрера е вносителят на втория доклад, който практически е копие на първия с подпис на господин Калоян Паргов. Така към тандема ГЕРБ-БСП се присламчва и ВМРО с настояването да се сключи договор с МТК на цена 3.00 лв на километър за крайградски линии без никаква финансова обосновка. Явно някой е казал на въпросните господа каква трябва да е цената в частен разговор.При пробег от близо 6 милиона километра по тези линии на година всички разбираме до какви огромни подарени средства от бюджета води всяка надписана стотинка. Разликата по нашите разчети е поне 22 000 000 лева!Забавно е, че г-н Контрера внушава, че ние от Демократична България сме били \"против новите автобуси\". Не господине, точно обратното - против сме вместо с новите автобусите, хората да се возят със стари раздрънкни автобуси без климатици, произведени през 2007-ма година! Номерът с \"авариралите\" също не ни минава, понеже по договор концесионерът е закупил резервни бройки от новите автобуси точно за тези ситуации и е длъжен да вози само с тях. То бива бива изгодни условия, ама подмяната със стари автубуси за сметка на хората вече е наглост и безочие!И така ето моето предизвикателство към г-н Карлос Контрера: Моля, публикувайте вашата финансова обосновка за предложената от вас цена от 3 лв. на километър! Би трябвало да сте я входирал с доклада си към СОС. Нека всички да я видим. Едва тогава говорете за \"лъжа\" по медиите с вашите приятели от БСП и ГЕРБ!", "date": "2019.10.17", "title": "Арх. Борислав Игнатов: Г-н Контрера, публикувайте финансовата обосновка за автобусите"}
{"url": "https://offnews.bg/obshtestvo/kandidat-kmet-zaplashi-s-uvolnenie-dirigenta-na-duhov-orkestar-v-shume-713433.html", "text": "Кандидат за кмет на Шумен, който и преди това е бил градоначалник два мандата, заплашил с уволнение директора на Духов оркестър Михаил Биков и ръководителя на НЧ \"Стилиян Чилингиров-1963\", съобщи сайтът . До драстичната стъпка се стигнало след като от ръководството на оркестъра обяснили на кандидат-кмета, че не могат да му осигурят само петима оркестранти, които да му свирят за по 10 лв.За комичната ситуация потвърдил диригентът на духовия оркестър Христо Атанасов.Кандидат-кметът нахлул сутринта в залата на читалището, където хората правили репетиция, и се троснал, че като стане кмет, ще уволни диригента на оркестъра и шефа на читалището. \"Като стана кмет, вас няма да ви има тук\", зарекъл се претендентът за трети мандат. \"Аз съм ги купувал тея инструменти\", напомнил той. \"Обяснихме му, че ако иска да вземе за предизборната си кампания 4-5 човека, първо трябва да знае какво е оркестър, кой го ръководи и как се случват нещата по ангажираността на състава. Това важи за всички, които искат да наемат оркестъра, независимо дали си плащат. Да, бяхме наети от друга партия, но целия оркестър\", заяви диригентът Атанасов.На музикантите им е позволено да поемат ангажименти, но в извън работно време и при условие да не използват служебните инструменти, обясни още диригентът. Със заповед на шефа на читалището не се позволява изнасянето на инструменти.", "date": "2019.10.17", "title": "Кандидат-кмет заплаши с уволнение диригента на духов оркестър в Шумен. Искал музикантите да му свирят за 10 лв."}
{"url": "https://offnews.bg/kultura/pochina-hudozhnikat-slav-bakalov-713423.html", "text": "Почина Слав Бакалов (1945-2019) – режисьор, художник, скулптор, аниматор, сценарист и писател, съобщиха от Съюза на българските филмови дейци (СБФД).Отличен с многобройни награди, най-престижната от които е \"Златна палма\" от Кан, за филма \"Женитба\", той създаде забележителни творби, белязани от индивидуален артистичен стил и оригиналност, припомнят от СБФД.В историята на българската анимация Слав Бакалов остава като ненадминат майстор, чието ярко дарование вдъхновява поколения млади творци и завладява въображението и сърцата на публиката.Роден е на 6 юли 1945 година в София. Завършва Софийската художествена гимназия (1964) и специалност \"Живопис на анимационни филми\" в Националния институт по кинематография в Москва (1974). Ръководи основаната от него студия \"Каданс\" за анимационни филми към киноцентъра \"Бояна\" от 1988 г. до 1990 г., където създава над 55 ленти.Поклонението е на 19 октомври 2019 г. от 14:00 ч., в църквата \"Възнесение Господне\", на бул. \"Ситняково\", срещу румънското посолство у нас.", "date": "2019.10.17", "title": "Почина художникът Слав Бакалов"}
{"url": "https://offnews.bg/futbol/18-godishen-s-obvinenie-za-rasistkia-skandal-713420.html", "text": "18-годишен запалянко, идентифициран като Ц. Г. , е с повдигнато обвинение за хулиганство след избухналия расистки скандал на мача България - Англия. Ако бъде признат за виновен, ученикът може да остане до 5 години зад решетките.  Засега той е задържан със 72-часова мярка за неотклонение.Ето какви доказателства са събрали от СДВР и Софийската районна прокуратура по неговия случай:\"Ц. Г. е обвинен в това, че по време на футболната среща, е извършил непристойни действия, грубо нарушаващи обществения ред и изразяващи явно неуважение към обществото - показвал среден пръст, показвал нацистки поздрав с изпъната нагоре дясна ръка, обърнал се с гръб към игрището, свалил си сивото долнище /анцуг/ и на два пъти си показал задните части, като деянието по своето съдържание се отличава с изключителен цинизъм\".От информацията става ясно, че тийнейджърът е осъждан, като все още се намира в изпитателен срок по предходната си присъда.Докладвани са преписки за още осем души, които бяха задържани заради расистките прояви.Наблюдаващият прокурор е преценил, че данните не са достатъчни за образуване на досъдебно производство.Полицията ще трябва да наложи административни санкции на 8-те задържани по Закона за опазване на обществения ред при провеждането на спортни мероприятия - т.е. парични глоби или безвъзмезден труд.", "date": "2019.10.17", "title": "18-годишен с обвинение за расисткия скандал"}
{"url": "https://offnews.bg/politika/kandidatat-na-bsp-za-kmet-na-ilinden-se-sreshtna-sas-zapasni-ofitceri-713421.html", "text": "Кандидатът на БСП за кмет на район \"Илинден\" Георги Томов беше домакин на среща със столичното ръководство на Съюза на офицерите и сержантите от запаса и резерва (СОСЗР). На нея му беше връчена членска карта за районната организация на СОСЗР лично от ген. Стефан Стефанов – председател на СОСЗР София-град.На събитието присъстваха кандидатите за общински съветници от листата на БСП Владимир Данев и ген. Иван Мечков, полк. о. з. Павел Станев – главен секретар на СОСЗР, полк. Кирил Шакрачки – преседател на областния съвет на СОСЗР, и други членове на съюза, както и заместник-председателят на ПП \"Обединена Социалдемокрация\" Иван Банков.На срещата бяха дискутирани различни теми, сред които популяризиране на дейността на СОСЗР, важността на съюза и подобни организации за поддържането на българския дух, както и необходимостта от провеждане на военно-обучителни кампании сред подрастващите.Георги Томов декларира пред участниците в събитието, че ако бъде избран за кмет на район \"Илинден\", ще предприеме необходимите действия по осигуряване на места за срещи на членовете на СОСЗР, както и информационна дейност за популяризирането на дейността на съюза.", "date": "2019.10.17", "title": "Кандидатът на БСП за кмет на Илинден се срещна със запасни офицери"}
{"url": "https://offnews.bg/zdrave/i-drevnite-hora-sa-imali-problem-s-holesterola-713394.html", "text": "Сърдечно-съдовите заболявания вероятно са били по-чести в древни времена и датират от много по-рано, отколкото се смяташе досега, сочи американско проучване върху мумии на 4 000 години, цитирано от БГНЕС.Група учени изследва пет мумии на мъже и жени, починали на възраст между 18 и 60 години. Мумиите са датирани от 2000 г. пр. н. е. до 1000 сл. н. е.Учените използвали инфрачервена спектроскопия, за да установят специфични лезии в артериите на мумиите и да сканират малки участъци от артерии, дълги няколко сантиметра.\"Гледам модела на сърдечните заболявания сред населението повече от 20 години. С течение на времето въпросът, който ми дойде на ум, беше: болест на днешния ден ли е или е някакъв процес, присъщ на хората, независимо от съвременния живот?\", разказва член на изследователския екип.Откритията на учените показват, че моделите, които са открили в мумиите под микроскоп, са много сходни с тези в съвременната епоха. Натрупванията на холестерол по стените на артериите са \"механизъм за заздравяване на рани в организма, който се е объркал\", пояснява ученият и обяснява, че \"множество травми\", като инфекции или излагане на дим, увреждат вътрешната лигавица на артериите.Естественият лечебен отговор на организма може да доведе до натрупване на бели кръвни клетки, което от своя страна да предизвика натрупване на холестерол. Това натрупване може да причини развитие на сърдечни заболявания.", "date": "2019.10.17", "title": "И древните хора са имали проблем с холестерола"}
{"url": "https://offnews.bg/futbol/vadiat-ni-ot-kvalifikatciite-za-mondial-2022-713397.html", "text": "България да бъде изхвърлена от допълнителните квалификации за европейско първенство, които ще се проведат през март догодина. Това е поискала FARE (Футболна асоциация срещу расизма в Европа), чийто агенти са били под прикритие на трибуните на стадион \"Васил Левски\" за мача между България и Англия (0:6).Националите ни почти сигурно ще добият право да участват тях заради класирането си в Лигата на нациите, а настроенията бяха, че това са същинските квалификации за нашия отбор, който беше в изключително тежка група.Представителят на организацията за Източна Европа Павел Клименко потвърди, че в расистките скандирания са се включили и стюарди на стадиона.\"20-ина момчета си съблякоха жилетките и се включиха в скандиранията. Това е огромно нарушение от страна на БФС\", категоричен е Клименко.ФИФА също ще направи свое разследване на инцидента, съобщи президентът на Световната централа Джани Инфантино. Според него трябва да има доживотно наказание за расизъм. Това щяло да бъде прието още на следващото заседание на управата на ФИФА.Думите на Инфантино бяха разтълкувани и като заплаха за изваждането на България от световните квалификации за първенството в Катар през 2022 г.УЕФА вече стартира дисциплинарна процедура срещу България и Англия за евроквалификацията, съобщиха от евроцентралата вчера.Лошото дисциплинарно досие, което имаме в УЕФА, не ни помага. По време само на тези евроквалификации отнесохме две наказания по член 14, който третира расизма и други дисциплинарни нарушения. Затворени бяха сектори за двубоя с Англия, такива ще има и за Чехия.Проблемът идва от точка 4 на правилника, която гласи: \"Ако обстоятелствата налагат, компетентното дисциплинарно тяло може да наложи допълнителни дисциплинарни санкции на асоциацията или клуба, който е виновен, като да се играят един или повече мачове на затворени врати, намаляване на точките и/ или дисквалификация от състезанието\". ", "date": "2019.10.17", "title": "Вадят ни от квалификациите за Мондиал 2022?"}
{"url": "https://offnews.bg/temida/akf-i-institutat-za-pazarna-ikonomika-s-9-vaprosa-kam-ivan-geshev-713393.html", "text": "Фондация „Антикорупционен фонд“, заедно с Фондация „Институт за пазарна икономика“, внесоха във Висшия съдебен съвет (ВСС) въпроси до единствения кандидат за главен прокурор – Иван Гешев.Публичното изслушване на кандидатите е задължителен етап от процедурата и служи да помогне на членовете на ВСС да изберат най-достойният измежду тях,“ каза Бойко Станкушев, директор на АКФ. „В случая кандидатът е един, но АКФ се надява, че към изслушването ще се подходи отговорно, а не формалистично“. „Отговорният подход изисква на кандидата Гешев да бъдат зададени въпроси от името на гражданското общество, на научните и професионалните среди, както законът повелява. За съжаление, по значителна част от въпросите г-н Гешев мълчи,“ каза Станкушев.Публичното изслушване предстои на 24-ти октомври тази година. Законът за съдебната власт дава възможност на всички граждански организации, работещи в обществена полза да изразят становище за кандидатите и да формулират въпроси, които да бъдат зададени по време на изслушването от ВСС. Такова право имат и научни организации и професионални организации на магистратите. „Надяваме се на 24-ти октомври единственият кандидат за главен прокурор най-после да отговори на въпросите на гражданските организации, защото принципната му позиция по тях е важен индикатор за посоката на развитие на българската прокуратура,“ каза Станкушев.1. В средата на т.г. заявихте: „В момента продължавам 99%, дори някой да ме предложи, да не участвам в това състезание, което се очертава изключително мръсно и кално. А като се търкаляш в калта, няма как да не се оцапаш. Аз не искам да се търкалям, ако някой иска, да се търкаля“, както и „Ще се купуват магистрати, политици, журналисти – за информация, за очерняне, за лобиране”. В този ред на мисли: каква е автентичната Ви мотивация да приемете номинацията? По Ваши данни и наблюдения има ли купени магистрати, политици и журналисти и ако да, предприети ли са от прокуратурата действия в тази посока?2. Към настоящия момент в изпълнение на решението на ЕСПЧ по делото „Колеви срещу България“ българските власти предстои да предприемат законови мерки за преодоляване на нормативните и институционални дефицити в устройството на Прокуратурата на Република България. Според Вас какъв следва да бъде механизмът, който да обезпечи ефективно, бързо и независимо разследване при достатъчен обществен надзор, когато е налице съмнение за извършено престъпление от страна на действащ главен прокурор? В тази връзка, ще подкрепите ли да бъдат въведени предложените в Независимия анализ на структурния и функционален модел на Прокуратурата на Република България от 2016 г. мерки за ефективно разследване и отчетност на главния прокурор?3. Споделяте ли оценката на Венецианската комисия, направена в становището ѝ от 2017 г. , относно необходимостта от сериозна реформа на модела на прокуратурата, като се има предвид констатацията на Комисията, че „в бившите социалистически страни съществува институционално наследство на силно овластени прокурорски системи, които поставят в опасност независимостта на съдиите“? Ще подкрепите ли предложените в становището на Венецианската комисия мерки за ефективно разследване и въвеждане на процедура за импийчмънт на главния прокурор, сред които са: разследването за извършени нарушения от главния прокурор да се осъществява от независимо лице или орган, който да може да събира и анализира факти и доказателства независимо от прокуратурата; членовете на ВСС от прокурорската квота или с предходен стаж в прокуратурата да нямат блокиращо мнозинство при вземането на решение за импийчмънт; да се намали изискуемото мнозинството за вземане на решение от ВСС относно предложението до президента за освобождаване на главния прокурор?4. Бихте ли подкрепили инициатива за ограничаване на функцията на прокуратурата по общия надзор за законност, както е препоръчано в становището на Венецианската комисия от 2017 г. (§ 41-43)?5. По време на работата Ви като административен ръководител на Специализираната прокуратура, а след това и като заместник на главния прокурор заявихте, че прокуратурата следва да се отвори към гражданите, включително и като изнася пред медиите материали по разследването. В тази връзка:- Считате ли, че трябва да бъде възобновен дебатът за по-силна отчетност на прокуратурата пред обществото чрез възможността Народното събрание (НС) да изисква по собствена инициатива доклади за дейността на прокуратурата, включително по неприключили със съдебен акт дела?;- Бихте ли предприели действия за иницииране на ново тълкуване на конституционния текст, като се има предвид, че в диспозитива на тълкувателно Решение № 6 на КС от 2017 г., изрично се казва, че „Народното събрание не може да изисква от главния прокурор доклад относно дейността на прокуратурата по конкретно наказателно производство“. В същото време конституционната промяна от декември 2015 г. беше обоснована именно с необходимостта от засилване отчетността на главния прокурор?6. В концепцията си, по подобие на концепцията на настоящия главен прокурор, застъпвате виждането за сътрудничество на българската прокуратура с медиите и неправителствените организации. В случай че бъдете избран за главен прокурор ангажирате ли се да организирате периодични Ваши изслушвания с възможност за отговаряне на поставени въпроси от медиите и НПО сектора? Ако отговорът Ви е положителен, какъв би бил предложеният от Вас формат?7. Като наблюдаващ прокурор по делото „КТБ“ в Специализирания съд (дело 2209/2017) считате ли, че лицето Делян Славчев Пеевски следва да бъде разпитано и в какво процесуално качество?8. В Годишния доклад за прилагане на закона и за дейността на прокуратурата за 2018 г. като причини за постановяване на оправдателни присъди се посочват:- поради неправилно квалифициране на деянието с обвинителния акт – 26.1% (23.8%; 20.7%) от общия брой влезли в сила оправдателни присъди и решения;- поради пропуски, грешки или пасивност при събиране на доказателствата в хода на досъдебното производство – 18.7% (20.4%; 14.8%);В доклада се посочват и причините за връщане на делата, сред които:- допуснато на досъдебното производство отстранимо съществено нарушение на процесуалните права – 38.7% от общия брой върнати на прокурорите дела от съда;- констатирани от съда пропуски при изготвяне на обвинителния акт – 32% от общия брой върнати дела.Считате ли, че тези резултати могат да бъдат определени като незадоволителни и каква отговорност ще поемете за работата на прокуратурата в качеството си на административен ръководител, а след това и като заместник на главния прокурор?В случай че бъдете избран за главен прокурор какви конкретни мерки за подобряване на резултатите ще предприемете?9. Според последния Доклад на Европейската комисия за ефикасността на правосъдието на страните членки на Съвета на Европа (CEPEJ) в България броят прокурори на 100 хиляди граждани е най-висок, с коефициент 21,3 при средно брой прокурори за всички изследвани страни на 100 хиляди граждани 11,7. Отново по данни от този доклад натовареността на българските прокурори е с коефициент 1,8 при средна за всички страни 3,1. Спомагателният персонал в българската прокуратура е най-висок за всички изследвани държави с коефициент 40,5. Какви мерки ще предприемете, за да повишите ефикасността на българската прокуратура?", "date": "2019.10.17", "title": "АКФ и Институтът за пазарна икономика с 9 въпроса към Иван Гешев"}
{"url": "https://offnews.bg/bojni/visoko-naprezhenie-broeni-predi-boevete-na-senshi-713384.html", "text": "Малко по-малко от 10 дни преди четвъртата бойна галавечер SENSHI във Варна, капитанът на националния ни отбор по кикбокс Атанас Божилов и съперникът му от Беларус Павел Правашински си размениха предизвикателни реплики в социалните мрежи. Беларуският кикбоксьор се закани, че е готов на 100% да дойде в България и да победи Божилов.„На 26 октомври идвам в България. Предстои ми бой, който въобще няма да е лесен, но аз съм готов на 100%. Атанас, ти готов ли си за мен? Хайде да покажем една хубава битка“, заяви Правашински във видеобръщение към родния ас. Божилов, обаче, не му остана длъжен.„Чувам, че си готов за мен. Аз също съм готов за теб. Чакам те на 26 октомври във Варна на SENSHI, за да разберем кой е по- добрият боец“, отговори капитанът на националния ни отбор по кикбокс в свое видео.Двубоят между Атанас Божилов и Павел Правашински ще е една от ключовите срещи на SENSHI 4. Двамата ще се изправят на арената на галата по правилата на К-1 в категория до 75 кг.Бойното шоу е на 26 октомври от 19 часа в зала „Конгресна“ на Двореца на културата и спорта във Варна.Специално за галата у нас ще пристигнат холандската кикбокс легенда Петер Артс и четирима от неговите най-добри състезатели, които ще се бият на SENSHI. Сред специалните гости ще бъде и четирикратният шампион на К-1 - Ернесто Хуст.Четвъртото издание на спортното шоу ще предложи 12 киокушин и кикбокс сблъсъка на ринга между бойци от близо 10 страни. За пръв път на SENSHI ще се проведе и женски двубой на арената. Световната ни и европейска шампионка по кикбкокс и муай тай Теодора Кирилова ще се изправи срещу непобеждавана до момента състезателка от Русия.", "date": "2019.10.17", "title": "Високо напрежение броени преди боевете на SENSHI"}
{"url": "https://offnews.bg/obshtestvo/zam-ministar-rusinova-stremim-se-chrez-preventcia-da-predotvratim-sl-713400.html", "text": "Борбата с насилието и защита на жертвите на насилие, основано на пола, е приоритет в Националната стратегия за насърчаване на равнопоставеността на жените и мъжете 2016-2020 г., разработена от Министерството на труда и социалната политика.Затова дейностите са насочени към превенция и осигуряване на адекватна подкрепа на жертвите на насилие чрез широка мрежа от услуги. Това каза заместник-министър Зорница Русинова по време на среща със специалния докладчик на ООН за насилието срещу жени Дубравка Шимонович.Тя представи основните моменти в актуалния Национален план за действие за насърчаване на равнопоставеността на жените и мъжете за периода 2019-2020 г. В документа са залегнали дейности по подобряване на правната рамка в областта на насилието над жени и домашното насилие, повишаване на експертизата на специалистите, работещи по тези случаи и повишаването на информираността на уязвимите групи. Една от най-значимите реформи в областта на социалната политика е извеждането на социалните услуги в отделен закон, напомни зам.-министър Русинова. Тя уточни, че за правителството и работата на министерството е важно качеството на услугите. Законът за социалните услуги, който ще влезе в сила от 1 януари 2020 г., разграничава социалните плащания от подкрепящите услуги.С въвеждането на карта на услугите се гарантира, че на база оценка на потребността от тях, такива ще бъдат разкрити на територията на всички общини, които имат нужда от тях, обясни Русинова. В законодателството се регламентират и изискванията към специалистите, както и се обезпечава качеството на контрола на услугите.  По време на разговора зам.-министър Русинова представи различни видове социални услуги, които се предлагат на жертвите на насилие и се финансират от държавния бюджет. Към края на юли 2019 г. на територията страната се предоставят социални услуги, делегирана от държавата дейност за жертви на домашно насилие в 25 Кризисни центъра (КЦ). От тях 19 са за деца и 6 за лица. Общият им капацитет е 260 места.", "date": "2019.10.17", "title": "Зам.-министър Русинова: Стремим се чрез превенция да предотвратим случаи на насилие, основано на пола"}
{"url": "https://offnews.bg/medii/slavi-trifonov-kupi-televizia-stara-zagora-713431.html", "text": "Бившият телевизионен водещ и сегашен партиен лидер Слави Трифонов е купил телевизия \"Стара Загора\", съобщи \"Дневник\". Така той си осигурява лиценз за национален ефир, който телевизията притежава от средата на 2017 г. с решение на Съвета за електронни медии. Освен справката в Търговския регистър, която показва сделката, от телевизията неофициално са потвърдили пред \"Дневник\", че тя е факт и бъдещият собственик е именно Трифонов.Юридическото лице, чрез което ще се управлява дружеството на телевизията, е \"Седем осми\" АД, представлявано от Трифонов.Преди два дни Трифонов обяви, че телевизията му \"7/8 TV\" ще може да бъде гледана в най-скоро време, но от екипа му така и не съобщиха подробности за бъдещия канал.Справка в Търговския регистър показва, че от 10 октомври в съвета на директорите на дружеството собственик на ТВ \"Стара Загора\" - \"Статис\" АД, са вписани Евгени Димитров – Маестрото, Диана Младенова, която беше продуцент на \"Шоуто на Слави\", и Ася Тодорова, която е в съвета на директорите на продуцентската му компания \"Седем осми\".Едното от заявленията в Търговския регистър, което е за промяна на действителните собственици на дружеството \"Статис\", е внесено от името на Слави Трифонов от негов упълномощен адвокат, сочат още документите. Засега внесеното заявление за действителен собственик в лицето на Слави Трифонов все още се обработва, вписана е промяната в представителите и в съвета на директорите на телевизията.", "date": "2019.10.17", "title": "Слави Трифонов купи телевизия Стара Загора"}
{"url": "https://offnews.bg/izvan-terena/kulturistka-i-mis-bikini-minala-balgarskata-granitca-sas-750-kg-kanabi-713402.html", "text": "39-годишната сръбска културистка и бивша Мис Бикини 2015 Оливера Угочи е била заловена в Румъния след преминаване на българската граница със 750 кг канабис.Стоката е била предназначена за транспорт в Унгария. До залавянето се стига сед рутинна проверка на пътя. Бялото комби с канабиса е била спряно за рутинна проверка. Зад волана му е бил 32-годишен сърбин.Канабисът е бил маскиран в пакети с кафе, което е стар трик за заблуда на обучените да откриват наркотици кучета. Оливера Угочи и още един мъж са пътували в друг автомобил, но връзката им с първия автомобил е безспорна.Тримата ще бъдат изправени пред съда, а обвиненето е поискало арест от 30 дни за участие в организиран международен трафик на наркотици.\"Стойността на канабиса на черния пазара е 9 милиона евро, съобщават румънските медии.", "date": "2019.10.17", "title": "Културистка и Мис Бикини минала българската граница със 750 кг канабис"}
{"url": "https://offnews.bg/futbol/atanas-furnadzhiev-podade-ostavka-kato-vitceprezident-na-bfs-713432.html", "text": "След като Борислав Михайлов подаде оставка, същото направи и вицепрезидентът на Българския футболен съюз Атанас Фурнаджиев. Това оповести самият той в съобщение за медиите и родните почитатели на футбола.Фурнаджиев призова колегите си да гласуват за извънреден конгрес през януари или февруари. Той се смяташе за фаворит за длъжноста на Михайлов като президент и имаше вариант да бъде накаран да изпълни мандата му.При положение, че той отказва да заеме ръководната функция до конгреса, тогава всичко се поема от Михаил Касабов. Фурнаджиев обаче е категоричен, че трябва да има ново общо събрание.\"\".", "date": "2019.10.17", "title": "Атанас Фурнаджиев подаде оставка като вицепрезидент на БФС"}
{"url": "https://offnews.bg/medii/sem-otstrani-ofitcialno-shefa-na-bnr-video-713380.html", "text": "С пет гласа \"за\" и нито един против или въздържал се СЕМ прекрати днес предсрочно мандата на генералния директор на БНР Светослав Костов.За временен управляващ на БНР съветът назначи Антон Митов, който е директор на архива на радиото.OFFNews излъчи наживо заседанието в 14:00 на .СЕМ задейства процедурата по отстраняването му от поста заради груби нарушения. Повод за това стана безпрецедентното спиране на ефира на Програма \"Хоризонт\" на 13 септември т.г.Миналата седмица СЕМ даде на Костов седем дни за писмено становище. В него той е посочил, че категорично отхвърля всички хипотези, с които е мотивирано неговото отстраняване, посочи на заседанието юристът на регулатора Емилия Станева. Допълнил е, че СЕМ не е взел предвид планираната профилактика на 3 предавателя. И е добавил, че правото на информация на гражданите е гарантирано не само от Програма \"Хоризонт\", а и от \"Христо Ботев\", която не е спирала.\"Това, което дори при военно положение не може да се случи, се случи с БНР при г-н Светослав Костов\", посочи членът на СЕМ Ивелина Димитрова. Тя цитира правото на информация на всеки гражданин, което е гарантирано от Конституцията и което не може да бъде нарушено дори във време на война.Бетина Жотева също обяви, че подкрепя прекратяването на мандата. Допълнително в това я е убедило изслушването на главния прокурор Сотир Цацаров във временната анкетна комисия за БНР в парламента.Галина Георгиева коментира, че СЕМ е дал достатъчно време на генералния директор да овладее кризата, но това не се е случило.На същото акцентира и Розита Еленова. Тя посочи, че вместо да овладее кризата като мениджър, Костов е преминал в режим на лични нападки от по-слабия към по-силния и се е усетило заиграване със синдикализма.В последния месец тук се чуха много думи, но малко отговори, посочи председателят на СЕМ София Владимирова. Тя припомни, че все още не е ясно кой и защо е спрял радиосигнала и заяви, че нарушението е достатъчно грубо, за да се допусне да стане системно.Предстои СЕМ да насрочи нов конкурс за генерален директор.", "date": "2019.10.17", "title": "СЕМ отстрани официално шефа на БНР (видео)"}
{"url": "https://offnews.bg/drugi/predstaviha-programa-za-vazrazhdane-na-balgarskia-basketbol-713396.html", "text": "Нова революционна национална програма за развитие на българския баскетбол в периода 2020-2023 година може да започне да прилага Българска федерация по баскетбол.Концепцията бе изготвена от \"Спортс Мениджмънт България\", по поръчка на БФБ и в средата на миналата седмица беше представена на членовете на Управителния съвет на баскетболната централа.През декември програмата трябва да бъде одобрена и от Общото събрание на организацията.Националната програма за развитие на българския баскетбол в следващите 4 години е фундаментален документ, който полага основите за осъществяване на невиждана до този момент трансформация в българска спортна федерация. Тя съдържа детайлен анализ на качеството на управление на федерацията, на финансовото състояние и на административния й капацитет. В аналитичната си част документът разглежда също регулаторните документи, високото спортно майсторство, изграждането на институционална идентичност на БФБ и Национална баскетболна лига, както и използването на потенциала на международните мачове и събития, организирани на територията на България.\"Националната програма е разписана на 45 страници, което е с 50% повече от тази на ММС. По същество е разделена на 11 приоритета, които съдържат 39 мерки. В мерките са включени 101 конкретни действия, които трябва да бъдат предприети, за да се реализира програмата успешно. Разработих и оперативен план към програмата за следващите 4 години, който разбива действията на стотици детайлни стъпки и определя отговорните за тях лица\", обяснява Виктор Кирков, изпълнителен директор на \"Спортс Мениджмънт България\".Сред ключовите приоритети от програмата са преминаването към електронно управление на процесите в БФБ, повишаването на квалификацията на спортно-педагогическите кадри в системата на българския баскетбол, подобряване управлението на връзката с привържениците и диверсификация на риска по отношение на финансирането на федерацията.\"Според последните промени в Закона за физическото възпитание и спорта всяка една федерация, която иска да получи лиценз от Министерство на младежта и спорта (ММС), трябва да изготви такава програма. Чест прави на БФБ, че не направиха нещата проформа, както много други федерации, а потърсиха партньорство с външен експерт\", допълни още Виктор Кирков.\"Бих искал да изразя задоволството си от много професионално и отговорно изработената от \"Спортс Мениджмънт България\" ЕООД Национална програма за развитие на българския баскетбол 2020-2023., написа в писмо президентът на БФБ Георги Глушков. - Задълбоченият анализ на настоящото състояние на баскетбола в България, направените препоръки и предложените мерки за развитие и подобряване на работата на БФ Баскетбол демонстрират компетентност и желание действително да се помогне на нашата организация. Няма съмнение, че при друга необходимост от професионална помощ в областта на спортния мениджмънт ние отново ще се обърнем към Вашите услуги, като също така сме готови да ги препоръчаме на наши колеги\".", "date": "2019.10.17", "title": "Представиха програма за възраждане на българския баскетбол"}
{"url": "https://offnews.bg/zdrave/v-sasht-arestuvaha-meditcinski-sestri-organizirali-boeve-mezhdu-patci-713406.html", "text": "В Северна Каролина бяха арестувани три медицински сестри за организиране на боеве между пациенти с Болест на Алцхаймер, съобщи БТВ, цитирайки CBS.Случаят се е разиграл в дом за възрастни хора. 20-годишната Тонейша Тайсън, 26-годишната Тенеси Джордън и 32-годишната Мерилин Маккий са обвинени, че са унизили възрастните пациенти.Разследването срещу трите жени е започнало през юни, когато в полицията е подаден сигнал срещу тях. Засега има доказателства за един случай, но според свидетелски показания сестрите редовно са провокирали агресия у възрастните хора.На видеоклип е било записано как насърчават възрастните хора да се удрят. В \"Спешна помощ\" обаче не сa регистрирани случаи на пострадали пациенти.Щатските власти са забранили в дома за възрастни хора да приемат нови пациенти. От ръководството на заведението са обявили, че не са запознати с организирането на боеве, а трите медицински сестри са били уволнени.", "date": "2019.10.17", "title": "В САЩ арестуваха медицински сестри, организирали боеве между пациенти с Алцхаймер"}
{"url": "https://offnews.bg/kultura/stejsi-kent-edna-ot-naj-vazhnite-savremenni-dzhaz-pevitci-s-kontcer-713398.html", "text": "След големия успех на концерта на американската певица Лиз Райт тази година, който се проведе в Античния театър в Пловдив, програмата Jazz Symphony продължава с забележителната , която е сред най-големите имена в джаза днес.Малко преди края на годината, по покана на  и със съдействието на , световноизвестната певица ще гостува за първи път в България.На 28 декември от 20:00 ч. в Градски дом на културата „Борис Христов“ в Пловдив, заедно с оркестъра на Опера Пловдив и музикантите, които я придружават в световно ѝ турне, Стейси Кент ще изпълни специална програма, която включва и песни от последния ѝ албум I Know I Dream: Orchestral Sessions (2017 г.) В него тя работи за пръв път със симфоничен оркестър.Наред с новите композиции, албумът включва още джаз стандарти, боса нова и шансони. Той е и продължение на дългогодишното сътрудничество между Стейси Кент, нейния съпруг – британският саксофонист, продуцент, композитор и аранжор Джим Томлинсън и носителя на Нобелова награда за литература за 2017 г. – Казуо Ишигуро. Именно работата ѝ с прочутия писател променя посоката на нейната кариера. Още през 2002 г. той нарича Стейси Кент „естествен минималист, който печели легион от фенове със своя подход „по-малкото е повече“.Преди близо 15 години Стейси Кент и Джим Томлинсън решават да опитат нещо извън репертоара на Great American Songbook и предлагат на Казуо Ишигуро да работят заедно. Така се стига до първия им съвместен проект – Breakfast on the Morning Tram (2007 г.), който е номиниран за „Грами“ и има платинен статус по продажби. През последните години творческото трио работи активно заедно – Томлинсън пише музиката, а Ишигуро текстовете на песните на Стейси Кент.Стейси Кент завършва сравнително литературознание в Ню Йорк. През 1990 г. се мести да живее в Лондон, където учи музика и остава до днес. През 1997 г. издава първия си албум Close Your Eyes. Нейната естетика е разнообразна и включва джаз, поп и боса новата. Тя пее свободно на английски, френски и португалски език. Въвеждайки ново звучене, Стейси Кент оставя характерен и фин отпечатък върху джаз стандартите.Певицата е част от музикалната сцена над 20 години и има повече от 2 милиона продадени албума. Концертирала е в над 50 държави. Тя печели множество награди, включително Джаз вокалист на годината през 2001 от Джаз наградите на BBC. През 2009 получава висшето френско държавно отличие за „значителни заслуги към обогатяването на френското културно наследство“ – Ордена за изкуство и литература.Jazz Symphony: Стейси Кент, 28 декември 2019, 20:00 ч., Градски дом на културата „Борис Христов“, Пловдив. Концертът ще бъде с участието на симфоничния оркестър на Държавна опера Пловдив.Билетите са вече в продажба в мрежата на .", "date": "2019.10.17", "title": "Стейси Кент - една от най-важните съвременни джаз певици, с концерт в Пловдив"}
{"url": "https://offnews.bg/tenis/nasha-tenisistka-pecheli-mach-za-10-minuti-713371.html", "text": "Държавната шампионка Петя Аршинкова се класира за четвъртфиналите на турнира по тенис на твърди кортове в турския курорт Анталия с награден фонд 15 хиляди долара.Поставената под номер 5 Аршинкова елиминира румънката Йоана Гаспар за само 10 минути, след като Гаспар загуби 12 от първите 16 разигравания и се отказа при 0:3 гейма заради травма.Така пловдивчанката заработи 2 точки за световната ранглиста и 367 долара.Тя показва добра форма през този месец, като спечели 10 от последните си 11 мача в състезания на ITF и взе първа титла в кариерата си на турнира от същия ранг в Созопол в началото на октомври.", "date": "2019.10.17", "title": "Наша тенисистка печели мач за 10 минути"}
{"url": "https://offnews.bg/futbol/stana-iasno-koj-mozhe-da-smeni-bobi-mihajlov-713368.html", "text": "В дневния ред на утрешния Изпълком на БФС няма точка за обсъждане на дата за извънреден конгрес. Така наследникът на Борислав Михайлов ще бъде избран още сега от членовете на Изпълкома.Уставът на централата гласи: “при подаване на оставка, трайна невъзможност да изпълнява задълженията си или смърт, правомощията на президент се изпълняват от първия вицепрезидент, а при невъзможност или отказ от негова страна - от друг вицепрезидент избран от ИК до провеждането на конгрес”.Първият вицепрезидент Йордан Лечков е кандидат за кмет на Сливен и няма как да бъде обявен за изпълняващ длъжността президент на БФС. Така почти сигурно на поста на Борислав Михайлов ще застане бизнесменът Атанас Фурнаджиев, ако оставката на Боби бъде приета.Очаква се Фурнаджиев да изпълнява длъжността на президент до края на мандата на сегашното управление, който изтича през 2022 година. Той няма да е временен президент, а постоянен.Повече от 10 години е отдаден на българския футбол. Започва кариерата си в БФС като шеф и председател на Дисциплинарната комисия, а към днешна дата е член на Изпълкома и вицепрезидент. Той бе избран за член на комисията по маркетинг на УЕФА.Фурнаджиев е завършил УНСС и има бакалавърска степен по “Счетоводство и контрол”. По-късно става магистър във “Външна търговия”. Той е управител на “Форд Мото-Пфое”, председател на варненския “Пфое мол” и управител на “КП Имобилиен”, която е собственик на “Белведере Холидей Клуб” в Банско, пише в справката за Фурнаджиев в сайта на БФС.", "date": "2019.10.17", "title": "Стана ясно кой може да смени Боби Михайлов"}
{"url": "https://offnews.bg/politika/rumen-jonchev-dva-mandata-kmet-i-si-otivash-vkashti-713369.html", "text": "15 милиарда лева минаха през ръцете на Йорданка Фандъкова, откакто тя е кмет на София. Къде отидоха парите, как се усвоиха? Ние ще спрем корупцията в Столична община!Това заяви лидерът на Земеделския народен съюз Румен Йончев и кандидат за общински съветник от коалицията „Движение България на гражданите“ (ДБГ, ЗНС, НДСВ, Път на младите) в ефира на телевизия „Евроком“, цитиран от пресцентъра на ДБГ. „Контролът е работа на Общинския съвет. Проблемът е, че преди избори всеки е опозиция, а след това изведнъж става част от властта. В последния СОС опозиционерите минаха към ГЕРБ“, каза Йончев. Лидерът на ЗНС е категоричен, че единственият начин за спиране на корупцията е прозрачността в управлението.„С днешните технологии какво пречи хората да бъдат питани за основни проблеми. Не става въпрос за официални референдуми, а за допитвания. Нека обществените поръчки да се случват в електронното пространство, така че всички да ги виждат. Огромното блато е в административното обслужване“, отсече Румен Йончев.Той се обяви за мандатност на кметовете, защото днешните методи на управление възпроизвеждат едни и същи политически елити. И това важи не само за кметовете, а и за народните представители. „Политическите партии са неспособни да се справят с това. Нужно е законодателство. 2 мандата и си отиваш вкъщи“, заяви Йончев.", "date": "2019.10.17", "title": "Румен Йончев: Два мандата кмет и си отиваш вкъщи"}
{"url": "https://offnews.bg/zdrave/ananiev-shte-ima-uvelichenie-na-zaplatite-v-rzi-713395.html", "text": "През 2020 г. се предвижда 10% увеличение на възнагражденията на работещите в регионалните здравни инспекции, съобщи министърът на здравеопазването при откриването на обновеното отделение за диализно лечение към УМБАЛ \"Игнат Канев\" Русе, пред журналисти. По думите му увеличение е имало и в началото на тази година.Кирил Ананиев каза още, че с близо 600 хил. лв., предоставени от Министерството на здравеопазването, университетската болница „Канев“ в Русе е закупила хемодиализни апарати, водоочистваща система,  специализирани столове и електрически легла.Още 500 хил. лв. за ремонт на диализното отделение са осигурени от фондация „Игнат Канев“. Отделението притежава III-то ниво на компетентност, разполага с 24 диализни поста и обслужва 143 пациенти от област Русе и съседните области. В рамките на събитието здравният министър Кирил Ананиев отбеляза, че за модернизирането на хемодиализните центрове в цялата страна през 2018 г. правителството е отпуснало 8,1 млн. лв., от които около 5 млн. лв. са били предоставени на 29 хемодиализни структури на територията на цялата страна за извършване на ремонтни дейности и закупуване на хемодиализна техника и оборудване. Ананиев посочи още, че за последните две години МЗ е инвестирало в русенската болница близо един милион лева. Той заяви, че държавата ще продължи да инвестира в държавните болници, които трябва да бъдат конкурентоспособни на останалите лечебни заведения и да осигуряват качествена и навременна медицинска помощ на българските граждани.Министърът благодари на Игнат Канев за направеното от него дарение, което е дало възможност разширението и ремонтът на диализното отделение да станат факт. ", "date": "2019.10.17", "title": "Ананиев: Ще има увеличение на заплатите в РЗИ"}
{"url": "https://offnews.bg/obshtestvo/vanshno-ochakva-se-golemi-protesti-da-blokirat-barselona-713370.html", "text": "В оставащите дни до края седмицата се очаква нарастване на напрежението и противопоставянето между протестиращите и органите за поддържане на обществения ред в испанската автономна област Каталуния и столицата  Барселона. За 18 октомври, петък, е обявена генерална стачка, предупреждава Министерството на външните работи.Към блокирането на редица пътни магистрали и летища се добавя нова вълна на политически протести, изразяващи се в шествия на студенти, улични боеве, издигане на барикади, издигане на улични клади и продължителни демонстрации около правителствени учреждения, чието местоположение фактически съвпада с главните туристически зони на големите каталунски градове. Голяма е опасността именно местата с основните забележителности да станат сцена на размирици и насилие, допълват от Външно.Оттам препоръчват на българските граждани да не предприемат без неотложна необходимост пътувания до Каталуния преди и по време на обявената за петък генерална стачка, а постоянно пребиваващите в областта български граждани или туристи да избягват районите, в които се организират протестни мероприятия.Остават в сила и предишните предупреждения и съобщения от Министерството на външните работи на България.Генералното ни консулство в Барселона и посолството ни в Мадрид следят ситуацията и са готови да оказват съдействие при необходимост. Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846.", "date": "2019.10.17", "title": "Външно: Очаква се големи протести да блокират Барселона"}
{"url": "https://offnews.bg/lajfstajl/politciata-zastrelia-sina-na-zvezdata-ot-seriala-tarzan-713362.html", "text": "Съпругата на актьора Рон Ели, който изигра Тарзан в едноименния сериал от 60-те, е била намушкана до смърт от сина им в дома им в Калифорния във вторник вечерта, съобщи местната полиция. В последвала полицейска акция органите на реда са застреляли извършителя.Полицията била повикана в къщата на семейството в Санта Барбара, Калифорния, където 62-годишната Валери Лундийн Ели лежала мъртва с множество прободни рани. Властите съобщиха, че полицията незабавно започнала издирване на 30-годишния Камерън Ели. След като бил открит извън дома му, му била направена засада.  Униформените са преценили, че той представлява заплаха, и са го простреляли смъртоносно.81-годишния актьор Рон Ели е бил в къщата по време на нападението, но не е пострадал. Отведен е за преглед в болница и по-късно е бил освободен.Рон Ели е известен с ролята си на Тарзан в телевизионния сериал, излъчван по NBC през 1966-1968. Рон и Валери Ели, която е бивша Мис Флорида, имат три деца - две дъщери и един син.Камерън Ели е учил в елитното училище “Филип Екситър“ в Ню Хемпшир, след което постъпва в университета в Харвард, където играе за местния футболен отбор. Последните две години работи като охранител.Актьорът изоставя шоубизнеса за периода от 2001-2014 г. Самият той споделя, че се е оттеглил от актьорската си кариера, за да се отдаде на семейството си.  Ели играе и в главната роля във филма The Man of Bronze от 1975 г.", "date": "2019.10.17", "title": "Полицията застреля сина на звездата от сериала 'Тарзан'"}
{"url": "https://offnews.bg/futbol/todor-batkov-borislav-mihajlov-stana-zhertva-na-zagovor-713408.html", "text": "Бившият собственик на Левски Тодор Батков смята, че президентът на БФС Борислав Михайлов е станал жертва на заговор по време на евроквалификацията с Англия, когато на стадион \"Васил Левски\" избухна расистки скандал.Адвокатът говори пред Sportal.bg ден преди събирането на Изпълкома на БФС, който трябва да реши какво да прави след подадената под натиска на изпълнителната власт в лицето на премиера Бойко Борисов и спортния министър Красен Кралев оставка от Боби Михайлов.\"Няма да сме далеч от истината, ако кажем, че Боби Михайлов стана жертва на заговор. Всъщност, че нещо ще стане на този мач се знаеше преди това, и то можеше да бъде предотвратено. Самият Боби обаче какво би могъл да направи... Вижте, едно такова нещо може да бъде съчинено от няколко страни. Трябва да се помисли откъде е дошло.На такова нещо са способни английските медии - между другото точно такива неща са в репертоара на техните таблоиди. На второ място, интерес от такъв скандал биха имали грандовете Левски и ЦСКА, които не понасят Боби. Освен това може някой да цели отклоняване на общественото внимание\", заяви Батков пред Sportal.bg.\"Искам да кажа на тези, които твърдят, че в Англия имат много по-страшен проблем с расизма, че това е вярно, но не и на стадиона. В Англия имат проблеми с хулигани и расизъм, но до спортното съоръжение. Такива неща там не се допускат, още повече на сериозна официална среща на ниво национални отбори.На трибуните англичаните си решиха проблемите още след \"Хейзел\" - със закон и строги мерки. Ходя понякога на дербита от английското първенство и проблеми няма. Няма и униформени. Агитката на Ливърпул пее, веят шалове, знамена, голи до кръста, но толкова, дотам. Няма псувни, няма обиди. Там нещата на стадиона са сериозни\", каза още адвокатът.\"В крайна сметка евентуалната промяна е за добро. Казвам евентуална, защото нека все пак видим какво ще се случи. Както се казва, око да види и ръка да пипне. Предполагам, че утре от Изпълкома на БФС ще спазят стрикно своя устав, така трябва да бъде.Като че ли футболът ни има нужда от по-млади хора, време е сякаш наистина за промяна, както казах - за добро, но не искам да се ангажирам с имена\", допълни бившият бос на \"сините\", който днес празнува своя 61-и рожден ден.", "date": "2019.10.17", "title": "Тодор Батков: Борислав Михайлов стана жертва на заговор"}
{"url": "https://offnews.bg/politika/ventcislav-venkov-i-v-shumen-i-v-selata-horata-stradat-ot-koshmarnia-713375.html", "text": "И в Шумен, и в селата хората страдат от кошмарния обществен транспорт, който или изобщо липсва, както в с. Лозево, или е крайно недостатъчен, а автобусите са в плачевно състояние. Това показаха десетките срещи с граждани, които проведохме с екипа ми през последните дни.Това заяви кандидатът за кмет от „БСП за България” Венцислав Венков. Той коментира, че шатрата на БСП привлича много граждани, които се оплакват от проблемите на Шумен в разговори с него и кандидатите за общински съветници от левицата. По думите му най-много страдат от лошия транспорт незрящите. „Те се оплакаха, че заради недостъпните за тях градски автобуси, те са буквално затворници в домовете си”, уточни Венков. На среща в Центъра за рехабилитация на хора със зрителни увреждания, Венцислав Венков и кандидатът за съветник Лили Петрова чуха много конкретни примери защо гражданите се чувстват ощетени – заради труднодостъпните за тях автобусни спирки, липсата на сигнализация за хора с увреждания, препълнените малки рейсчета, които понякога дори не спират, защото не могат да качат други пътници. Хората със зрителни увреждания поискаха от кандидатите на левицата нова транспортна схема в Шумен и нови автобуси, които ще са достъпни за всички граждани. Незрящите се оплакаха и от липсата на достъп до зала „Арена – Шумен”, която за тях се оказала невъзможна за посещения, защото трудно могат да влязат в нея. Хората със зрителни увреждания нямат и никакви условия за спорт и поискаха от следващия кмет да получат достъп поне до една от спортните зали. Транспортът се оказа изключително сериозен проблем и за жителите на шуменския квартал Макак, с които по-късно се срещнаха кандидат- кметът Венцислав Венков и кандидати за общински съветници от листата на \"БСП за България\". В препълнената зала на местното читалище хората от Макак масово недоволстваха срещу недостатъчните и неудобни автобусни линии. До квартала има само 5 автобуса дневно, които са крайно недостатъчни.В Макак имат огромен проблем и с липсата на канализация. Жителите питат защо вече 20 години слушат празни обещания за канализация. „Всички въпроси по канализацията са в ръцете на общинския кмет”, заяви народният представител от БСП Иван Иванов, който също присъства на срещата. Депутатът коментира, че за съжаление досегашният кметски екип не е смятал кварталите и селата за важни обекти.„Канализация може да има, но трябва много сериозна работа с ВиК – Шумен, което за съжаление е докарано до фалит”, посочи Иван Иванов. В тази връзка бившият зам.-кмет по строителство и кандидат за нов мандат Иван Йонков посочи, че изграждането на канализацията е напълно възможно и ако БСП спечели властта, ще работи за това през следващите години. „Още през декември ще заложим средства в следващия бюджет за проектиране на канализация в кварталите Макак и Мътница и през следващите години ще започне реалното строителство”, каза Иван Йонков.", "date": "2019.10.17", "title": "Венцислав Венков: И в Шумен, и в селата хората страдат от кошмарния обществен транспорт"}
{"url": "https://offnews.bg/politika/karlos-kontrera-razsledvaneto-na-db-za-avtobusite-e-staro-i-sbarkano-713372.html", "text": "Трогателни са опитите за клеветническа кампания на формацията и някои техни кандидати срещу новите автобуси за северните райони на София и един частен транспортен оператор. Това пише в своя позиция Карлос Контрера от ВМРО, вносител на доклада за автобусите, за  обяви корупционен скандал. В позицията си Контрера обяснява: Сатанизирането е основен прийом на уж демократичната общност у нас – факт, доказан за пореден път. Вчера фабриката за фалшиви новини на коалицията между ДСБ, Христо Иванов и зелените, които по съдебно решение вече не са зелени, избълва поредната лъжа. Твърденията за далавери по отношение на автобусни линии, обслужвани от частен превозвач, са претопляне на отдавна опровергани неистини. За любителите на добрите стари факти, а не фантасмагории, ето и истината. Мнимият им експерт по транспорта Чаушев твърди, че превозвачът возел с автобуси, които не били съгласно договора. Истината е, че в случай на аварирали коли изборът е или хората да седят по спирките, или да бъдат извозени. Всеки нормален човек, освен хората на ген. Атанасов и Бойкикев, би ги извозил. Ползва се една извънредна ситуация, за да се създават скандали. Твърдят също, че превозвачът возел скъпо. Дори се разпространява някаква таблица.Разследването им е сбъркано из основи първо, защото в София няма концесия в обществения транспорт. Има договори за превоз на пътници след конкурс. Години наред разликата се обяснява, но те не я разбраха или умишлено подвеждат хората.Второ – изчисленията на „Демократична България\" почиват върху грешни данни. Дали сами са си ги измислили или са им подхвърлени от „доброжелатели\" - не знам. За сведение на техните експерти – Факт е, че договорът е резултат от мой доклад през 2016 г. Внесъл съм го сам и го защитих, дори намалихме цената от 3.60 на 3.00 лв. Принудихме превозвача да вкара за своя сметка 60 газови автобуса, после да закупи още два. Инвестицията от 30 млн. лв. е за негова сметка, както и стопанският риск. Общината му заплаща само пробега на километър, и то на цена по-ниска от тази на общинския превозвач. Автобусите са за северните райони по определени линии, където преди се движеха 30-40 годишни возила без климатици и без отопление. Сега се движат нови екологични автобуси. Данните на Центъра за градска мобилност показват, че пътникопотокът се е увеличил. Хората са доволни. Обидно, глупаво и унизително е, че една от малкото стойностни придобивки за по-бедните райони като Нови Искър и Кремиковци, стана повод отново за крамоли. Още по-обидно е, че хора, които се пишат за много демократични и либерални, сугестират в посока да се спрат новите автобуси на тези по-бедни райони и хората отново да се измъчват в 30-40 годишни рейсове.Атаката на „Демократична България\" срещу новите автобуси е плод на завист и злоба. Саботират едно от малкото хубави неща, които се направиха за традиционно изоставените от местната власт доскоро северни райони на София. Питам какво направиха за цял мандат съветниците на ДСБ за хората. Освен питанията за кучешките приюти и Зоопарка? Колко доклада внесоха и колко проблема решиха? Свършиха ли истинските, големите проблеми на столицата, че се огледахте в доклада на един най-обикновен съветник, който просто си върши работата? Наистина ли стигнахте до мен, Контрера, толкова ли Ви е въображението? Изговорихте ли всички истински далавери, че се огледахте в новите автобусите на най-бедните райони?За пореден път „Демократична България\" показа истинската си политическа философия – лъжата, манипулацията и спекулацията.", "date": "2019.10.17", "title": "Карлос Контрера: Разследването на ДБ за автобусите е старо и сбъркано"}
{"url": "https://offnews.bg/zdrave/otkriha-beltak-kojto-zabavia-stareeneto-pri-hora-nad-85-713401.html", "text": "Учени откриха повишени нива на белтък, способен да забавя стареенето при хората на възраст над 85 години, съобщава Medik Forum. Изкуственото увеличаване на показателите му в организма съществено удължава живота, твърдят те.Докато човечеството мечтае за еликсир на младостта, изследователи откриха белтък, способен да удължи живота, в мозъка на 85-годишни хора.Субстацията REST забавя процесите на стареене за сметка на потискане на хиперактивността на невроните в мозъка. Предишни изследвания свързваха прекалената мозъчна активност с проблеми с паметта и вниманието, както и с разстройства като деменцията и епилепсията.Новото изследване на мозъка на хора, починали преди да навършат 60 години и такива доживели до 100 г. показва, че в първия случай мозъкът има максимално ниски показатели на REST.Проведени с лабораторни животни експерименти са установили, че ако нивата на този белтък бъдат изкуствено завишени, животът им се удължава. Ако същите показатели се намалят – животът се съкращава.На база тези резултати учените предполагат, че лекарство на основата на съставки, които атакуват показателите на REST белтъка в мозъка може да бъде мощен метод за профилактика на болестите на възрастта. В бъдеще този препарат дори ще удължава живот ни, казват учените от Медицинското училище на Харвард.", "date": "2019.10.17", "title": "Откриха белтък, който забавя стареенето при хора над 85"}
{"url": "https://offnews.bg/futbol/huliganite-v-anglia-vav-vaztorg-ot-nashite-veche-gi-imitirat-po-ulitc-713376.html", "text": "Случилото се в София по време на евроквалификацията с Англия беше посрещнато с възмущение от обществото на Острова, но в редиците на футболните хулигани явно е намерило топъл прием.За това свидетелства 24-годишната Рийм Фахад от района на Болтън, която споделя пред \"Дейли Стар\", че младежи са започнали да надават маймунски звуци, след като са я срещнали да кара колело. Тя споделя мнението си, че действията на младежите са били вдъхновени от българските фенове в злополучния мач, а мнението й намира място на страниците на изданието.Междувременно шефът на Националния клуб на привържениците на Левски Степан Хиндлиян отрече само фенове да са замесени в скандала.\"Темата с расисткия скандал от мача между България и Англия е силно преекспонирана, ежедневно сме свидетели на ксенофобски изказвания и поведение, и то включително от хора, които са във властта. Държавата не прави абсолютно нищо, за да се предотвратяват тези неща.Много е удобно да се прехвърля вината винаги на някакви организирани групи от хора - левскари, ултраси и т.н. На стадиона е имало жестове и подвиквания от абсолютно всякакъв спектър от хора, които са били там. Фокусът е хвърлен върху една група от хора. Става въпрос за много тежка форма на лицемерие\", каза той пред БНТ.", "date": "2019.10.17", "title": "Хулиганите в Англия във възторг от нашите, вече ги имитират по улиците на Острова"}
{"url": "https://offnews.bg/obshtestvo/tciganskoto-liato-prodalzhava-do-26-gradusa-dnes-713349.html", "text": "И днес ще бъде слънчево, почти тихо и много по-топло от обичайното за средата на октомври.Максималните температури ще са от 21 до 26 градуса, а в районите с по-трайни мъгли и на морския бряг, където повече слънчеви часове ще има през втората половина на деня – от 19 до 22 градуса, показва прогнозата за времето на НИМХ.Слънчево и необичайно топло ще е и в планините, със слаб, по билата и върховете – умерен, югозападен вятър. Максималните температури по най-високите върхове ще са около 10 градуса.Без съществена промяна ще се задържи времето и през следващите дни – топло за сезона, слънчево, на места със сутрешни мъгли, по-трайни в източната половина от страната и по бреговете на Дунав.", "date": "2019.10.17", "title": "Циганското лято продължава - до 26 градуса днес"}
{"url": "https://offnews.bg/obshtestvo/bez-voda-v-chasti-ot-darvenitca-dnes-713273.html", "text": "„Софийска вода” временно ще прекъсне водоснабдяването в части от столицата днес, съобщиха от дружеството. Превключване на уличен водопровод на ул. „Преславска планина“ в жк. „Дървеница“ налага спиране на водоподаването от 09:00 до 21:00 часа на ул. „Равногор\", ул. „Преславска планина“, ул. „Илия Димушев“ и ул. „Дървенишка река\" № 10, № 13 и № 29. ", "date": "2019.10.17", "title": "Без вода в части от Дървеница днес"}
{"url": "https://offnews.bg/knigi/psihologia-na-glupostta-kniga-za-stapisvashtoto-mnogoobrazie-na-ch-713404.html", "text": "Възможен ли е свят без глупаци?Всъщност не.Глупостта, оказва се, е универсално явление. Всички я търпим в ежедневния си живот. Срещаме високопоставени глупаци, невежи идиоти, недодялани простаци, автентични тъпаци, войнствени загубеняци, самонадеяни малоумници, образовани имбецили... Няма граници за човешката глупост. Нещо повече: всички ние в един или друг случай сме постъпвали глупаво. Можем обаче да се опитаме да дефинираме човешката глупост. Може би ако разберем нейната природа, по-успешно ще се преборим с нея. Именно такава е целта на настоящата книга.Психолози, философи, социолози и писатели ни представят своето виждане за човешката глупост. Автори като Даниъл Канеман, Антонио Дамазио, Борис Сирюлник, Дан Ариели, Хауърд Гарднър и много други ще се опитат да отговорят на всички въпроси за глупаците: Кои са те? Какво става в главите им? Не сме ли всички глупави по един или друг начин? Може ли интелигентният човек също да се окаже тъп или да повярва в нелепости?„Психология на глупостта“ предлага една аутопсия на глупостта във всичките ѝ форми. Дори да не успее да ни спаси от чуждото безумие, може пък да ни спаси от собствената ни глупост. Така в света ще има един глупак по-малко.", "date": "2019.10.17", "title": "'Психология на глупостта' - книга за стъписващото многообразие на човешката глупост"}
{"url": "https://offnews.bg/futbol/hero-mozhe-da-poeme-natcionalnia-otbor-713353.html", "text": "Заседанието на Изпълкома на Българския футболен съюз, което ще се проведе утре се очертава да бъде едно от най-интересните в последните години. Освен нов президент на централата, членовете на футболното бюро ще избират и нов национален селекционер.Ако Красимир Балъков не подаде оставка, той почти сигурно ще бъде освободен от поста си, твърди “Меридиан мач”. Първи избор за негов наследник е Димитър Димитров - Херо.След месец националите имат два мача - домакинство на Чехия от европейските квалификации и контрола, за която съперникът ще бъде избран от ФИФА. До тогава няма как се проведе Конгрес и затова Изпълкомът ще трява да избере нов селекционер.Херо в момента е свободен, след като напусна с големи скандали казахстанския Иртиш. Той бе спряган за наследник на Стойчо Стоев в Лудогорец, но в крайна сметка в Разград продължават за разчитат на Станислав Генчев.В БФС са наясно, че треньорската смяна е наложителна след слабите резултати на отбора, а и не са много специалистите, които са готови да запретнат ръкави. Целта на новия наставник ще е не само да се води тима в двата предстоящи мача, но и да подготви отбора за очертаващите се полуфинал и евентуално финал в плейофа в Лигата на нациите.Димитър Димитров вече е водил националния отбор. Това се случи в периода 1998-1999 година, а с него начело направихме 0:0 с Англия на “Уембли” и 1:1 на “Българска армия” в бенфиса на Христо Стоичков. След това Херо бе директор на националния отбор по времето, когато начело бе Камата.", "date": "2019.10.17", "title": "Херо може да поеме националния отбор"}
{"url": "https://offnews.bg/sviat/pens-i-pompejo-zaminaha-za-turtcia-za-pregovori-za-spirane-na-ogania-713355.html", "text": "Вицепрезидентът на САЩ Майк Пенс и държавният секретар Майк Помпейо заминаха за Турция, за да водят преговори за спиране на огъня в Северна Сирия, съобщи БТА.Пенс каза в \"Туитър\", че е чест за него да предвожда делегация в Турция от името на президента Тръмп.Вицепрезидентът ще се срещне днес с турския държавен глава Реджеп Тайип Ердоган, който досега отхвърля всеки опит за договаряне на временно примирие.Междувременно Франс прес съобщи, че Ердоган ще отиде на 22 октомври в Русия, за да се срещне с руския си колега Владимир Путин. Срещата ще бъде в курортния град Сочи, а след нея Ердоган ще се върне още същия ден в Турция.Путин покани турския президент в телефонен разговор във вторник.Съобщението за тази среща идва седмица след като Турция започна военно настъпление в североизточната част на Сирия срещу кюрдските Сили за защита на народа. Тези милиции са подкрепяни от западните страни, но са смятани за терористи от Анкара, добавя БТА.Чувствайки се изоставени от САЩ след изтеглянето на американските части от зоната, в която нахлу Турция, кюрдите сключиха споразумение с режима в Дамаск с подкрепата на Москва, което доведе до разполагането на сирийски войски в северната част на страната.", "date": "2019.10.17", "title": "Пенс и Помпейо заминаха за Турция за преговори за спиране на огъня"}
{"url": "https://offnews.bg/medii/sem-osvobozhdava-shefa-na-bnr-dnes-713350.html", "text": "Първа точка в дневния ред на заседанието на Съвета за електронни медии днес е процедурата за предсрочно прекратяване на мандата на генералния директор на Българското национално радио Светослав Костов. Заседанието е насрочено за 14 часа.Решението СЕМ да пристъпи към стартиране на процедура за предсрочно прекратяване на мандата на генералния директор на БНР Светослав Костов беше взето на 9 октомври с гласовете на председателя на медийния регулатор София Владимирова и членовете Ивелина Димитрова и Розита Еленова. Тогава с въздържал се гласуваха Бетина Жотева и Галина Георгиева.СЕМ даде и 5-дневен срок на Светослав Костов да изложи съображенията си.За да бъде прекратен предсрочно мандатът му днес, са нужни три от общо петте гласа на членовете на СЕМ.", "date": "2019.10.17", "title": "СЕМ освобождава шефа на БНР днес"}
{"url": "https://offnews.bg/futbol/prokuraturata-otchete-interes-kam-razsledvaneto-v-bfs-no-ne-predostav-713374.html", "text": "Специализираната прокуратура обяви на сайта си, че към момента действията по разследването на ГДБОП в БФС продължават, но няма да бъдат коментирани, докато не бъдат събрани всички доказателства по случая.\"Във връзка с високия обществен и медиен интерес към извършените на 15 октомври 2019 г. действия по разследването на Специализираната прокуратура и ГДБОП в БФС:На този етап предоставянето на информация за продължаващите с висока интензивност действия не е в интерес на разследването на Специализираната прокуратура.Данни за резултатите ще бъдат предоставени в максимално голям обем при първа възможност по преценка на наблюдаващия прокурор.\"", "date": "2019.10.17", "title": "Прокуратурата отчете интерес към разследването в БФС, но не предоставя информация"}
{"url": "https://offnews.bg/evropa/barikadi-po-ulitcite-goriat-koli-pone-50-sa-raneni-barselona-pak-s-713351.html", "text": "Поредна нощ на протести и сблъсъци в Барселона след решението на върховния съд да изпрати в затвора 9-има от лидерите на каталунските сепаратисти.Стотици хиляди излязоха снощи по улиците, за да изразят гнева си срещу ефективните присъди на сепаратистките лидери. Те бяха осъдени заради ролята им в референдума за независимост на Каталуния от преди две години, който Мадрид не признава.Недоволството прерасна в безредици, като демонстранти влязоха в сблъсъци с полицията. На телевизионните кадри се виждаха горящи коли и барикади. Полицията съобщи, че протестиращи са хвърляли по органите на реда бомбички, камъни и предмети, съдържащи киселина. Униформените от своя страна са отговорили с гумени куршуми.При снощните протести са пострадали около 50 души, а най-малко 20 са задържани.Регионалният лидер Ким Тора призова за незабавно спиране на проявите на насилие в Барселона. Той беше категоричен, че протестите трябва да бъдат мирни и подчерта, че няма оправдание за вандалските актове:Голяма обща стачка в цяла Каталуния е планирана за утре.", "date": "2019.10.17", "title": "Барикади по улиците, горят коли, поне 50 са ранени - Барселона пак се бунтува"}
{"url": "https://offnews.bg/politika/i-manolova-i-fandakova-obeshtavat-danatcite-v-sofia-niama-da-se-vdig-713352.html", "text": "Кандидатите за кмет на София Йорданка Фандъкова и Мая Манолова се изправиха една срещу друга в пореден предизборен дебат в сутрешния блок на Нова телевизия.В началото на дискусията те споделиха с какво се гордеят и от какво се срамуват в живота и работата си.Тя бе категорична, че никога не се е стремила към власт и позиции и на изборите след 10 дни ще се бори за доверието на софиянци.Манолова обобщи програмата по следния начин:Фандъкова пък обеща увеличение на доходите и подчерта, че това може да бъде постигнато с развитието на производства с добавена стойност.Тя каза още, че към момента две компании проявяват интерес към промишлената зона „Кремиковци”. Работело се по изграждането на инфраструктурата там. Започнали са и проучвания за леко метро или трамвай, който да свързва бул. „Владимир Вазов” със зоната.И Фандъкова, и Манолова са категорични, че ако поемат руля на София за следващите четири години, няма да вдигат местните данъци и такси.", "date": "2019.10.17", "title": "И Манолова, и Фандъкова обещават: Данъците в София няма да се вдигат"}
{"url": "https://offnews.bg/dw/turtcia-sazhaliava-rumania-se-nadiava-balgaria-probva-trik-713360.html", "text": "Перспективата \"Фолксваген\" да построи нов завод в Турция намалява с всеки следващ ден, пише \"Франкфуртер алгемайне цайтунг\". Основната причина за това е военната офанзива на Турция в Северна Сирия. \"Кадрите, които виждаме от Северна Сирия, са ужасяващи\", казва премиерът на провинция Долна Саксония Щефан Вайл, който е част от борда на директорите на германския автомобилен концерн.Провинция Долна Саксония е вторият най-голям акционер във \"Фолксваген\" и играе ключова роля в Надзорния съвет.Според ФАЦ колебанието в централата на \"Фолксваген\" във Волфсбург може се окаже в полза на България, която бе основен конкурент на Турция за така желаната инвестиция. Нарастващите критики от страна на европейските и на американските политици спрямо Анкара увеличават шансовете на България. За да си осигури договор за новия завод, страната е готова да удвои субсидиите, които предлага.Един \"дребен\" трикТой пояснява, че съответната оферта вече е предложена на \"Фолксваген\", но отговорът все още се очаква. Ако се имат предвид инфраструктурата, железопътните връзки и магистралата, се оказва, че София предлага 800 милиона евро с надеждата \"Фолксваген\" да избере България вместо Турция. Увеличаването на сумата за инвестицията е възможно чрез дребен трик: парцелът с площ около 800 хектара, който се намира в източния край на София, ще бъде прехвърлен на съседната община Елин Пелин. А там са възможни двойно по-високи субсидии, отколкото в столицата.Председателят на Автомобилния клъстер уверява, че субсидията е договорена с Европейската комисия и допълва: \"Ние сме стабилна демократична правова държава в Европейския съюз, в която \"Фолксвагвен\" може да произвежда своята продукция при благоприятни условия и с квалифицирани работници\". Преговорите с Волфсбург не са спирали, дори и след основаването на дъщерното дружество на \"Фолксваген\" в Маниса, Турция. \"Докато \"Фолксваген\" не подпише договора с Турция, ние сме на разположение денонощно, за да успее България\", казва още Плевенелиев пред ФАЦ.Турция съжалява, Румъния се надяваВ съответствие с очакванията - турската икономика е разочарована от настъпилия обрат.Междувременно и Румъния изразява надежди да приюти новия завод на \"Фолксваген\", става ясно от \"Шпигел\". По думите на румънския министър на търговията Щефан-Раду Опреа, с концерна от Волфсбург са подхванати нови разговори. Румъния разполагала с \"много добри\" технически предпоставки и няма никакъв проблем да осигури необходимата работна ръка.От самия \"Фолксваген\" заявиха във вторник, че темата е замразена, а турската офанзива в Сирия е довела до \"преоценка на ситуацията\". Говорител на концерна обяви, че окончателното решение за новия завод е отложено от Управителния съвет на дружеството.Б. ред. - Статията е от ", "date": "2019.10.17", "title": "Турция съжалява, Румъния се надява, България пробва трик"}
{"url": "https://offnews.bg/futbol/levski-tarsi-nov-vratar-niki-mihajlov-si-tragva-713378.html", "text": "Нов вратар може да привлече ръководството на Левски през зимата, пише \"Тема: Спорт\". Николай Михайлов вече публично изрази недоволство от статута си на твърда резерва на \"Герена\" и едва ли ще остане част от клуба.Преди началото на сезона Михайлов подписа нов договор с Левски - до лятото на 2021 година, след като през пролетта пази в почти всички мачове на \"сините\" и показа добра форма, пише вестникът.С идването на Петър Хубчев и щаба му Николай вече е неизменна резерва. В началото на кампанията той лекуваше травма в коляното, но тя бързо отшумя.В 12-те срещи в първенството под рамката е Милан Миятович. В тях черногорецът има 6 сухи мрежи.В момента трети страж на \"сините\" е младокът Петър Иванов. 19-годишният юноша на клуба има само един официален двубой за клуба.", "date": "2019.10.17", "title": "Левски търси нов вратар, Ники Михайлов си тръгва"}
{"url": "https://offnews.bg/zdrave-i-krasota/kakvo-ne-triabva-da-se-iade-pri-grip-713363.html", "text": "Освен с типичните симптоми (висока температура, хрема, кашлица, прояви на интоксикация) грипът често е съпроводен с гадене и проблеми със стомашно-чревния тракт, които затрудняват нормалното хранене. Някои продукти засилват симптомите на грипа, дори ако на пръв поглед изглеждат безобидни, твърди Кейси Ваврек, диетолог в Медицински център Векслер, към Университета на Охайо, САЩ, цитирана от MedPortal. Тя препоръчва да се избягват следните четири типа продукти:Напитки съдържащи кофеин и алкохолВисоката температура и повишеното потоотделяне обезводняват организма. Кофеинът и алкохолът задълбочават този симптом и засилват стомашното неразположение, затова водата е най-приемливият вариант.Мазни и пържени храниПродуктите с високо съдържание на наситени мазнини, както и пържените храни, трудно се преработват, твърде „тежки“ са за стомаха. А когато организмът се бори с вирусната инфекция, това го натоварва допълнително. Освен това са доказано нездравословна храна.Продукти с високо съдържание на фибриЗаради възможното разстройство на стомаха, се препоръчват храни, които лесно се преработват. Когато продуктите са с високо съдържание на фибри се обработват и усвояват по-трудно, което нарушава допълнително работата на стомашно-чревния тракт.Сладки храни и напиткиМожем да предположим, че най-добрата напитка по време на боледуване са фрешовете, богати на витамин С. Това обаче не е така – повечето от тях имат ниска хранителна стойност. Захарта на десертите е враг на имунитета. За предотвратяване на обезводняването се препоръчва пиенето на вода или чай.Възниква закономерният въпрос – какво е добре да се хапва? Бульоните са добър избор по време на боледуване, лесно се преработват и компенсират загубите на течности и соли от организма.Когато той е в състояние безпроблемно да усвоява течностите, може да се премине постепенно към мека, пасирана храна, която с най-малка вероятност би предизвикала гадене - без пикантни подправки, приготвена на пара, варена или задушена. Препоръчва се храненето да е начесто и в малки количества, защото празният или препълнен стомах може да засили усещането за гадене.", "date": "2019.10.17", "title": "Какво не трябва да се яде при грип"}
{"url": "https://offnews.bg/bojni/profesionalen-boksior-pochina-sled-nokaut-713377.html", "text": "Боксьорът Патрик Дей почина четири дни, след като беше беше нокаутиран на ринга в мач за националната титла на САЩ в полутежката категория.27-годишният американец изпадна в кома, след като получи серия от директни удари в главата в десетия рунд на мача си срещу Чарлс Конуел в събота в Чикаго.Той претърпя спешна мозъчна операция, но в крайна сметка лекарите не успяха да спасят живота му.Конуел обяви, че не е искал да нарани съперника си по този начин и чувства огромна вина, заради което обмисля да се оттегли от бокса.След фаталната победа Чарлс записа 11-и успех в 11 мача на професионалния ринг (8 с нокаут) и защити шампионския си колан на USBA.", "date": "2019.10.17", "title": "Професионален боксьор почина след нокаут"}
{"url": "https://offnews.bg/tenis/v-stokholm-zaliaha-s-pohvali-grigor-vapreki-rannoto-mu-otpadane-ot-tur-713358.html", "text": "Организаторите на турнира от сериите АТР в Стокхолм не пропуснаха да благодарят за участието на най-добрия ни тенисист Григор Димитров в надпреварата.Въпреки че българинът отпадна във втория кръг, той получи редица похвали в официалната страница на Stockholm Open във Фейсбук.Гришо и Сам Куери спретнаха здрав и оспорван сблъсък, в който за наше съжаление американецът излезе краен победител след обрат.\"Какъв забавен мач! Надяваме се да видим Григор Димитров отново догодина. Благодарим ти Гришо и поздравления Сам Куери\", написаха организаторите на надпреварата.Припомняме, че Григор има три финала в шведската столица, като веднъж е спечелил и титлата през вече далечната 2013 година.", "date": "2019.10.17", "title": "В Стокхолм заляха с похвали Григор въпреки ранното му отпадане от турнира"}
{"url": "https://offnews.bg/izvan-terena/izleze-nov-tantc-na-borislav-mihajlov-improvizira-na-gratcko-video-713381.html", "text": "Нови танцови стъпки е усвоил Боби Михайлов, става ясно от видеоклип, изпратен до редакцията на \"България Днес\". В непоказвания досега запис се виждат нови култови движения на футболния бос.През 2012 г. Боби стана известен с уникален танц по ритмите на парчето на Преслава \"Като за финал\". В столичен клуб на участие на чалга дивата ексвратарят смая всички с респектиращите си танцувални стъпки.Бързите движения с ръцете, характерното им попляскване и въртенето на главата станаха запазена марка на шефа на родния футбол. Те му донесоха подигравки, но му спечелиха и поддръжници, които отчитат пластичността на героя от САЩ '94 и копират движенията му по дискотеките.Верен на хореографските си умения остава Боби Михайлов и в непубликувания до момента видеоклип. В него се вижда, че шефът на БФС е поканен да присъства на сватба на приятелско семейство.Като ВИП персона той е настанен на маса пред младоженците. Купонджийският нрав на бившия вратар не издържа на кръшните ритми и след няколко обърнати маркови питиета той се включва в купона заедно с младежите.За разлика от предишната си изяв, този път Михайлов танцува на песен на една от гръцките звезди. Използва по-плавни лебедови движения с ръцете около тялото, но отново извива китки и се кърши в ритъма на танца.Елементи от новата хореография са щракане с пръсти, въртене на юмруци и специфично пристъпване назад. Не е изключено новият танц на Боби М. също да се превърне в хит.", "date": "2019.10.17", "title": "Излезе нов танц на Борислав Михайлов, импровизира на гръцко (видео)"}
{"url": "https://offnews.bg/futbol/emo-kostadinov-az-ne-vidiah-tolkova-rasistki-skandirania-ama-vie-si-713354.html", "text": "Един от героите от САЩ 94' Емил Костадинов не пожела да коментира дали би подал оставка, както го направи президентът на футболната централа Борислав Михайлов.Членът на Изпълкома на БФС говори пред bTV по темата за мача с Англия (0:6) и случилото се на стадион \"Васил Левски\" с расистките скандирания от трибуните. \"Ако говорим за мач - окей. Друго няма да коментирам. След петък ще разберете. Аз не видях толкова расистки скандирания, ама вие си знаете... Но 0:6 е много голям резултат срещу който и да е. Вие журналистите разбирате най-много от футбол, така че вие предложете коренната промяна. Моето мнение е, че всеки в България може да си прави каквото иска. Не усещам държавна намеса, няма смисъл да се коментира тази тема. Всеки може да говори каквото си иска - както вие журналистите, така и ние, така и всички хора. Не визирам никого конкретно\", каза Костадинов.", "date": "2019.10.17", "title": "Емо Костадинов: Аз не видях толкова расистки скандирания, ама вие си знаете"}
{"url": "https://offnews.bg/politika/milkov-grizhata-za-malkite-naseleni-mesta-i-tehnite-zhiteli-e-sred-pr-713367.html", "text": "Кандидатът за кмет на Русе, издигнат от местна коалиция “БСП за България”, Пенчо Милков посети село Хотанца в община Русе. Той беше придружен от кандидати за общински съветници на коалицията. На среща с жителите на селото, организирана в местното читалище, Пенчо Милков заяви, че се е кандидатирал за поста, защото иска да направи най-доброто за града си и има енергия, воля и сила, за да се справи с предизвикателствата.“Като народен представител много пъти съм бил сред вас и познавам проблемите ви. Ако бъда избран за кмет, грижата ми за малките населени места и техните жители ще бъде един от основните ми приоритети”, сподели Милков. Той призова хората на 27 октомври да бъдат активни и да гласуват за света, който искат да видят за децата си.Пенчо Милков представи кандидата за кмет на село Хотанца, издигнат от местна коалиция “БСП за България”, Мелиха Тодорова и подчерта колко важно за управлението е кметът да бъде местен човек, който познава нуждите и проблемите на съселяните си. Тодорова е израснала и живее със семейството си в с. Хотанца. От своя страна тя подчерта, че ако бъде избрана за кмет основен приоритет в работата й ще бъдат сигурността и спокойствието на жителите. Създаването на адекватна транспортна схема, обслужваща нуждите на работещите хора и учащите се ще бъде основен акцент в дейността й. Транспортът е един от основните въпроси за решаване, изведен от анкетното проучване на местните проблеми през 2018 г. и представен на общинската администрация.", "date": "2019.10.17", "title": "Милков: Грижата за малките населени места и техните жители е сред приоритетите ми"}
{"url": "https://offnews.bg/obshtestvo/dovedeniat-sin-na-lambo-nadiavam-se-na-chudo-713382.html", "text": "Състоянието на Стефан Данаилов остава много тежко. Актьорът не е в съзнание, заяви доведеният му син Росен Цанков. \"Знам, че е на апаратно дишане и в медикаментозна кома\", каза синът на покойната му съпруга Мария Данаилова и режисьора Вили Цанков. Той дойде във ВМА и разказа, че Ламбо се е почувствал зле преди три дни. Имал е затруднено дишане, направили са му пункция на белия дроб, каза Росен Цанков, цитиран от Дарик. Затова го сложиха и на апаратно дишане. Избор на лекарите беше да го поставят в медикаментозна кома, иначе той си беше в съзнание. Явно, за да не се мъчи. Това е, което знаем. Племенничката му Росица беше един-два пъти при него. Това, което знам от нея, а и от лекарите е, че е в кома. Нищо повече, каза Росен Цанков.Той допълни още, че обичаният актьор е имал кръв в белия дроб. \"Взеха някакви хистологии, но не знаем резултатите официално\", каза синът на Мария Данаилова. \"Надявам на чудо\", призна Росен Цанков.Официална информация от ВМА до момента не се съобщава. ", "date": "2019.10.17", "title": "Доведеният син на Ламбо: Надявам се на чудо"}
{"url": "https://offnews.bg/bojni/vsichki-biagat-ot-lavitcata-banicharia-se-hvali-s-arkada-kato-na-fiur-713385.html", "text": "Нашумялата боксьорка Иванка Иванова - Лъвицата остана без съперничка за галавечерта Боксов сблъсък 3. Шоуто ще се проведе на 19 октомври в Горна Оряховица.Шампионката на България в категория петел трябваше да изиграе 4-рундов мач, но последователно три противнички отклониха покана да се бият с нея. Лъвицата участва в боксовия мач на годината срещу Памела Треан. Битката приключи с 2:1 гласа, а феновете поискаха да видят реванш в най-скоро време.Колоритният биткаджия Йончо Марков - Баничаря пък се похвали с уникална аркада, която получи по-рано през годината. Тя наподобява на огромната рана над дясното око на Тайсън Фюри от последния му мач с Ото Валин. 19-годишният талант ще се включи в шоуто Боксов сблъсък 3. Негов противник ще бъде Стефани Койков.Срещата е в четири рунда от категория до 78 кг. В основния мач на шоуто Борислав Иванов - Яйцето ще боксира с Евгени Борисов - Роки. 8-рундовият сблъсък ще бъде водещата атракция на галавечерта.Яйцето ще получи огромна подкрепа от местните фенове. Той вече има шанс да тренира в новооткрито боксово съоръжение в зала \"Никола Петров\". Борислав Иванов ще има и още една битка в близките седмици. Той е кандидат за общински съветник.Галавечерта \"Боксов сблъсък 3\" се организира от президента на боксов клуб \"Локомотив\" (Горна Оряховица) Анастас Начев със съдействието на Алексеев Промоушънс и под юрисдикцията на Професионалния боксов съюз. Билетите за галавечерта са по 5 лв.", "date": "2019.10.17", "title": "Всички бягат от Лъвицата, Баничаря се хвали с аркада като на Фюри"}
{"url": "https://offnews.bg/politika/pargov-parite-ot-danatci-da-se-vrashtat-na-horata-v-rajona-kato-inves-713386.html", "text": "Парите на хората от данъци и такси трябва да им бъдат връщани под формата на грижа от страна на Столична община. Това каза лидерът на БСП - София и водач на листата на социалистите за общински съветници Калоян Паргов в ефира на БНТ. Той коментира и възможността за повече свобода на районните кметове в управлението на бюджетните средства. Калоян Паргов отбеляза, че това е идея на БСП от над 20 години.\"Има два начина това да се случи, обясни той. - Първият е чисто законодателен. За това обаче липсва необходимото мнозинство в Народното събрание, което да гласува промени в серия от закони. Тоест няма политическа воля в парламента. Вторият е по-лесен. За него е необходима политическа воля в Столичния общински съвет. Защо между 20 и 40% от данъците и таксите, които влизат в централния бюджет от районите, да не бъдат връщани там под формата на инвестиции? Мога да дам конкретен пример. В \"Лозенец\", да речем, сумата от данъци и такси, които плащат живеещите там, е 25 милиона лева. Говоря условно. Защо например 30% от тях да не бъдат връщани в района под формата на инвестиции за ремонт на вътрешнокварталните улици, за облагородяване на междублоковите пространства, за изграждане на детски площадки. Ето така част от данъците и таксите, които гражданите плащат, може да влизат в бюджета на района под формата на капиталови инвестиции. По този начин хората ще видят грижата на Столична община за тях, обясни Паргов. Той отново заяви, че БСП няма никакво намерение да вдига данъците и таксите. Според него, бюджетът на Столична община в последните години е напълно достатъчен, а проблемът е в начина на разходването му. Затова е необходима промяна в модела на управление на Столична община и по-ефективно планиране на разходите с цел решаване на конкретни проблеми на хората, обясни той.\"Откакто през 2015 година БСП насочи вниманието към кварталите, кметът Фандъкова все влиза в тях. И до ден-днешен влиза, коментира Калоян Паргов. - Ние нямаме нищо против, че и другите партии експлоатират тази тема. Това показва, че ние сме открили голям проблем, който всички заедно трябва да решим\".Лидерът на БСП - София направи елементарна сметка за ремонт на километър от квартална улица. Според него, ако всяка година Столична община планира 50 милиона лева в бюджета за ремонт на кварталната инфраструктура, за предстоящия 4-годишен мандат на новия Столичен общински съвет ще бъдат оправени 400 км от уличната мрежа в София.\"Защо да не планираме изграждането на 10 чисто нови детски градини през следващите 4 години? Цената за строителството на една е около 2,5 милиона лева. Така ще имаме малко над 1000 нови места за деца в градините и ще намалим недостига, с който Столична община се бори толкова години и все не може да се справи\", каза Калоян Паргов.Според него, широко разтвореното ветрило за подкрепа на гражданския кандидат за кмет на София Мая Манолова е доказателство за голямата нетърпимост на хората към досегашното управление на Столична община. \"Мая Манолова се заяви в последните години като гласът на народа, коментира Калоян Паргов - Като личността, която обръща внимание и на най-малките проблеми и търси начини да ги решава. Мая Манолова има огромния шанс след 3-ти ноември да продължи да го прави, но вече в ролята си на кмет на София\".Калоян Паргов добави, че провалът в управлението на ГЕРБ в София през последните години се дължи на липсата на прозрачност, професионализъм и грижа за хората. Той се обърна и към служителите в администрацията на Столична община, за да ги успокои, че няма да има \"червена метла\", ако Мая Манолова стане кмет и БСП, а не ГЕРБ, има мнозинство в СОС. \"Знам, че плашат хората с уволнения. Искам да им кажа да бъдат спокойни. Няма нищо вярно в тези твърдения. Професионализмът и експертизата на служителите ще бъдат основен принцип в работата, а не партийната принадлежност\", заяви Калоян Паргов.  ", "date": "2019.10.17", "title": "Паргов: Парите от данъци да се връщат на хората в района като инвестиции"}
{"url": "https://offnews.bg/futbol/mestiat-el-klasiko-v-madrid-zaradi-katalunskite-protesti-713366.html", "text": "Испанската футболна лига (Ла Лига) поиска от местната федерация да премести Ел Класико между Барселона и Реал Мадрид в Мадрид заради В понеделник девет каталунски сепаритисти бяха осъдени между 9 и 13 години зад решетките за ролята им в незаконен референдум и последвалият неуспешен опит за независимост, което доведе до протести и сблъсъци в региона.Двубоят между Барса и Реал трябва да се проведе по график в събота на 26 октомври на стадион „Камп Ноу“. Въпреки това, Испанската футболна лига ще се опита да премести сблъсъка в столицата заради напрежението в автономната провинция.Барселона от години се асоциира с каталунската независимост, с цветовете на Сениера, каталунският флаг, включван често в емблемата на клуба.Междувременно, няколко сегашни и бивши играчи обявиха подкрепата си, като сред тях бяха Жерар Пике и Пеп Гуардиола. От „блаугранас“ пуснаха официално изявление в подкрепа на осъдените каталунски сепаритисти.Реал Мадрид пък се свързва с другия край на испанския политически спектър, като диктаторът Франко искаше да се асоциира с клуба по време на успешния им период в европейския футбол през 50-те години на миналия век.По време на гражданската война в Испания, войската на Франко арестува тогавашния президент на Барселона Хосеп Суньол. Вторият мач между двата гранда на „Сантяго Бернабеу“ е насрочен за март догодина.", "date": "2019.10.17", "title": "Местят Ел Класико в Мадрид заради каталунските протести"}
{"url": "https://offnews.bg/tenis/federer-potvardi-uchastie-na-rolan-garos-2020-713388.html", "text": "Световният номер 3 Роджър Федерер ще участва на Откритото първенство на Франция през следващата година.Легендарният тенисист потвърди участието си на Ролан Гарос 2020, само два дни след като заяви, че ще играе и на Олимпиадата в Токио следващото лято.Швейцарският маестро не участва на турнира от Големия шлем в Париж от 2016 до 2018, но тази година се завърна на червените кортове във френската столица и достигна полуфиналите, където бе спрян от Рафаел Надал.“Ще играя на Ролан Гарос. Най-вероятно няма да участвам на много турнири преди това, особено с плановете ми да участвам на Олимпиадата. Най-вероятно ще играя на Ролан Гарос, след това Хале, Уимбълдън, Олимпиадата и след това може би Синсинати и Ю Ес Оупън”, сподели Федерер пред Си Ен Ен, цитиран от БГНЕС.38-годишният Федерер има една титла от Откритото първенство на Франция, спечелена през 2009 година, когато победи на финала шведа Робин Сьодерлинг.В последните години той сериозно олекоти графика си и напълно пропускаше сезона на червено, но тази година игра на Мастърса в Рим и на Ролан Гарос.Решението на Федерер да участва на всички големи турнири през следващата година, включително и Олимпиадата, наведе неговите фенове на мисълта, че може би 2020-та година ще е последната в кариерата на великия швейцарец. ", "date": "2019.10.17", "title": "Федерер потвърди участие на Ролан Гарос 2020"}
{"url": "https://offnews.bg/politika/rumen-radev-problemite-shte-otshumiat-s-horata-koito-gi-sazdavat-713389.html", "text": "Президентът Румен Радев стартира нова инициатива за насърчаване на физическата активност и спорта сред децата и младите хора в България - \"Спортувай с президента\". Важно е да излезем от говоренето за спорта като абстракция, време е да покажем на младежите лична ангажираност на всички нива, заяви държавният глава на конференция в Националната спортна академия “Васил Левски“. Сега в ежедневието ни може да се сблъскваме с много проблеми, но се надявам, че те ще отшумят заедно с хората, които ги създават и консумират с користни цели, заяви още Радев. Инициативата на президента Радев цели да стимулира практикуването на спорт за подобряване на здравето, развитието на двигателните умения и социалното общуване при младежите. Трябва да излезем от апатията на всички нива, подчерта президентът и призова за поощряване и популяризиране на физическата активност сред децата. Румен Радев отбеляза, че е важно младежите да излязат от опасностите на виртуалната мрежа и да бъдат приобщени към мрежа от съмишленици, с които да спортуват.Ако искаме да имаме здрава, трудоспособна нация, ние трябва да инвестираме изключително много в профилактиката и в спорта, заяви Румен Радев и отбеляза, че това ще създаде предпоставки и за намаляване на финансовите ресурси, отделяни за лечение на заболявания. Новата инициатива на президента има за цел изграждането на мрежа от партньорства с училища, спортни организации, институции, родители, които, по думите на държавния глава, играят водеща роля за подобряване на физическия и здравния статус сред младите хора. Държавният глава призова всички заедно да обединят усилия за здравето и физическата активност на децата.По време на конференцията водещи експерти в областта на медицината, психологията, педагогиката, физическото възпитание представиха данни за влошаване на здравния статус сред децата, произтичащо от обездвижване, както и намаляване на физическата дееспособност на учениците. Акцент в докладите на лекторите беше нарастващата опасност от създаване на зависимост към информационните технологии. Бяха представени добри практики от други европейски държави и методи за насърчаване на спорта сред децата. ", "date": "2019.10.17", "title": "Румен Радев: Проблемите ще отшумят с хората, които ги създават"}
{"url": "https://offnews.bg/112/tezhka-katastrofa-kraj-beloslav-zhena-zagina-4-ma-sa-raneni-713359.html", "text": "Тежка катастрофа край град Белослав отне живота на 64-годишна жена тази сутрин.Инцидентът е станал около 8 часа на пътя от Белослав за варненското село Разделна, когато 39-годишна водачка на лек автомобил загубила управлението над него и навлязла в насрещното движение. Колата ѝ блъснала микробус. При удара е починала жена, пътуваща в лекия автомобил, а четирима души са ранени. В момента състоянието им се изяснява, съобщава ОД МВР-Варна.Изясняват се също и причините, довели до сблъсъка. На мястото текат действия по разследване на инцидента.", "date": "2019.10.17", "title": "Тежка катастрофа край Белослав - жена загина, 4-ма са ранени"}
{"url": "https://offnews.bg/zdrave/tcenite-na-lekarstvata-ot-paralelen-vnos-da-sa-ednakvi-s-tezi-u-nas-%c2%a0-713379.html", "text": "Максималната цена на лекарствата от паралелен внос не може да бъде по-висока от тази, на която се регистрира и продава медикаментът у нас, това гласят промените в Наредбата за условията, правилата и реда за регулиране и регистриране на цените на лекарствените продукти. Текстовете са публикувани на страницата на МЗ за обществено обсъждане.Досега съществуващата практика е отменена с решение на Върховния административен съд от 18 юни 2019 г. От ВАС смятат, че в доклада на здравното министерство, което е вносител, липсват мотиви за приемането на разпоредбите.Според здравното ведомство отмяната на тези правила създава празнота в нормативната уредба. Не са ясни необходимите документи и реда за провеждане на процедури за образуване на пределна цена на лекарствата, получили разрешение за паралелен внос.Експертите считат, че отпадането на това ограничение може да доведе до регистриране на различни цени за един и същ продукт.„С предложената промяна ще се въведе отново действащото и до момента изрично правило пределната/максималната цена на лекарствения продукт от паралелен внос да не бъде по-висока от утвърдената от Националният съвет по цени и реимбурсиране на лекарствените продукти по чл. 214 от ЗЛПХМ\", заявяват от министерството.Срокът за обсъждане на промените е 14 дни. Решението за определяне на по-кратък период е продиктувано от необходимостта да се запълнят празнотите в законодателството, обясняват от МЗ.", "date": "2019.10.17", "title": "Цените на лекарствата от паралелен внос да са еднакви с тези у нас, настояват от МЗ"}
{"url": "https://offnews.bg/politika/viara-emilova-ot-bsp-da-se-otarsim-ot-straha-713364.html", "text": "Кампанията, която води БСП, е позитивна, с точни и конкретни мерки, разработени от кандидатите - с визия за развитие на градовете и селата. Това заяви Вяра Емилова, секретар на Изпълнителното бюро на БСП, пред БСТВ. Според нея залогът на тези избори е много голям: \"Знаем, че ГЕРБ са на политическата сцена вече десетилетие, за което успяха да завладеят местната и централната власт, акумулираха в себе си изключително голям политически и финансов ресурс. За нас кампанията е изключително важна, защото ние трябва да направим така, че да убедим обществото, че общините не са феодалните владения, в каквито са се превърнали. В момента общините са владения, които обслужват лични и частни интереси на определен кръг от хора или политическа партия. Това може да се промени с нашите проекти, кандидати и нашата Визия за България, която разработихме и приехме като политическа партия в началото на тази година\", коментира тя.Според Емилова доходите на хората не растат, ножицата между бедни и богати вече се разтворила прекалено много, социалната система не функционира в цялата страна и това е един модел на управление, който ГЕРБ е наложил през последните години. Той трябва да бъде спрян и променен. \"Аз вярвам, че тази промяна ще се състои с нашите кандидати\", добави още тя. Вяра Емилова не пропусна да отбележи участието на много младежи в кандидатските листи на левицата: \"Над 500 са младежите, които участват в нашите листи като кандидати за общински съветници, 21 са кметовете до 35 години на големи общини. Много са младите хора, които се включват активно в кампанията. Ние включваме също така и много утвърдени лица. Общото между всички наши кандидати е, че тяхна кауза е да променят живота за по-добро на своите съграждани.\"Вяра Емилова се обърна към българските граждани: \"Моят призив към всички граждани е да се отърсят от страха, да гласуват, защото изборите са начинът, по който те могат да изразят своята воля. Промяната в страната започва отдолу, от малките населени места\".", "date": "2019.10.17", "title": "Вяра Емилова от БСП: Да се отърсим от страха"}
{"url": "https://offnews.bg/futbol/promeniha-datite-na-machove-ot-parva-liga-i-1-8-finala-za-kupata-zarad-713416.html", "text": "Спортно-техническата комисия към БФС промени датите и началните часове на двубоите от XIV, XV и XVI кръг на Първа лига, както и на 1/8-финалите за Купата на България, които ще се играят на 3, 4 и 5 декември.Промените са направени след писмо от 14.10.2019 година на МВР и тяхно изрично настояване и невъзможност да охраняват футболни срещи на датите около изборите 25, 26, 27 и 28 октомври и около балотажите на 1, 2, 3 и 4 ноември.", "date": "2019.10.17", "title": "Промениха датите на мачове от Първа лига и 1/8-финала за Купата заради изборите"}
{"url": "https://offnews.bg/ikonomika/programist-specheli-goliamata-nagrada-na-lukojl-klub-713409.html", "text": "Веселин Пеев от София е победителят в голямата игра на бензиностанции Лукойл „Впусни се в приключението!“. Той спечели екскурзия за двама до Щутгарт с посещение на завода и музея на Порше. Номерът на неговата карта „ЛУКОЙЛ Клуб“ бе изтеглен между 11 000 редовни потребители на премиум-горивата ЕКТО.Акцията „Впусни се в приключението!“ даде възможност на повече от 500 хиляди членове на програмата за лоялност „ЛУКОЙЛ Клуб“ да играят за над 5000 различни бонуси и награди. Тя е част от общата концепция на бензиностанции Лукойл да предлагат на лоялните си клиенти все по-качествени продукти и услуги. Сред тях водещо място заемат премиум-горивата ЕКТО с подобрени експлоатационни и екологични характеристики, които се утвърдиха на българския пазар с продуктите ЕКТО Дизел и двата вида бензини – ЕКТО Плюс и ЕКТО-100.Точно бензинът ЕКТО-100 донесе и Голямата награда на програмиста Веселин Пеев. \"Клиент съм на ЛУКОЙЛ от много години. Отскоро съм с нов автомобил и установих, че той се чувства най-добре с бензина ЕКТО-100\", сподели победителят в играта. Девет такива зареждания в рамките на промоцията го изведоха до посещение в едно от култовите места за любителите на бързи автомобили – завода на Порше в германския град Щутгарт и музея на легендарната марка в същия град.В четвъртък Веселин Пеев получи наградата си от директора по търговските въпроси на „Лукойл-България“ Дмитрий Флоринский.„Днешната церемония и щастливото лице на победителя са достойният финал на поредната акция в полза на лоялните ни клиенти, проведена в рамките на програмата ни „ЛУКОЙЛ Клуб“ и серията висококачествени горива ЕКТО – отбеляза Дмитрий Флоринский. – С участието си в „ЛУКОЙЛ Клуб“, нашите клиенти получават все повече преимущества и все по-добри условия, а картата ни за лоялност се развива в крак с времето. Освен стандартната пластика, тя вече е и електронна и всеки, който пожелае, може да я носи в своя мобилен телефон чрез мобилното приложение Lukoil Club Bulgaria“. Желая на победителя успешно и интересно пътешествие, а на всички останали ще кажа: Добре дошли в ЛУКОЙЛ-Клуб, зареждайте повече и печелете повече!“", "date": "2019.10.17", "title": "Програмист спечели Голямата награда на „ЛУКОЙЛ Клуб“"}
{"url": "https://offnews.bg/sviat/pismoto-na-tramp-do-erdogan-otishlo-v-koshcheto-713415.html", "text": "Писмото на Доналд Тръмп до Реджеп Тайип Ердоган, в което американският президент призовава турския си колега да не се прави на много корав и да не бъде глупак с военна офанзива в Сирия, е било \"изхвълнено в кошчето\" след прочитане, съобщава турската редакция на BBC, като цитира неназовани източници от президентството в Анкара.\"Президентът Ердоган получи писмото, изцяло го отхвърли и го постави в кошчето\", казват източниците на BBC по повод комуникацията.Писмото на Тръмп от 9 октомври беше разпространено официално от Белия дом в опит да се докаже, че американският президент не е давал изрично съгласие пред турските власти за начало на военната операция в Северна Сирия, която стартира същия ден.\"Не се прави на здравеняк. Не бъди глупав\", пише Тръмп в неформален тон до Ердоган след тежките вътрешнополитически и международни критики към позицията на САЩ и изоставянето на ключови партньори в борбата с ИДИЛ под ударите на Турция.\"Нека да изработим добра сделка! Не би искал да носиш отговорността за избиването на хиляди души, а аз не искам да нося отговорността за унищожаването на турската икономика - а ще го направя\", пише още Тръмп.Писмото му до Ердоган завършва със следното послание: \"Историята ще гледа на теб благосклонно, ако свършиш работата по правилния и хуманния начин. Ще гледа на теб завинаги като на Дявола, ако не се случат добри неща. Не се прави на здравеняк. Не бъди глупав! Ще ти се обадя по-късно\".", "date": "2019.10.17", "title": "Писмото на Тръмп до Ердоган отишло в кошчето"}
{"url": "https://offnews.bg/sviat/britanskata-opozitcia-ne-odobriavame-sdelkata-za-brekzit-i-niama-da-i-713403.html", "text": "Лидерът на британската опозиция Джереми Корбин заяви, че Лейбъристката партия не одобрява сделката за Брекзит и не може да я подкрепи. Според лейбъристите споразумението в сегашния му вид трябва да бъде отхвърлено.\"Най-добрият начин да се реши Брекзит е последната дума да има населението, което да се произнесе чрез всенароден вот\", каза Корбин.При това положение е малко вероятно британският парламент да приеме постигнатото споразумение за Брекзит, срещу което се обяви и северноирландската Демократична юнионистка партия.Източник от Лейбъристката партия заяви пред Ройтерс, че формацията най-вероятно ще гласува за втори референдум за членство в ЕС, ако такъв вот бъде добавен към която и да е сделка, предложена от премиера Джонсън.", "date": "2019.10.17", "title": "Британската опозиция: Не одобряваме сделката за Брекзит и няма да я подкрепим"}
{"url": "https://offnews.bg/zdrave/izbirat-naj-dobria-semeen-lekar-713383.html", "text": "Призът \"Семеен лекар на годината\" се присъжда от Националното сдружение на общопрактикуващите лекари в България (НСОПЛБ) и ще бъде връчен на 23 ноември по време на Националната научно-практическа конференция по Обща медицина, съобщават от съсловната организация.Номинации могат да се правят на електронната поща на НСОПЛБ до 15-ти ноември. Изискванията към кандидатите са да са титуляри на индивидуални медицински практики или да съучредители в групови такива, а пациентската им листа да е над 1200 души.Друго условие е кандидатите да имат специалност по обща медицина, да са уважавани от колегите си, да участват активно в организираните от НСОПЛБ мероприятия по Продължаващото медицинско обучение и да нямат наложени санкции от етичната комисия към НСОПЛБ или БЛС.Допълнителни фактори, които придават тежест на номинираните, са собствените публикации, заниманията с научна работа, допълнителна квалификация и специалност и др.", "date": "2019.10.17", "title": "Избират най-добрия семеен лекар"}
{"url": "https://offnews.bg/futbol/kamata-zove-za-izhvarliane-na-balgaria-i-balgarskite-otbori-ot-evropa-713417.html", "text": "Най-голямата легенда на българския футбол Христо Стоичков направи радикално предложение за справяне с расизма по българските стадиони.Носителят на \"Златната топка\" на Франс Футбол за 1994 година предложи българските клубове да не играят пет години в европейските клубни турнири, за да се реши проблемът веднъж завинаги.Той дава пример с Англия след трагедията на стадион \"Хейзъл\" и стига още по-далеч като включва и българския национален отбор в забраната.\"Трябва да затворим стадионите, да се играе без зрители. Възможно е да е настъпил моментът за сериозни наказания.Англия премина през това. Може би е време и българските клубове да бъдат отстранени от Европа за пет години.Националният отбор също. Това ще помогне на всички да се успокоят\", заяви Стоичков пред американска телевизия, където бе поканен да коментира расисткия скандал по време на евроквалификацията с Англия в понеделник, 14 октомври.", "date": "2019.10.17", "title": "Камата зове за изхвърляне на България и българските отбори от Европа за 5 години"}
{"url": "https://offnews.bg/volejbol/elitat-na-evropejskia-volejbol-pristiga-v-sofia-713425.html", "text": "Целият европейски елит във волейбола - представители на Европейската конфедерация (ЦЕВ), президенти на едни от най-големите волейболни клубове, треньори и именити състезатели ще пристигнат в София за ежегодното издание на едно от най-големите събития в този спорт през есента – тегленето на жребия за Шампионска лига и Европейската Волейболна Гала, информира официалният сайт на БФ Волейбол. Всяка година, преди началото на спортно-състезателния период, ЦЕВ организира тържествен старт на най-престижното клубно състезание – Шампионската лига с провеждане на теглене на жребий, съпътствано от Европейска Волейболна Гала. Дълги години по традиция Галата бе във Виена, но в последните години Европейската централа взе решение да разнообрази това събитие, поверявайки го на столиците на други държави с добри традиции във волейбола, като Будапеща и Москва.  За 2020 година с организирането на Галата за Шампионската лига бе удостоена Българската федерация по волейбол. Това грандиозно събитие ще се проведе на 25 октомври 2019 година в София, хотел „Маринела“.На него от 18:30 часа ще бъде изтеглен жребият за разпределение на клубните отбори (мъже и жени) в групите от четвърти кръг, в който ще участват 18 отбора, добили право по ранкинг и двата отбора, класирали се от трите предварителни квалификационни кръга. От страна на България представител в Шампионската лига е женският отбор на Марица (Пловдив), който за втора поредна година ще участва директно в груповата фаза на турнира.Веднага след тегленето на жребия ще се състои Галата за Шампионската лига, на която ще присъстват Президентът на Европейската конфедерация г-н Александър Боричич и всички членове на Административния борд на ЦЕВ, които ще проведат заседание в деня преди жребия.  Поканени са и представителите на 60 клуба (мъже и жени), записани за участие в 2019/2020 г. на Шампионската лига. Освен високопоставени гости на Европейската конфедерация, на събитието ще присъства и ръководството на Българската федерация по волейбол, както и официални гости, поканени от нея - от Министерството на младежта и спорта, от други правителствени среди и от кмеството на София.  Гвоздей в програмата на Галата , след изтеглянето на жребия, ще бъде раздаването на традиционнте награди за най-добре изявилите се през 2019 г. състезатели, треньори и волейболни деятели на Европейската конфедерация по волейбол, като между тях ще бъдат и двамата най-добри състезатели на Европейските първенства за 2019 – Тияна Бошкович и Урош Ковачевич.", "date": "2019.10.17", "title": "Елитът на европейския волейбол пристига в София"}
{"url": "https://offnews.bg/zdrave/kardiohirurgat-prof-d-r-plamen-panajotov-e-lekar-na-godinata-2019-713437.html", "text": "Проф. д-р Пламен Панайотов, началник на Клиниката по кардиохирургия в УМБАЛ \"Св. Марина\" Варна е новият носител на приза \"Лекар на годината\". Наградата му беше връчена от председателя на Българския лекарски съюз д-р Иван Маджаров.Проф. Панайотов е специалист по хирургия и кардиохирургия. Завършил е Медицинската академия в София през 1984 г. През 1993 г. получава специалност по хирургия, а през 2003 по кардиохирургия. Специализира здравен мениджмънт. От 2013 г. е доктор по научна специалност \"Сърдечно-съдова хирургия\".Работил е в Стара Загора, в Клиника по спешна хирургия, Институт „Пирогов\", в клиниките по сърдечна хирургия в болница „Лозенец\" и Национална кардиологична болница, София. От 2000 до 2005 г. работи в Кардиологична болница в Истанбул и Клиниката по сърдечна и гръдна хирургия, \"Chest Diseases Hospital\", Кувейт. От 2008 година е началник на Отделение по кардиохирургия при УМБАЛ \"Света Марина\" във Варна. Двама професори от ВМА също си тръгнаха с призове от БЛС. Проф. Юлиян Райнов, ръководител на Клиниката по хематология беше отличен в категория „Дългогодишна дейност в областта на медицината и принос в развитието на дадена специалност”.Проф. Любомир Алексиев от екипа на Научно-приложен център по военномедицинска експертиза, авиационна и морска медицина към ВМА получи приз за „Принос за развитие и утвърждаване авторитета на съсловието“.Наградата \"Принос за развитие и прилагане на уникални техники\" получи пироговският ортопед-травматолог проф. Диян Енчев. С награда за принос за развитие и прилагане на иновативна медицина и уникални техники бе удостоен , началник на Неврологичната клиника към УМБАЛ „Александровска”. Началникът на Отделението по гастроентерология на УМБАЛ „Пълмед“ д-р Никола Боянов също получи приз в категорията „Принос в развитието и прилагането на иновативна медицина и уникални техники”.В категорията „Ти си нашето бъдеще“ приз заслужи д-р Явор Асьов, ендокринолог от Александровска болница и част от екипа на центъра по бариатрична хирургия в лечебното заведение.Тази година съсловната организация връчи и три специални награди. Едната от тях посветена на инициативата “Добрата дума лекува“, която е част от националната кампания срещу насилието над медици #ПребориГнева. До БЛС са били изпратени бяха изпратени стотици благодарствени писма. Най-много са били добрите думи за д-р Здравко Пенков от Сливен, отличен по време на церемонията.Другите две специални награди са за д-р Елиас Хаддад, който оперира под светлината на фенер и д-р Илиян Траянов, който заедно с колегите си от МБАЛ Пазарджик, спаси родилка с амниотична емболия и ДИК синдром.", "date": "2019.10.17", "title": "Кардиохирургът проф. д-р Пламен Панайотов е 'Лекар на годината 2019'"}
{"url": "https://offnews.bg/sviat/imame-sdelka-za-brekzit-obiaviha-iunker-i-dzhonsan-713387.html", "text": "Председателят на Европейската комисия Жан-Клод Юнкер обяви, че е постигнато споразумение за Брекзит - броени часове преди началото на срещата на върха на ЕС в Брюксел, предадоха АФП и Ройтерс.\"Има ли воля, ще има и сделка - имаме я! Това е справедливо и балансирано споразумение за ЕС и Великобритания, което е свидетелство за ангажимента ни да намираме решения. Препоръчвам тази сделка да бъде одобрена\" на срещата на върха на ЕС, написа Юнкер в Туитър. В писмо до председателя на Европейския съвет Доналд Туск се препоръчва ЕС да одобри сделката, като Жан-Клод Юнкер уточнява: \"преговарящите страни постигнаха споразумение за преработен протокол за Ирландия/Северна Ирландия и за преразглеждане на Политическата декларация\".\"Имаме страхотна нова сделка, която ни връща контрола\", обяви в социалната медия и британският премиер Борис Джонсън.\"Сега парламентът трябва да одобри Брекзит в събота, за да можем да насочим вниманието си към други приоритети, като стандарта на живот, здравното осигуряване, тежката престъпност и околната среда\", добави Джонсън.", "date": "2019.10.17", "title": "Имаме сделка за Брекзит, обявиха Юнкер и Джонсън"}
{"url": "https://offnews.bg/sviat/ankara-spira-voennite-dejstvia-v-siria-713435.html", "text": "Анкара спшира военните действия в Сирия за 120 часа и да постигне споразумение с кюрдските сили след разговор между американския вицепрезидент Майк Пенс и турския президент Реджеп Ердоган.\"Турция ще прекрати военната операция за 120 часа, за да даде възможност на кюрдските сили да се изтеглят от зона с дълбочина около 32 км и Съединените щати вече помагат в тази насока\", коментира Майк Пенс.САЩ няма да налагат последващи санкции на Анкара, действащите санкции срещу Турция ще бъдат отменени при постигане на траен мир, допълни Майк Пенс.Съединените щати и Турция са се съгласили да елиминират напълно групировката „Ислямска държава“ от североизточните части на Сирия, уточни американският вицепрезидент пред журналисти в американското посолство в турската столица след края на продължили около 4 часа и половина разговори.Срещата на четири очи в президентския дворец в Анкара продължи около 1 час и 40 минути. Интересен детайл е, че в ролята на единия от преводачите влезе специалният координатор на Съединените щати за борбата с групировката „Ислямска държава“ Джеймс Джефри. Джефри е бивш американски посланик в Анкара и говори турски език.Последваха преговори между двете делегации в пълен състав. От турска страна в разговорите участваха вицепрезидентът Фуад Октай, военният, външният и финансовият министър, началникът на Генералния щаб ген. Яшар Гюлер. Сред американските представители бяха държавният секретар Майк Помпейо, съветникът по националната сигурност Робърт О`Брайън и Джеймс Джефри.По-рано турският първи дипломат Мевлют Чавушоглу разговаря с Робърт О`Брайън и Джеймс Джефри. Екипът им проведе и разговори с турския военен министър Хулуси Акар.Реакциите в Турция на писмото на президента Доналд Тръмп до турския му колега Реджеп Тайип Ердоган с дата 9 октомври бяха остри. В писмото американският лидер заплашва с икономически санкции Турция.Най-ясният отговор на писмото на Тръмп е началото на военната операция в Сирия, е заявил високопоставен турски източник, цитиран от СиЕнЕн–Тюрк. Според турските медии президентът Реджеп Тайип Ердоган е „хвърлил писмото на боклука“. Опозиционната Народнорепубликанска партия заяви, че това не е „писмо“, а „парче хартия“ и „парцал“.Във вътрешен план американският държавен глава е под засилващ се натиск от Конгреса и Сената за налагане на нови и по-сурови санкции срещу Анкара.За 13 ноември е планирана срещата във Вашингтон на американския президент Доналд Тръмп с турския му колега Реджеп Тайип Ердоган. На 22 октомври пък Ердоган ще се срещне с руския лидер Владимир Путин в Сочи.", "date": "2019.10.17", "title": "Анкара спира военните действия в Сирия"}
{"url": "https://offnews.bg/futbol/chlen-na-izpalkoma-na-bfs-prizova-vsichki-da-podadat-ostavki-713413.html", "text": "Членът на изпълнителния комитет на БФС Петър Величков смята, че това ръководство на централата се е провалило и групово трябва да поеме отговорност.Бизнесменът говори часове след като във вторник президентът на футболния съюз Борислав Михайлов подаде оставка под натиска на премиера Бойко Борисов.\"Ние всички трябва да понесем отговорността си за онова, което представлява футболът ни в момента - заяви Величков пред Dsport.bg. - Уважавам колегите си от изпълкома на БФС и смятам, че всеки един от нас е добър в онова, с което се занимава извън футбола, но като екип, отговорен за управлението на БФС, трябва да признаем, че не се справихме.Редно е никой да не упорства повече, а просто всички да подадем оставки като членове на това ръководство.\"Подобно мнение застъпи днес в ефира на БНР и популярният спортен журналист Сашо Диков. Според него оставката на Боби дори е закъсняла, а повечето от останалите членове на изпълнителния комитет също нямат място в него.", "date": "2019.10.17", "title": "Член на Изпълкома на БФС призова всички да подадат оставки"}
{"url": "https://offnews.bg/politika/borisov-vinagi-sme-optimisti-v-es-713418.html", "text": "\"България има много ясно становище, което е жизненоважно за Балканите изобщо, по отношение на Северна Македония и Албания за започване на преговорите за членство в Европейския съюз\", обяви премиерът Бойко Борисов от Брюксел, където е на заседанието на Европейския съвет, съобщи правителственият пресцентър. Той смята, че би било историческа грешка, ако не се даде европейска перспектива за тези две държави. Премиерът не пропусна да коментира редица вътрешно- и външнополитически теми. \"Винаги сме оптимисти в ЕС. Но докато не мине през британския парламент решението за Брекзит, не го коментирам\", заяви той по повод обявената по-рано одобрена сделка между британския премиер Борис Джонсън и председателя на Европейската комисия Жан-Клод Юнкер.Бойко Борисов коментира и темата за инвестиционните намерения на \"Фолксфаген\". \"Това е частна компания и те решават къде да инвестират\", обяви той. По неговите думи е контрапродуктивно да се оказва повече натиск върху концерна къде да избере да строи нов завод. Инфраструктурата се подобрява и разширява с цел привличането на чуждестранни инвестиции.Предложили сме терените на \"Фолксфаген\", Пловдив, София - с хеликоптер сме ги разкарвали. Ако ни искат - са добре дошли. Ние сме подготвени\", каза още премиерът, като уточни, че вече съревнованието за автомобилния гигант се превръща в общоевропейски - след като Турция е един от основните претенденти, но и Балканите също са в надпреварата.По проблема с турската офанзива в Северна Сирия Борисов е на мнението, че незабавно трябва да се прекрати войната в Сирия. Ако спрем износа си на оръжията за Турция, трябва да спрем на всички останали, тоест да спрем военната промишленост, коментира Борисов. За всичко друго сме подкрепяли Турция - за миграцията, но за войната българската страна няма как да окаже подкрепа, тъй като умират хора, подчерта още той.Премиерът коментира и решението за скъсването на връзките между правителството и с Българския футболен съюз (БФС). Според него полицията си прилага закона и разследва всички, които са направили провокациите между мача България - Англия, които предизвикаха широк международен отзвук с расисткия скандал. Той призова българските журналисти да се обърнат към английските медии и да разгледат техните проблеми, свързани с прояви на расизъм.", "date": "2019.10.17", "title": "Борисов: Винаги сме оптимисти в ЕС"}
{"url": "https://offnews.bg/evropa/darzhavite-ot-es-odobriha-sdelkata-za-brekzit-713434.html", "text": "Лидерите на страните членки на Европейския съюз одобриха постигнатото през тази нощ споразумение с Обединеното кралство за Брекзит. Всичките 28 лидери са съгласни споразумението да влезе в сила на 1 ноември, съобщи БНР.Британският премиер Борис Джонсън е заявил пред останалите държавни ръководители, че е относително оптимистичен за приемането на споразумението в британската Камара на общините и след това е напуснал срещата.Председателят на Европейския съвет Доналд Туск заяви, че с новото споразумение интересите на европейските граждани са защитени. Ще се запази и целостта на единния пазар.\"Ако един ден Обединеното кралство реши да се върне, вратата ни остава отворена\", обеща Туск.\"Нашето намерение е да работим за ратификация. Ние подкрепяме споразумението и това бе ясното решение на 27-те страни-членки. Ние сме подготвени за тази ратификация - логистично, политически, технически. Сега топката е в полето на Обединеното кралство. Не знам какъв ще бъде резултатът от дебатите в Камарата на общините в събота, но ако получим искане за удължаване, ще се консултирам със страните-членки как да реагираме\", добави председателят на Европейския съвет.\"Откровено казано, това, което днес чувствам, е тъга, защото в сърцето си винаги ще бъда за оставане. Надявам се, че британските ни приятели ще решат един ден да се върнат. Вратите ни винаги ще бъдат отворени\", каза още Доналд Туск.\"Бих искал да кажа на онези 48 процента, че бяха прави\", коментира от своя страна председателят на ЕК Жан-Клод Юнкер.Новото решение за избягване на граница на остров Ирландия защитава стабилността както там, така и на вътрешния пазар на Евросъюза, добави той и посочи, че сделката предоставя възможност за постигане на спораумение за свободна търговия с Великобритания - без мита.Ирландският премиер Лио Варадкар заяви, че преходният период може да бъде удължен и до 2022 година.", "date": "2019.10.17", "title": "Държавите от ЕС одобриха сделката за Брекзит"}
