{"url": "https://offnews.bg/futbol/ludogoretc-vtori-po-otpraveni-udari-v-liga-evropa-709957.html", "text": "Лудогорец заема престижно място в любопитна класация на сайта на УЕФА. Българският шампион е втори по отправени удари в Лига Европа до момента. Разградчани имат 112 изстрела към противниковите врати в своите 5 мача в турнира.Изкачването в тази класация за Лудогорец дойде след срещата с Марибор от плейофа в Разград. Макар двубоят да приключи при резултат 0:0, той на практика се игра пред една врата, като \"Орлите\" отправиха 28 удара, но само 7 от тях бяха точни.Водач в тази класация е тимът на Витория Гимараеш. Той има 113 изстрела. На третата позиция зад Лудогорец пък е Глазгоу Рейнджърс със 109 шута към противниковите врати.", "date": "2019.08.24", "title": "Лудогорец втори по отправени удари в Лига Европа"}
{"url": "https://offnews.bg/futbol/todor-nedelev-se-kontuzi-mozhe-da-propusne-derbito-na-plovdiv-709960.html", "text": "Звездата на Ботев Пловдив Тодор Неделев е получил контузия и ще пропусне днешния двубой с Витоша Бистрица, съобщават колегите от \"dsport.bg\".Халфът е почувствал болки в десния крак на тренировката снощи, като след направения му преглед е взето решение да не играе в срещата от седмия кръг на Ефбет Лига.В понеделник той ще мине ядрено-магнитен резонанс, за да се установи колко е тежка контузията му. Неделев попада в плановете на националния селекционер Красимир Балъков за евроквалификацията с Англия на 7 септември.Ако травмата му е сериозна, футболистът на \"канарчетата\" може да пропусне квалификацията с Англия, както и дербито с Локомотив Пловдив следващата седмица.", "date": "2019.08.24", "title": "Тодор Неделев се контузи, може да пропусне дербито на Пловдив"}
{"url": "https://offnews.bg/obshtestvo/promeniat-razreshitelnoto-na-zavoda-do-shishmantci-blokadata-na-patia-709958.html", "text": "Над 200 души се събраха на пореден протест пред входа на завода край Шишманци днес.Те влязоха в предприятието заедно екоминистъра Нено Димов, за да се запознаят с процеса на производство. Инсталацията за сепариране на отпадъци работи, видяха хората. Те се оплакват от постоянна миризма и чести пожари. Взели сме всички мерки, за да няма пламъци, увериха ги от ръководството на завода, съобщи БНР. След като разгледа съоръженията и посети депото за отпадъци министър Димов подчерта, че се налага промяна на комплексното разрешително на завода. Преди това ще бъдат определени санкции за неизпълнение на досегашното, разпоредил е вече и проверка на Регионалната екоинспекция, за да се установи как е упражнявала контрол.В момента комплексното разрешително разрешава три варианта – да се сепарира, да се компостира и да се депонира. Първите два ще останат, обясни министърът. За депониране ще бъдат само отпадъците, които не могат да се сепарират или компостират, уточни той. Срещата на министъра с протестиращите продължи в сградата на читалището в село Шишманци. Блокадата на пътя за Белозем беше прекратена, като заради нея се бяха образували колони от автомобили и в двете посоки. Движението вече е нормализирано.Недоволството на хората от няколкото населени места в близост до завода за отпадъци ескалира след пламналия пожар на сметището в началото на миналата седмица и задимяване на района в продължение на няколко дни. В общината вече е внесено искане за провеждането на референдум за бъдещето на завода за отпадъци.Кметът на Раковски Павел Гуджеров пък изпрати до премиера Бойко Борисов писмо, придружено от протестна подписка от над 2000 души, в което се призовава за спешни мерки от страна на институциите.", "date": "2019.08.24", "title": "Променят разрешителното на завода до Шишманци, блокадата на пътя за Белозем падна"}
{"url": "https://offnews.bg/obshtestvo/prirodozashttnitci-na-protest-iskat-zakrivane-na-delfinariuma-709962.html", "text": "Природозащитници излязоха на протест с настояване делфинариумът във Варна да бъде затворен. Според тях се злоупотребява с делфините, като ги държат в плен за представления и бизнес. Въпреки демонстрацията пред сградата на делфинариума, представленията не бяха отменени.Припомняме, преди седмици новородено делфинче почина пред очите на посетители на кафенето, което осигурява видимост към басейна под водната повърхност. Природозащитниците са категорични, че шоуто е вид експлоатация, а сградата е твърде тясна за делфините, които имат нужда да плуват по 150 км на ден.Тук са принудени да живеят в басейнче от 12 метра и когато шоуто свърши, вие се прибирате вкъщи, а те остават тук цял живот, негодуват екозащитниците.От Делфинариума твърдят в писмо до медиите, че никога новородените делфинчета в Делфинариума, както и техните майки, не са участвали в представления. В първите месеци на развитието си, бебето не се отделя от майка и си и тя не позволява на никого да се доближи до него. Варненският делфинариум функционира съгласно действащото българско законодателство. Всички питомци в него са родени при нас или са дошли от други делфинариуми, като две от тях обитават Делфинариума от самото му откриване - преди 35 години. За обитателите се полагат компетентни грижи от единствените в България тесни специалисти по водни бозайници - биолог и ветеринарен лекар. Рибата, с която храним нашите питомци, се доставя от специализиран доставчик от Холандия, който снабдява и други делфинариуми в Европа, и бива подложена на биологични анализи и контрол. Делфини, обитаващи делфинариуми, не могат да бъдат пуснати в дива среда, защото няма да сеприспособят към нея. Делфините в Делфинариум Варна, както и във всички други делфинариуми по света, са родени и отгледани в питомна среда. В тези условия те живеят много по-дълго, отколкото в дива среда.Само за първите 7 месеца от 2019 г., по бреговете на българското Черноморие са изхвърлени над 40 мъртви малки и големи делфини, в следствие на заплитане в рибарски мрежи и замърсявания, твърдят от още дружеството. ", "date": "2019.08.24", "title": "Природозащтници на протест, искат закриване на Делфинариума"}
{"url": "https://offnews.bg/tenis/legendata-makenrou-prognozira-triumfi-na-dzhokovich-i-serina-na-us-ope-709961.html", "text": "Легендата в тениса Джон МакЕнроу смята, че Новак Джокович и Серина Уилямс ще бъдат новите шампиони в турнира от Големия шлем US Open.\"Смятам, че при мъжете ще спечели Джокович. С него е трудно да се пребориш на твърди кортове. При жените няма явен фаворит. Ще кажа Серина.Тя има силно желание да спечели. В последно време имаше много травми и зависи от физическото й състояние. Мадисън Кийс и Слоун Стивънс също може да се проявят.Джокович е способен да подобри рекорда на Федерер. Първо е по-млад от Надал. Второ има шансове на всички настилки. Надал има много проблеми на хард, а това не е така при Новак. Зависи много от мотивацията му\", каза Макенроу.", "date": "2019.08.24", "title": "Легендата Макенроу прогнозира триумфи на Джокович и Серина на US Open"}
{"url": "https://offnews.bg/sviat/tusk-tramp-izpolzva-mitata-kato-politicheski-instrument-g-7-shte-e-t-709967.html", "text": "Започващата днес среща на върха на Г-7 ще бъде тежко изпитание за единството и солидарността след една година, през която лидерите на богатите страни се затрудниха да намерят общ език. Това заяви председателят на Европейския съвет Доналд Туск, цитиран от Ройтерс.Във френския град Биариц, където ще се състои срещата, Туск предупреди също, че търговските войни между седемте страни от групата ще накърнят още повече доверието помежду им, допълва БТА. Той отбеляза, че американският президент Доналд Тръмп използва митата като политически инструмент, който може да представлява опасност за целия свят. Туск подчерта, че ЕС ще бъде \"лоялен\" на Франция, ако САЩ наложат мита на френските вина в отговор на новия данък за дигиталните компании, допълни ДПА. Ако САЩ наложат мита на Франция, ЕС ще отговори подобаващо, каза председателят на Европейския съвет.Туск заяви също така, че ще търси всякакви форми за сътрудничество с Лондон, но няма да сътрудничи за осъществяване на Брекзит без споразумение. Той попита риторично дали британският премиер Борис Джонсън иска за влезе в историята като господин \"Без сделка\".Туск каза още, че предпочита да бъде поканена Украйна, а не Русия, на следващата среща на върха на Г-7, тъй като той е против връщането на Москва в групата. Смяташе се, че ще тръгне по пътя на демокрацията, върховенството на закона и човешките права, каза Туск по повод първоначалната покана към Русия да влезе в клуба, който се превърна в Г-8. Днес ще се опитам да убедя събеседниците си, че ще бъде по-добре да поканим Украйна, разбира се като като гост, за следващата среща на Г-7, каза Туск в Биариц. Русия бе отстранена от групата, след като анексира Крим от Украйна през 2014 година. ", "date": "2019.08.24", "title": "Туск: Тръмп използва митата като политически инструмент, Г-7 ще е тежко изпитание"}
{"url": "https://offnews.bg/kultura/boil-banov-poiska-ostavkata-na-direktorkata-na-muzikalnoto-uchilishte-709966.html", "text": "Министърът на културата Боил Банов поиска във Фейсбук оставката на Столина Добрева, директор на Националното музикално училище „Любомир Пипков“ (НМУ). Министърът заяви позицията си в личния си профил в социалната мрежа:\"За всяко музикално училище би било чест да има преподавател като Дарина Такова. Това, което се е случило, е недопустимо! В понеделник очаквам оставката на Столина Добрева.\"Повод за реакцията на министъра е публикацията на оперната прима Дарина Такова в личния ѝ профил, озаглавенаГеография на унижението, част трета:\"Аз, Дарина Такова, оперен артист с международна кариера, изразяваща се в главни роли в театри като Миланската скала, Кралската опера в Лондон, „Метрополитън опера“, „Лисеу“, „Ла Фениче“, оперите в Париж, Мюнхен, Берлин, Неапол, Рим и още безброй театри и фестивали по цял свят, вокален педагог от 12 години, с ученици, приети в Кралската академия за старинна музика в Хага, „Джулиард скул“, консерваториите в Бари, Неапол, Люцерн, оперните студия на Санта Чечилия, Миланската скала, фестивала в Пезаро и др., реших да скъся пътя на децата от лутане между педагози и институции, след които неминуемо стигат и до моя кабинет, и да кандидатствам за мястото на учител по класическо пеене в Националното музикално училище „Любомир Пипков“ в София. Училището, което съм завършила, което е било дом на три от международните ми майсторски класове (мой индивидуален, както и в екип с Ричард Баркър и Лучана Д’Интино), и където години наред бях в безупречна комуникация и сътрудничество с историческия директор Милка Митева – музикант, желязна лейди, космополит и ненадминат дипломат, извел от училището на музикалната сцена десетки гигантски таланти.На мен ми бе обяснено от новата директорка (обявила помпозно в интервю, че ВРЪЩА ПРЕСТИЖА НА МУЗИКАЛНОТО УЧИЛИЩЕ (?!?!?!?!?!?!?!)), че:1. Моята педагогическа дейност не може да бъде зачетена като преподавателски опит, тъй като не се е случила под шапката на учебно заведение, тоест аз кандидатствам като начинаещ учител, на равни начала с (например) деца, току-що „завършили бакалавър и/или магистратура в консерваторията с общ успех не по-нисък от 4,50“;2. Моята кариера по световните оперни сцени не може да бъде зачетена, затова аз трябва да се изправя пред комисия и да изпълня ПЕТ ПРОИЗВЕДЕНИЯ под съпровод на пиано, за да се види годна ли съм да преподавам пеене на деца на възраст между 13 и 18 години.Отделете от 3 до 5 минути да поразсъждавате върху това. На мен ми отне малко повече, за да не избухна.Целият професионален (и не само) свят знае, че аз не пея. Знае и защо не пея. Знае и че ако все още пеех, нямаше да го правя пред комисия в Музикалното училище, а по световните сцени, както съм го правила допреди инцидента, който преобърна живота ми. Всеки мой ученик знае, че в кабинета ни, въпреки травмата, аз пея и показвам технически примери, необходими за осмислянето на разликата между правилното и неправилното пеене – разлика, която учениците на малко педагози в България знаят да правят. Но аз не пея.Ако някой иска да изнеса програма от 5 произведения пред която и да е комисия, трябва да поеме отговорността да се свърже с мой агент, да ми плати хонорар или да поеме финансовата и правна отговорност пред съдебната власт на Белгия, където водя 13-годишно дело срещу лекаря, осакатил моя инструмент (нека го наречем така, може би ако на китарист, пианист или тромбонист обясним, че ЧОВЕШКИЯТ ГЛАС Е МУЗИКАЛЕН ИНСТРУМЕНТ, на който обаче струните, клапите и клавишите не могат да бъдат заменени с по-нови или по-здрави, ще проумеят, че певците не са „втора класа музиканти“, както обичат да се шегуват още на консерваторско ниво и явно този манталитет си им остава завинаги).Аз не пея. От 12 години. Това е най-тежкият факт, който ми се е налагало да приема през целия си съзнателен живот. По-тежък от смъртта на най-близки хора. По-тежък от загубата на каквото и да било материално или нематериално притежание. Не пея. Не защото не искам, не и защото не мога, а защото не мога да го правя така, както съм го правила на сцената на Миланската скала, „Ковънт Гардън“ и „Метрополитън“. Ако не пея така, няма да пея никак. Моята най-голяма сила е моят безкраен морал към това изкуство. Затова и стоя като независима фигура на Истината, изправена срещу една АДОВА СИСТЕМА на демагогия и посредственост.По целия цивилизован свят артисти като мен биват канени да предават безценния си опит без да бъдат подлагани на унизителни конкурси наравно със случайни кандидати. За тези световни музикални институции присъствието на артист с кариера е въпрос на престиж и чест.Пожелавам успех на хората, които ще се изправят пред комисия, за да пеят 5 произведения под съпровод на пиано.Дано някой ден стигнат и до голяма публика в голям театър.“Столина Добрева преподава в НМУ китара и камерна музика повече от 20 години. Негов директор е от 2017 г., когато поема поста от Милка Митева. Днес Столина Добрева не бе открита за коментар.  Десетки български артисти изразяват подкрепата си към Дарина Такова и аплодират реакцията на министър Банов в социалната мрежа. ", "date": "2019.08.24", "title": "Боил Банов поиска оставката на директорката на Музикалното училище заради оперната прима Дарина Такова"}
{"url": "https://offnews.bg/futbol/chelsi-zapisa-istoricheski-parvi-uspeh-pod-rakovodstvoto-na-lampard-709969.html", "text": "Мениджърът на Челси Франк Лампард най-после записа първата си победа в официална среща начело на тима, който надви Норич с 3:2 на стадион \"Кароу Роуд\" в двубой от третия кръг на английската Висша лига.Двата отбора спретнаха доста динамична среща, като първите 4 попадения паднаха до 30-ата минута. През второто полувреме гостите стигнаха до победата, което може бе и по-логичното, тъй като имаха игрово предимство.Тами Ейбрахам се превърна в герой с две попадения, а и друг младок Мейсън Маунт също се разписа за трудния успех, след който Челси вече има 4 точки и в 16 поредни срещи няма загуба от Норич.Домакините не играха лошо и се бореха до последно, като голмайсторът им Теему Пуки отново отбеляза, но това не бе достатъчно и тимът има 3 точки на сметката си след първите 3 кръга.Норич: Крул, Аарънс, Годфри, Ханли, Люис, Трайбул (81 Србени), Лайтнер (81 Маклийн), Щиперман (81 Вранчич), Кантуел, Буендиа, ПукиМениджър: Дениел ФаркеЧелси: Кепа, Емерсон, Кристенсен, Зума, Аспиликуета, Жоржиньо, Ковачич, Баркли, Пулишич (85 Уилиан), Ейбрахам (75 Жиру), Маунт (90 Алонсо)Мениджър: Франк Лампард", "date": "2019.08.24", "title": "Челси записа исторически първи успех под ръководството на Лампард"}
{"url": "https://offnews.bg/112/pozharat-vav-varna-e-ugasen-dvama-grazhdani-leko-obgazeni-709968.html", "text": "Пожарът в района на хипермаркета в кв. \"Владислав Варненчик\", който  по-рано днес, е погасен. Той се е разпрострял на около 40 декара, основно сухи треви и отпадъци. Предполагаемата причина за възникването му е небрежност при боравене с открит огън, съобщи МВР. При пожара са изгорели 2 метални бараки, частично засегнати са 3 автомобила и автобус.Сигналът за пожара е подаден в 11,54 днес, огънят беше локализиран малко преди 14 ч. В гасенето участваха общо 9 автомобила на РД ПБЗН - Варна и над 30 пожарникари. От община Варна на мястото бяха изпратени 2 водоноски, а в гасенето активно са се включили с подръчни средства и около 15 граждани.Двама от гражданите, включили се в гасенето, са се оплакали от обгазяване, прегледани са и им е оказана медицинска помощ на място от екипите на \"Спешна помощ\", не се е наложило настаняване в болница.На мястото на пожара все още дежурят две пожарни с екипите им. ", "date": "2019.08.24", "title": "Пожарът във Варна е угасен, двама граждани леко обгазени"}
{"url": "https://offnews.bg/sviat/bivshiat-kral-na-ispania-huan-karlos-e-v-reanimatcia-sled-postaveni-tr-709970.html", "text": "Абдикиралият крал на Испания Хуан Карлос, който е на 81 години, беше подложен днес на сърдечна операция, протекла без проблеми.Пациентът се намира в реанимация и е под наблюдение, заяви Лусия Алонсо, директор на частна болница в покрайнините на Мадрид. Интервенцията е била за поставяне на три байпаса и е билапланирана след преглед на Хуан Карлос през юни, съобщи БТА. Вчера при приемането си в клиниката бившият крал каза на събралите се там журналисти, че ще се видят при изписването му. Това е 17-ата му операция. Пред 2010 г. бе опериран от доброкачествен тумор на белия дроб.Хуан Калос бе крал на Испания в продължение на 38 години, след което се оттегли в полза на сина си Фелипе Шести. ", "date": "2019.08.24", "title": "Бившият крал на Испания Хуан Карлос е в реанимация след поставени три байпаса"}
{"url": "https://offnews.bg/112/goliam-pozhar-vav-varna-ovladiaha-ogania-709963.html", "text": "Голям пожар пламна край хипермаркет във варненския квартал \"Владислав Варненчик\", съобщи МВР. Пламнали са сухи треви. Огънят е локализиран, в гасеното му са участвали 9 противопожарни автомобила и над 30 пожарникари, използвана е и водоноска на Община Варна.Гасенето продължава, като по първоначални данни пожарът се е прострял на около 40 декара.Екипи на сектор \"Пътна полиция\" регулират движението в района на пожара.", "date": "2019.08.24", "title": "Голям пожар във Варна, овладяха огъня"}
{"url": "https://offnews.bg/vodni/angel-kodinov-grabna-srebroto-na-svetovnoto-po-kanu-kaiak-v-ungaria-709971.html", "text": "Ангел Кодинов спечели сребърен медал на 500 метра кану-каяк от световното първенство, което се провежда в унгарския град Сегед.21-годишният българин впечатли с представянето си във финала и си осигури място на почетната стълбичка, след като водеше почти до края. Във финалните метри той бе изпреварен от Себастиан Брендел от Германия.Трети завърши Олег Тарновски от Молдова. Кодинов финишира с време 1:54.49, на по-малко от секунда от победителя. Българинът влезе във финала със седмо време в полуфиналите. Тази дисциплина е неолимпийска.Това е най-големият успех в кариерата на българина. Преди по-малко от месец Кодинов спечели два бронзови медала на световното първенство до 23 години - на 200 и 1000 м, припомня bTV.През 2016 г. пловдивчанинът участва на олимпийските игри в Рио де Жанейро и беше най-младият спортист в своята дисциплина и в българската делегация.Последният медал за България от световно първенство по кану-каяк спечели Станилия Стаменова. Тя стана шампионка на 200 м кану на шампионата през 2015 г. в Италия. Българката триумфира в неолимпийска дисциплина.При мъжете Мирослав Кирчев спечели сребро през 2014 г. на 1000 м каяк.", "date": "2019.08.24", "title": "Ангел Кодинов грабна среброто на световното по кану-каяк в Унгария"}
{"url": "https://offnews.bg/ikonomika/fitch-prognozira-che-shte-priemem-evroto-naj-rano-prez-ianuari-2023-g-709936.html", "text": "Международната рейтингова агенция Fitch Ratings потвърди дългосрочния кредитен рейтинг на България в чуждестранна и местна валута 'BBB с положителна перспектива\".Агенцията отбелязва, че факторите, които биха могли да доведат до повишаване на рейтинга, са напредъкът по присъединяването към еврозоната, увеличаване на потенциалния растеж и продължаващото подобряване на външните и бюджетните баланси. В тази връзка припомня, че България официално е започнала процедурата по присъединяване към механизма ERM II (Exchange Rate Mechanism - т. нар. чакалня за еврозоната - б.р.) и към Банковия съюз през юли 2018 година. Fitch подчертава, че \"вярва, че българските власти и европейските партньори ще се придържат към усилията за финализиране на този процес до края на 2019 година и че той ще завърши с приемане на еврото \"най-рано през януари 2023 година\".Оценката за кредитния рейтинг е подкрепена от стабилните външни и публични финанси, благонадеждната политика за постепенно присъединяване към членство в еврозоната и перспективите за устойчив растеж. Fitch прогнозира реалното нарастване на БВП да възлезе на средно 3.3% в периода 2019-2021 г., което е в съответствие с медианата за групата страни, оценени с ‘ВBB’. През първата половина на 2019 г. икономическият растеж надхвърли очакванията, главно поради по-значителното от предвиденото възстановяване на износа. Частното потребление остава стабилно, подкрепено от повишението на заплатите. Динамиката на растежа обаче се очаква да се забави в краткосрочен план, поради предизвикателствата по линия на външната среда, произтичащи от слабата икономическа перспектива на ключови търговски партньори. От друга страна, продължаващите постъпления на средства по фондовете на ЕС ще послужат като буфер при неблагоприятно икономическо развитие.Агенцията отбелязва също, че България се характеризира със стабилни показатели на външните финанси и очаква страната да продължи да реализира излишъци по текущата сметка, равняващи се на средно 3.3 % от БВП в периода 2019-2021 г. Това, в комбинация със силните капиталови трансфери, свързани със средствата от ЕС, ще доведе до по-нататъшно подобряване на позицията на страната на нетен външен кредитор.Благоприятната макроикономическа среда и провежданите благоразумни политики продължават да подкрепят силната фискална позиция, като Fitch прогнозира бюджетен излишък в размер на 0.2% от БВП средно за периода 2019-2021 г. Фискалните рискове са ограничени, вследствие на поддържането на фискална предпазливост, високи буфери и ниските и намаляващите равнища на задлъжнялост. Fitch прогнозира дългът на сектор „държавно управление“ да спадне до 17.9 % от БВП през 2021 г. спрямо средно равнище от 39.4 % за страните със сходен рейтинг.Според Агенцията банковият сектор остава стабилен, подкрепен от адекватна капитализация и силна ликвидност, в комбинация с продължаващо подобрение в качеството на активите (делът на необслужваните кредити намалява до 7.7% през първото тримесечие на 2019 г., което е най-ниското ниво за последното десетилетие).Основните фактори, които биха могли, поотделно или заедно, да доведат до понижаване на рейтинга, са възобновяване на външни дисбаланси и/или влошаване на конкурентоспособността, както и рязкото нарастване на държавния дълг, в резултат от разхлабване на фискалната позиция или материализиране на условните задължения.", "date": "2019.08.24", "title": "Fitch прогнозира, че ще приемем еврото най-рано през януари 2023 г."}
{"url": "https://offnews.bg/futbol/tcska-obvarzva-zheferson-s-nov-dogovor-709938.html", "text": "ЦСКА ще предложи нов договор на бразилския ляв бек Жеферсон. Ръководството вече е провело предварителни разговори с южноамериканеца и той е дал принципно съгласие да парафира, съобщава \"Тема спорт\". Настоящият договор на Жеферсон изтича през лятото на 2020 година.Според запознати предложението ще бъде за нови три години. От ЦСКА-София искат да обвържат бразилеца, за да не изпаднат в ситуация той да може да преговаря с други клубове, което ще може да се случи след 1 януари 2020 година. Жеферсон дойде на “Българска армия” през 2018 година на мястото на продадения в САЩ Антон Недялков.Той има 33 мача в елита, 2 за Купата и 10 в Лига Европа. Жеферсон успя да се разпише веднъж, като това стана при поледата с 4:0 над Титоград. На този етап 25-годишният Жеферсон се представя много солидно. С изтичащ договор в края на този сезон е и Рубен Пинто, но той е в немилост и едва ли ще получи предложение за нов.", "date": "2019.08.24", "title": "ЦСКА обвързва Жеферсон с нов договор"}
{"url": "https://offnews.bg/kultura/koj-pecheli-bileti-za-rock-the-opera-vav-vienskata-darzhavna-opera-709940.html", "text": "Приключи играта на OFFNews, в която трима от Вас печелят билет за 'Rock the Opera' във Виенската държавна опера.За целта читателите трябваше да отговорят на въпроса \"Кой ще бъде специален гост на концерта?\"Верният отговор беше б) Джо Лин Търнър.Победителите са: Tsvetan Yorov, Alexandra Shosherova, Paulina Trifonova.Билетите са предоставени от читателя ни Георги Дренчев и ще бъдат получени лично от него. Печелившите, с които не сме успели да се свържем до момента, да изпратят съобщение до страницата ни във Фейсубк за уточняване на детайлите.", "date": "2019.08.24", "title": "Кой печели билети за 'Rock the Opera' във Виенската държавна опера"}
{"url": "https://offnews.bg/politika/radev-balgaria-vazkrasva-na-shipka-borisov-ia-zakotvi-na-danoto-709964.html", "text": "Шипка не е мястото да коментирам интригите на министър-председателя, защото тук възкръсва България, която неговото управление закотви на дъното на Европа. Това заяви днес държавният глава Румен Радев на връх Шипка, след като участва в тържественото отбелязване на 142 години от шипченските боеве. Президентът беше помолен да коментира вчерашните твърдения на министър-председателя за причините за освобождаването на началника на НСО ген. Данчо Дяков. Шефът на Национална служба за охрана (НСО) Данчо Дяков е напуснал поста си заради \"огромните скандали в президентската институция\", каза Борисов в Крумовград. „Скандалите са в правителството, те са много и унищожителни“, добави президентът.Запитан дали ще иска консултации за назначаването на новия началник на КПКОНПИ, след като досегашният беше изпратен на дипломатическа служба, Румен Радев напомни, че назначението на Пламен Георгиев за консул е изцяло решение и отговорност на министър-председателя.„Него трябва да питате какви са вътрешнополитическите и личните мотиви и как те кореспондират с интересите на българската дипломация и на българите зад граница, както и кое налага на министър-председателя да крие толкова далеч г-н Георгиев“, коментира още Румен Радев. ", "date": "2019.08.24", "title": "Радев: България възкръсва на Шипка, Борисов я закотви на дъното"}
{"url": "https://offnews.bg/obshtestvo/142-godini-ot-podviga-na-shipka-otbeliazvame-dnes-709935.html", "text": "142-та година от Шипченската епопея ще бъде отбелязана днес с тържествено честване на историческия връх.По традиция в 12 часa президентът Румен Радев ще приеме почетния строй на Националната гвардейска част и ще бъде отслужена заупокойна молитва. Веднага след това започва въстановката на шипченските боеве, а в 21 ч ще е тържествената заря-проверка.Заради честването движението в района на Шипка ще бъде ограничено и реорганизирано. Трафикът по пътя Габрово - Шипка – Казанлък от 8 ч. до 20 ч. днес ще бъде пренасочено по път II-55. Пътуващите от Северна към Южна България ще преминават по пътя Гурково за Казанлък, Стара Загора и Бургас.", "date": "2019.08.24", "title": "142 години от подвига на Шипка отбелязваме днес"}
{"url": "https://offnews.bg/futbol/nejmar-iska-kosmicheski-honorar-za-da-se-varne-v-ispania-709959.html", "text": "Суперзвездата на Пари Сен Жермен Неймар иска много сериозна заплата, за да премине в Барселона или Реал Мадрид, които продължават битката за подписа му.Твръди се, че бразилецът желае да получава респектиращите 35 милиона евро на сезон в Испания и това да бъде съпътствано с договор за 5 сезона.Това обаче явно не спира грандовете, които продължават с опитите да уредят Неймар, като се говори, че Барса готви нова оферта включваща сериозно сума и Усман Дембеле.Смята се, че от ПСЖ биха приели да пуснат Неймар под наем, но само ако след това си гарантират, че ще получат 240 милиона евро за него, което едва ли се нрави на Реал и Барса.Появиха обаче и информации, че парижани правят опити да се сдобрят с играча, тъй като вероятността той да остане в отбора вече изглежда все по-голяма.Бразилецът вкара 51 гола в 58 мача за клуба, но пропусна и доста двубои поради контузии. През този сезон все още не е играл.", "date": "2019.08.24", "title": "Неймар иска космически хонорар, за да се върне в Испания"}
{"url": "https://offnews.bg/sviat/parvi-smarten-sluchaj-ot-e-tcigari-v-sasht-709939.html", "text": "Здравните власти в американския щат Илинойс потвърдиха първия в страната случай на смърт вследствие на заболяване, дължащо се на употреба на електронни цигари.Пациентът, чиято самоличност не се съобщава, е починал от остро респираторно заболяване, съобщава Би Би Си. В съобщението на здравната агенция на Илинойс се посочва, че пациентът е във възрастовата група 17-38 години.Новината идва в период, в който в различни части на САЩ са регистрирани случаи на дихателни заболявания, които властите свързват с пушенето на е-цигари. Центърът за контрол и превенция на заболяванията обяви, че около 200 души в 22 щата са покосени от болест вследствие на употреба на този вид продукти.Директорът на центъра Робърт Редфийлд е цитиран да казва, че пушенето на е-цигари излага потребителите на ефекта на различни субстанции, за чиито рискове има недостатъчно информация. В това число са ароматизаторите, никотинът, канабиноидите и разтворителите. Редфийлд добавя, че тези продукти не са безопасни за деца, младежи, бременни и дори за възрастни, които не са привикнали към пушене.Симптомите на заболелите, за които алармират властите, са кашлица, задух, умора, а в някои случаи повръщане и диария.Засега няма сигурни доказателства, че случаите са свързани, но е факт, че те са нараснали с цели 40 само за 2 дни. Центърът за контрол и превенция на заболяванията посочва, че засега се знае, че не става въпрос са инфекциозно заболели.\"Много от тези 193 пациенти споделят, че наскоро са употребявали продукти, съдържащи THC - тетрахидроканабинол. Това е активна съставка в канабиса\", казва Редфийлд.Президентът на Aмериканската асоциация за бездимните продукти за пушене Грегъри Конли коментира в изявление, че е уверен, че заболяванията са свързани с употреба на продукти, съдържащи канабили или други синтетични наркотици, а не на никотин.", "date": "2019.08.24", "title": "Първи смъртен случай от е-цигари в САЩ"}
{"url": "https://offnews.bg/politika/stolichnite-sotcialisti-pochitat-georgi-kirkov-709956.html", "text": "Градската организация на БСП в София и общински съветници от групата на социалистите в СОС ще отбележат 100-годишнината от смъртта на Георги Кирков-Майстора утре, съобщиха от столичната структура на партията. Заместник-председателят на БСП - София проф. Ваня Добрева, заедно с районни председатели и членове и симпатизанти на социалистическата партия и на делото на Георги Кирков, ще поднесат цветя на гроба му в Централните софийски гробища, парцел 10.Пред паметника на Георги Кирков на Женския пазар (на ъгъла на бул. \"Стефан Стамболов\" годишнината ще бъде отбелязана с кратка официална програма.Неин водещ ще бъде общинският съветник от групата на БСП в СОС и председател на районната организация на социалистите във \"Възраждане\" Иван Таков. ", "date": "2019.08.24", "title": "Столичните социалисти почитат Георги Кирков"}
{"url": "https://offnews.bg/tenis/grigor-zapochva-na-us-open-v-ponedelnik-vecherta-709942.html", "text": "Първата ракета на България в мъжкия тенис Григор Димитров ще започне участието си на последния за годината турнир от Големия шлем US Open в понеделник, 26 август. Хасковлията ще се изправи срещу италианския ветеран Андреас Сепи, а двубоят помежду им е трети на корт номер 11. Мачовете стартират в 18:00 часа българско време.Димитров и Сепи ще трябва да изчакат да се изиграе мача между Тиаго Монтейро и Брадли Клан, а след това и сблъсъкът при жените между Лорън Дейвис и Йохана Ларсон. Това означава, че срещата между българския и италианския тенисист ще започне някъде около 22:00 часа българско време, в зависимост от продължителността на предните два мача.Ако Григор спечели срещу Сепи, то в следващия кръг ще играе с Борна Чорич или Евгени Донской.Програмата на корт 11:1. Тиаго Монтейро – Брадли Клан2. Лорън Дейвис – Йохана Ларсон3. Андреа Сепи – Григор Димитров4. Магдалена Фреч – Лаура Зигемунд", "date": "2019.08.24", "title": "Григор започва на US Open в понеделник вечерта"}
{"url": "https://offnews.bg/112/kola-se-vriaza-v-zavedenie-v-dupnitca-i-ubi-chovek-709944.html", "text": "Лека кола се вряза в заведение в Дупница и уби човек, съобщи БНР.Тежкият инцидент е станал снощи, около 21:30, на улица Бригадирска.Жертвата е 70-годишен мъж, известен в града с прякова Митко Тапиро. Има и двама ранени - жена със счупен тази и млад мъж с фрактура на крака.Автомобилът се е движел в посока на ЖП гарата, когато при десен завой 49-годишният шофьор е загубил контрол над превозното средство и се е качил на тротоара, като помел масите пред заведението.По информация на БГНЕС водачът е професионален шофьор, а тестът е отчел 0,26 промила алкохол.", "date": "2019.08.24", "title": "Кола се вряза в заведение в Дупница и уби човек"}
{"url": "https://offnews.bg/futbol/levski-oshte-chaka-otgovor-ot-tauta-709947.html", "text": "Ръководството на Левски все още няма отговор от Талеб Tayaтa. 27-годишният защитник на Айнтрахт Франкфурт е силно желан от треньора Петър Хубчев. Наставникът дори взима участие в преговорите - той е бивш състезател на германския клуб, водил е и дубъла им, пише \"Тема спорт\".Хубчев вече е говорил с левия бек и му е обяснил, че държи да го види със синята фланелка. Израелският национал не попада в плановете на Айнтрахт за новия сезон. Сега той дори не тренира с първия отбор на германците, защото бройката на играчите в него надхвърля 30.Към Тауата проявяват интерес бившият му клуб Макаби Хайфа, както и Макаби Тел Авив. На този етап обаче Талеб не желае да се връща да играе в родината си. Той вече е отхвърлил предложение от белгийския Андерлехт, който му е давал годишна заплата от 300 хиляди евро. Агентът на футболиста пък твърди, че клиентът му има предложение още от Леванте, както и от турски клуб.В Германия твърдят, че офертата на Левски до Тауата е най-добра. Но източници от Израел сочат, че левият бек не бърза с избора си и внимателно проучва сините.", "date": "2019.08.24", "title": "Левски още чака отговор от Таута"}
{"url": "https://offnews.bg/112/pozhar-na-plazha-na-elenite-709943.html", "text": "Пожар на бичй бар във ваканционно селище \"Елените\" е избухнал около 3 ч тази нощ, съобщиха от ОД на МВР-Бургас.Огънят е обхванал леки конструкции, разположени на около 150-200 кв. м.Заради силния вятър гасенето на пожара е било затруднено, но въпреки това е завършило успешно.Изгорял е целият бийч бар заедно с четири шатри, чадъри и шезлонги. Точната стойност на нанесените от пожар щети е в процес на изясняване.Извършен е оглед на местопроизшествието. Разпитани са свидетели – очевидци на инцидента и са иззети видео-записи от разположени в близост камери. Вероятна причина за пожара е късо съединение в хладилна камера. Предстои извършването на повторен оглед от екип пожаро-технически експерти.По случая в Районно управление – Несебър е образувано досъдебно производство.", "date": "2019.08.24", "title": "Пожар на плажа на 'Елените'"}
{"url": "https://offnews.bg/horoskop/horoskop-za-24-30-avgust-ot-antonia-mechkova-707891.html", "text": "Периодът носи изненадващи шансове за изява и по-добри печалби, гответе се да упорствате по отговорни задачи. През уикенда Овните да огледат детайлно нещата, ако трябва – да говорят с близки. Понеделник вади на преден план куп финансови проблеми. Ако сега ви искат заеми, дарения, мислете дали е момент за такива жестове. Ще изясните деликатни парични теми, ще стегнете и екипа си за работа, в петък може да се оформят нови партньорства. На Секновение не уговаряйте срещи и с рода, ще дойдат по-подходящи дни за общуване, купони. Каквито и проблеми да ви вълнуват през 7-дневието, подкрепата и разбирането на близки хора ще ви радват. През уикенда Телците тихо и кротко да обмислят своя план за действие, в понеделник още не е време за ред техни идеи, но пък могат да услужат на колеги, познати. Търпеливо приключете и стари дела, да не ви създават излишно напрежение в работата. В четвъртък най-пунктуално уредете финансови и правни въпроси, за някои даже не говорите на домашни. Ако сте имали нужда от обич и преданост, получавате ги и отвръщате двойно. Това 7-дневие не е леко, вероятна е честа смяна на настроението. Близнаците са отворени за общуване с нови хора, обаче ако имат общи финансови дела – да бъдат по-бдителни. В понеделник сте готови да се справите с най-тежките задачи, но да не зависите от колеги, партньори, познати. Бъдете благоразумни, търпеливи, в сряда има да изяснявате куп въпроси и да се заяждате с другите не е уместно. А и на Секновение може да разберете: пропуснати възможности за съюз няма как да бъдат наваксани. В петък ви е най-добре с обичани у дома. Някои от делата ви тръгват леко, но това да не ви подлъгва, че цялата седмица ще бъде безгрижна. Раците трябва да упорстват много по задачите в службата и вкъщи, а във вторник точно да преценят за какво ще искат услуги, какво ще свършат сами. От сряда до петък е важно да се опирате на предани близки и добронамерени съветници, за да осъществите амбициозните си идеи. На Секновение е още рано да показвате власт, да налагате мнение. Привличайте обществено внимание и помощ, но след консултации и с точните специалисти.Динамичен период, ако сте на работното си място сега – организирайте много добре времето, за да се справите със стари и нови задачи. Лъвовете, които са във ваканция, да не прекаляват с удоволствия, после трудно ще наваксат. Важи особено за любовни авантюри, може да ви докарат яд. В понеделник търпеливо изяснявайте проблемите, ще се разгърнете на макс във вторник-сряда, даже да не привлечете голям кръг помощници. Важни промени почват в четвъртък, ако ви възложат лидерска роля в екипи, дайте пример и с мнение, и с изпълнение.За вас трудностите са бол, но ги преодолявате търпеливо и успешно, започвате в понеделник желани промени. Девите са обмислили подробно ситуацията и действат тактично, ако им трябва услуга – не напомнят на другите колко са им задължени, а уговарят взаимноизгодно партньорство за бъдеще. Във вторник-сряда не се изтъквате на преден план, но приносът ви е осезателен, щедростта също. На Секновение пречките са най-големи, но вие ще се справите. Бъдете по-грижовни към тонуса си, а обичаните да чувстват дома ви като яка крепост.Трудно 7-дневие, не влизайте в спорове и особено с близки, няма да получите разбиране. Везните ще избягват чужди разпри, но да не разчитат на подкрепа и за свои идеи. През уикенда задачите ви са куп, в понеделник обмислете своя план, без да бързате с реализацията. Следващите дни ще ви подскажат откъде и какви атаки да очаквате, отстъпете малко, изяснете всичко поне за себе си. В четвъртък разчистете изостаналите задачи и в петък не прехвърляйте мярата в критики към обичани, скоро ще се убедят в правотата ви, тогава ще ви следват.Напрегнато 7-дневие, пазете се от спорове с околните в службата и вкъщи, можете да бъдете двигател на ценни партньорства и проекти. От събота до вторник Скорпионите да си наложат подчертана сдържаност по дела, идеите им са добри, но и в следващи дни ще ги противопоставят дори на приятели, роднини. На Секновение с такт ще прокарате свое мнение, а като подчертавате уважение към чуждото – ще придвижите и куп въпроси. Съсредоточени сте в работата си, подгответе се в екип вие да поемате повече тежести, временно е.Периодът е динамичен и за вас: едни са пред делови избор, втори се хващат с важни лични неща. Не се нагърбвайте с повече отговорности, отколкото ви се полагат в ситуацията, в понеделник „успокойте топката”, споровете няма да са ползотворни. Стрелците да отделят време за общуване във вторник-четвъртък, някои трябва да напасват планове и идеи с виждания на влиятелни хора, та да разчитат на бъдеща подкрепа. Изпипвате детайлите и сте по-самозвискателни, така че установеното взаимодействие ще е добро. В любовта си дайте пауза.Времето отпускарско, а тези 7 дни имате куп задачи и задачки, и не всички ще носят големи печалби. От понеделник Козирозите да положат доста усилия за уреждане на делови и административни неща, ще си спестят ядове и разправии в кръга си. Във вторник може да привлечете и шефска подкрепа за идеи. Скоро ще дойдат още оферти за изява, доходи, сътрудничество, хората вече оценяват професионализма, коректността ви, но не толкова бързо, колкото ви се ще. Не се тревожете от факта, общувайте повече с обичани, ще ви окуражат, разтушат.Чудесно 7-дневие, а можете да го направите още по-ведро, ако го посветите на дома и обичаните. През уикенда не е лесно на Водолеите да се затворят в своя най-тесен кръг, имат интересни идеи за изява, партньорство. По-хубаво не ги обсъждайте нашироко, а само с онези, които ще ангажирате, от понеделник си формирате и екип, и подготвяте условия за дейността. В четвъртък ще дойдат и други делови оферти, а даже за флирт да са, преценявайте строго, не е време за авантюри. Много обвързани имат любов-мечта, да поглезят своя избраник... Ваканционен сезон, а се тревожите за хода на делата си, усещате, че скоро ще се натъкнете на трудности. Рибите да не се нервят на неяснотите, не е време за спорове с колеги, партньори, клиенти и даже с близки. В понеделник някои ще обсъдят темата, ще поискат услуги. Във вторник може да се върнете към стари планове и уговорки, ще е с печалба. В сряда ще привлечете още съмишленици, помощници. На Секновение обаче започвате да давате повече от останалите в екипа, отговорността е ваша. Ще се справите, действайте спокойно и бдително.", "date": "2019.08.24", "title": "Хороскоп за 24 – 30 август от Антония Мечкова"}
{"url": "https://offnews.bg/tenis/shinikova-ostana-na-krachka-ot-osnovnata-shema-na-us-open-709941.html", "text": "България отново остана без представителка при жените на последния за годината турнир от Големия шлем US Open. Изабела Шиникова бе най-близо да успее да прескочи квалификациите, но загуби решаващият двубой в третия кръг от румънката Ана Богдан с 1:6, 3:6. Причината за толкова слабото представяне на българката обаче е и здравословен проблем, който и попречи да покаже най-добрата си игра.Все пак Шиникова може да се гордее от представянето си в квалификациите на US Open, тъй като записа две авторитетни победи над тенинистки с по-висок рейтинг от нея в световната ранглиста. В първия кръг тя отстрани Оранча Руси, а във втория преодоля американката Сакия Викъри с 6:1, 4:6, 7:6 (6) след изтощителен и много нервен мач.Другите две българки Виктория Томова и Елица Костова отпаднаха още в първия кръг. Така България отново няма да има участничка при дамите, като за последното страната ни е била представяна от Цветана Пиронкова.", "date": "2019.08.24", "title": "Шиникова остана на крачка от основната схема на US Open"}
{"url": "https://offnews.bg/obshtestvo/slantce-i-goreshtini-do-37-gradusa-dnes-709931.html", "text": "Слънчево и горещо ще е времето днес.Дневните температури ще достигнат 35-37 градуса по Целзий, сочи прогнозата на НИМХ.Най-топло ще е около и след обед в низините.Максималните температури в София и по морето ще са 32 градуса, а в останалата част на страната и по-високи.Следобед в планините се очаква облачност и са възможни валежи и гръмотевици.", "date": "2019.08.24", "title": "Слънце и горещини до 37 градуса днес"}
{"url": "https://offnews.bg/obshtestvo/remont-na-stolichno-krastovishte-promenia-marshruta-na-rejs-79-709908.html", "text": "Западното платно на столичната ул. „Витиня“ от бул. „Ботевградско шосе“ до ул. „Сухиндол“ се затваря за движение от днес до 2 септември, заради реконструкция на кръстовището, съобщи ЦГМ. Маршрутът на автобусите по линия 79 се променя, но само в посока СТИНД.Рейсовете ще се движат от кв. „Христо Ботев“ до кръстовище ул. „Бесарабия“ - ул. „Д-р Иван Селимински“, направо по ул. „Бесарабия“, надясно по бул. „Ботевградско шосе“, наляво по ул. „Летоструй“, обръщане посоката на движение на автостанция „Изток“, по ул. „Летоструй“, надясно по бул. „Ботевградско шосе“ и след кръстовището бул. „Ботевградско шосе“ - ул. „Витиня“ направо по маршрута.Автобусите спират на всички съществуващи спирки, без тази на ул. \"Бесарабия\". ", "date": "2019.08.24", "title": "Ремонт на столично кръстовище променя маршрута на рейс 79"}
{"url": "https://offnews.bg/sviat/severna-koreia-e-izstreliala-dve-raketi-kraj-iztochnia-si-briag-709937.html", "text": "КНДР изстреля днес две ракети в морето край източния си бряг, съобщи южнокорейската агенция Йонхап, която цитира южнокорейския генерален щаб, предаде БТА.Южнокорейските военни съобщиха, че ракетите са били изстреляни тази сутрин от района Сондок в провинция Южен Хамгьон.Президентът на Южна Корея е свикал спешно заседание на националния съвет за сигурност.Японската страна предполага, че ракетите са били балистични.\"Ракетите не достигнаха териториалните води и изключителната икономиченска зона на нашата страна\", съобщи японската обществена телевизия, като цитира представител на правителството в Токио.", "date": "2019.08.24", "title": "Северна Корея е изстреляла две ракети край източния си бряг"}
{"url": "https://offnews.bg/sviat/tramp-i-makron-na-neplanirana-sreshta-v-biaritc-709965.html", "text": "Френският президент Еманюел Макрон и американският му колега Доналд Тръмп разговаряха днес на четири очи на импровизиран обяд преди началото на срещата на върха на Г-7 в курортния град Биариц. Срещата не беше предвидена предварително, информира АФП. Макрон и Тръмп обядваха в елегантния хотел \"Дю Пале\", където до понеделник лидерите на седемте най-развити страни ще обсъждат най-важните световни въпроси, уточнява БТА.Снощи американският президент отново заплаши да обложи с мита френските вина, ако Париж продължи да настоява да бъдат въведени такси за американските интернет гиганти. ", "date": "2019.08.24", "title": "Тръмп и Макрон на непланирана среща в Биариц"}
{"url": "https://offnews.bg/vodni/miladinov-e-na-final-na-baterflaj-s-treto-naj-dobro-vreme-709946.html", "text": "16-годишният талант Йосиф Миладинов се класира за финала на 50 метра бътерфлай на Световното първенство по плуване за юноши, като подобри и националния рекорд в дисциплината. Миладинов постигна резултат 23.60 секунди, което е третото най-добро време в двата полуфинала.Пловдивчанинът беше в по-силната втора полуфинална серия, а заедно с него равно време има Лука Армбрустер. Германецът с този резултат спечели серията си. Най-доброто време беше за руснака Александър Шчеголев, чийто резултат е 23.57.С това постижение Миладинов подобри и националния рекорд в тази дисциплина, който отново е негов и беше поставен през юли тази година в Казан- 23.78.Финалът в дисциплината е днес.", "date": "2019.08.24", "title": "Миладинов е на финал на бътерфлай с трето най-добро време"}
{"url": "https://offnews.bg/obshtestvo/tazi-nosht-spira-dvizhenieto-po-chast-ot-bul-tcaritca-joanna-zaradi-m-709934.html", "text": "От 24.00 часа днес до 05.00 часа на 25 август 2019 г. се забранява влизането на пътни превозни средства по бул. „Царица Йоана“ в участъка от бул. „Д-р Петър Дартлиев“ и бул. „Вардар“, съобщава пресцентърът на Столична община.Причината е, че в събота през нощта е планирано миене на транспортния тунел на „Люлин“. Дейностите се изпълняват през нощта с цел да не се пречи на движението.", "date": "2019.08.24", "title": "Тази нощ спира движението по част от бул. Царица Йоанна заради миене на тунела към 'Люлин'"}
{"url": "https://offnews.bg/nashite-avtori/prasten-s-formata-na-mida-razkaz-s-prodalzhenie-ot-zdravka-evtimova-709932.html", "text": "Не позволявай на гадния живот да те сложи на колене. Нека усмивка крие зъбобола и провалите ти в любовта, защото какво е любовта, ако не касичка? Ти си моя дъщеря, Сияна. Приказвам честно с тебе.Когато се разделям с някой представител на силния пол – силен! Я ме ощипи, че ще се гръмна от смях – плача. Не стърча край представителя като рибарска въдица, както постъпваш ти. Не забравяй, Сияна, че рибарската въдица e захвърляна в ъгъла и е необходима, само когато мъжът е достатъчно тъп да се забавлява, ловейки риба.Ти не си гениална математичка, както ти внушаваше онази изкукала твоя учителка Герова. Получавах главоболие от срещите си с нея. Герова караше 17-годишна кола за Бога. Ти не си красива като мене, Сияна. Мога да си обясня твоята фиксация върху теоремите - природните ти данни са ограничени, онзи отгоре – Обичам те, Господи! – те е лишил от моите зелени очи и ти е дал кафява кожа, каквато е калта в басейнчето пред бар „Жаба”.Омъжих се за баща ти. Не разбирах аксиомите като тебе, но, мила, първо се разходих из Перник, за да набележа някоя красива жилищна кооперация. След това се спрях на младеж, живущ в нея. Беше син на известен партиен функционер. Тогава устите им бяха много големи, както и портмонетата. Баща ти имаше частни учителки по математика, по български, по английски и по плуване - шест частни педагожки на брой. Той не представляваше нищо особено, но не беше грозен. Жилището на семейството ми допадна – петстаен апартамент с изглед към голо Бърдо, на четвъртия етаж. Баща ти ме покани на кафе – а ме покани, защото ме заболя гърбът да седя пред мизерното кафене в Блок 36, Вход В и да чета „Война и мир”. Надявах се майка му да забележи литературните ми склонности. Забеляза ги. Такива еснафи – колкото по-дебела книгата, толкова по-голямо уважението към теб. Методиката с „Война и мир“ развих на принципа „проби-грешки“, но при мене грешките клонят към нула, защото се учех от живота, а не киснех като тебе, Сияна, над малоумните задачи, които никой нормален човек не поглежда, без да получи мигрена.- Винаги съм те обичала – казах на загубения ти баща, който мислеше, че е император на опушения като ръждясала консервена кутия град. Много е трудно да оцелееш сред селскостопански физиономии, които умеят единствено да плюят, псуват и пухтят (трите големи „П“ - колко е гаден животът в провинцията, нали!). Дори да блестиш, никой не те забелязва.След развода с баща ти получих жилището му - той беше елементарна частица, звукът на гласа му навяваше мисли за скърцаща каруца. Методика се оказа успешна и в София. Харесах една жилищна кооперация зад Софийския университет, прекрасно, тихо място, брадати типове по всяко време в кафенето… Ти се роди, разбира се – баща ти се напи и стоя пиян от радост три седмици. Както вече споменах, беше силно ограничен, за да измисли нещо по-оригинално.Аз веднага влязох да следвам, но не математика като тебе - да си видяла красива математичка, Сияна? Не си, обикновено са трътлести, мъжете им изневеряват. В тази светлина дори ако ти изневерява онзи плъх, за който ти се омъжи - имам предвид плоския Христо - дори да ти изневерява, ти няма да забележиш - толкова е невзрачен. Добре че най-сетне проумя и му подписа паспорта да ходи да се обеси в Испания, Италия – където въжето е по-евтино, защото той е мизерник par excellence.Още беше бебе, но те оставих на свекървата, кошница със стара направа, която не правеше нищо, освен да бърше сополите на лигавия си син и да оплаква нещастието му, че се е оженил за тази... не искам да споменавам съществителното, с което ме нарече, твърде вулгарно е. Нещастницата - беше си направила труда да разследва с кого съм разговаряла, докато съм била женена за любимия ѝ син. Защо бе нужно да харчи пари? Да ме беше попитала.Ти беше на пет месеца, когато разбрах, че бракът ни с баща ти е непоправимо разстроен.Бях харесала хубава кооперация зад университета и един господин, който живееше в тази кооперация - екземпляр от дългоносите, дългобрадите, унесен и завеян хапльо – ми предложи ръката си. Казвала си ми, Сияна, че въпросният бил добър с тебе. Я не ме разсмивай – кога ти е разказвал приказки? Беше толкова некадърен, че не можеше да си върже обувките. Като дете ти беше прекалено дебела и майката на този тип те ожалваше.- Милото ми кюфтенце – обръщаше се към тебе тя. - Колко си грозно - но въпреки всичко старата ти подари два позлатени сервиза от Виена, едно колие – също от Виена, а тъй като на брадатия му умря кучето, той те водеше на разходки в картинната галерия на улица „Шипка“ N 6. Беше толкова художник (водеше се такъв), колкото аз съм жената на Бил Гейтс. Добре, Сияна, не отричам, че понякога се е държал добре с тебе, но не ме разсмивай, че ти е разказвал приказки. Беше прекалено елементарен да ги запомни. За едно съм му благодарна: запозна ме с Георги.Георги живееше на още по-хубаво място в столицата. Когато се разведохме с Брадатия, майка му, наричаща те „грозно кюфте“, умря. Дългокосият сноб се пренесе в апартамента ѝ, а аз, моя мила Сияна, апроприирах жилището му. Не го окупирах силом – той ми го подари. Дори като се оженихме с Георги, идваше да ме вижда, да пие по чаша вино с мене, защото му било приятно да ме гледа. Ти много му се радваше. Беше глупава още оттогава – то иначе откъде накъде ще въздишаш толкоз по математиката, Сияна?Аз живеех с Георги, може би най-умният и най-чаровният мъж, с чувство за хумор и прекрасен апартамент на улица „Цар Борис“ 123. Докато траеше ораторията ни с Георги, ти, скъпо дете, беше наистина досадна. Плачеше, настояваше да се тъпчеш със шоколад и добре че дългокосият ми бивш съпруг, художникът, идваше да те води на разходка. Когато те връщаше у дома, ти плачеше за него... Скъсваше се да виеш. Това обаче се оказа добра практика – той ти даде един след друг златните пръстени на старата пръскачка, майка му, всичките девет на брой.Един съм запомнила - прекрасен пръстен с формата на мида, в който бяха инкрустирани три рубина. Ти, глупаво момиче, изхлипа:– Не искам пръстени. Искам да съм твоя дъщеря, Кристияне!Но защо да си негова дъщеря? Той ти даде полека-лека всичко ценно – и огледалото в сребърен обков, и голямата жълтица с арабски надписи. Апартаментът му оголя и обося като просяк.- Мирела, може ли да осиновя Сияна? – подхвърли веднъж този наглец. Чудя се какво виждаше в тебе – ти беше дебела и доста посредствена, ще си го призная. Когато се убедих, че няма какво повече да ти дава, извиках полицията. Заявих, че блудства с тебе, каквото и да означава това. Не му позволих повече да припари до блока ни. Казват, че се разболял, престанал да се къпе и вършел какви ли не щуротии. Той е самостоятелна личност, за чието поведение не нося никаква отговорност. Нали така?Сияна, кажи ми – ти защо ненавиждаше Георги? Той беше зает човек и нямаше време да се мотае с тебе. Разбирах го. Беше началник на някакво издателство за учебници, мъкнеше у нас всевъзможни сборници със задачи. Ти беше много захлупено дете, по едно време си мислех дали нямаш някакви психически отклонения – не търчеше с хлапетата, беше потънала в собственото си сало и вместо да играеш на дама, да се щипеш с момчетата, да дращиш любовни писъмца, плуваше в мас и решаваше задачи, за бога! Пристигаше с един тлъст - като тебе, сборник при мен и ме питаше:– Мамо, от едната тръба се влива, а от другата изтича…Стига бе, тия от учебника страдаха от вродена психическа недостатъчност. Ти отиваше при Георги, който бе много зает човек – ако съм имала щастие в любовта, то това щастие се нарича Георги. Знаеш представата ми за щастието. То винаги има финансова дименсия, тоест дебелина на съвкупността от банкноти, оформени в пачка.Георги беше зает във високоотговорната си служба, с нетърпение го очаквах – момент, моля! Милвах челото му още на вратата – о, днешната младеж е така вулгарна. Ти ще опишеш по грозен и просташки начин свещенодействието – така аз наричам акта на нирвана между нас в коридора. Извършвах свещенодействие с Георги във всичките три коридора на апартамента му, върху обувките му и т.н. Харесвах го. До степен, за която не вярвах, че мога да харесвам мъж, но той беше твърде неостатъчно подготвен за мене.През това навреме кой гледаше тебе? Да, спомних си. Майката на Георги, една алчна търговка на чорапогащници, която пухтеше и ме проклинаше, всеки път когато свещенодействах. Кълнеше ме открито, в случай че отидех да обменя мисли с някой от приятелите на Георги в кафене „Лира“. Търговката те грабваше за ръка и те влачеше след мене; в най-добрия случай те зарязваше с някой грозен сборник по математика и ми пожелаваше да ме хване трибуквената болест. Пожелаваше ми и редица други заболявания, но аз винаги мислех позитивно, Сияна.От Георги ми остана уважението към високите мъже и към вилата му в Бояна, една наистина достойна постройка. Приятелят на Георги, онова едро момче с анцуга – след Георги никога не съм се накланяла към нисък индивид от мъжки пол - та този с анцуга се оказа шеф на строителна бригада. Момчетата стегнаха вилата в Бояна. Не помня къде ти, Сияна, живееше по това време. Май при майката на анцуга. Помня, че анцугът имаше брат – и той беше дебел като тебе. Подозирам, че тогава си разменихте първите целувки.Ти не остана очарована от тях, Сияна. След целувката на дебелото момче повръща три дни и едва когато ти купих още два от най-обемистите сборници по математика, се успокои. Аз се замислих дали не развиваш склонност към момичета, в което, разбира се, няма нищо лошо, но освен дебелината си, ти не разви нищо друго.Анцугът се оказа постно емоционално меню. Просто момче. Подари ми златната гривна на майка си, която била още от римско или турско време, на съпругата на някакъв местен владетел. Веднага се консултирах със златар – да, гривната имала определена стойност, но освен гривна, майката на анцуга не притежаваше нищо забележително – може би само един ирански шал, който анцугът ми подари, но както казах, той беше емоционално дефицитен, макар и физически добре сложен.Майката на анцуга имаше желание да те сближи с нейния малък дебел син. Аз нямах нищо против, но ти получаваше обрив, всеки път когато тлъстото момче ти пуснеше ръка.Този факт допринесе към решението ми да се сближа с професора по философия от университета, спрямо когото таях определени подозрения. Че как - при наличие на толкова бляскава плът - студентки, аспирантки и прочее, той беше останал стар ерген?Майка му ме посрещна възторжено. Колко жалко, Сияна, че не си наследила зелените ми очи. Признавам, че глезените ти са тънки като на сърна – я стига, кой е виждал сърна, освен под формата на пържоли за 165 лева килото? Моите собствени глезени са тежки, но това не е пречело на никого да ги обожава, нали? Майката на професора също се казваше Сияна като тебе. Тя съзря в този факт ръката на Провидението.Започна да те влачи в природонаучния музей. Говореше ти за философия. Горкото дете! Виждах те щастливо усмихната единствено над учебниците си по математика. Философът се стряскаше от тебе. Той беше притеснителен чувал с очила, изпитващ известни проблеми в интимността, но с мен подобни затруднения не генерират странични реакции. Професорът ме следваше телом и духом с поглед на гладно агне. Посвети ми учебника си за западноевропейската философия на XIX век, от което едва ли ми стана по-широко около врата. Той ми подари първия автомобил в моя живот.Майката на професора ти предостави всичките си хербарии и албуми с пощенски марки и пеперуди, които ти разглеждаше като умопомрачена часове наред. Когато старата цистерна умря, аз наследих малкия ѝ двустаен апартамент – дадох го веднага под наем на добра цена. Тончо, човекът, който се нанесе в туй жилище, се оказа с тъмно минало, сенчесто настояще и изключително бъдеще. Той ми купи джип.Как плака професорът, когато си тръгнах от живота му! Пристигна „Бърза помощ“ да го закара в болница, а може би в психиатрия. Но нима аз бих могла да отговарям за всеки психически нестабилен индивид? От Тончо, наемателя на малкия апартамент, получих редица нирвани и придобих опит в боравенето с валута.Тончо ми предложи да се оженим, но се безпокоях, че той е образователно постен индивид. Все пак професорът беше вдигнал високо интелектуалната летва. От Тончо е единственото златно кюлче, което притежавам и този белег ей тука – самият Яворов, обожаван от мен поет, пише по този повод - „а на гръд отляво луна кадифяна”.Тебе те гледаше майката на Тончо. Мисля, че там – в кое село беше, Дивотино или Мало Бучино? - ти се научи да пееш неприятната песен „Купила ми мама шарени чорапи”. Много се срамувах от тебе. Изтормозената бабичка те принуждаваше да копаеш чушки, лук и кой знае какви други зеленчуци. Смятам, че при нея ти отслабна заради чистия въздух. Много пари за диетолози ми спести старата фермерка. Но вместо да използваш в речта си „аз ям“, ти започна да казваш: - „Я ядем“. Срам и резил. Смятам, че по това време забелязах как гледаше съседчето - един зализан пубертет - и реших, че не развиваш склонност към момичета, макар че разглеждах с разбиране подобна тенденция в духа на нашето модерно време.Сияна, в тази светлина ми се ще да те попитам:- Кога ще отидеш да си прибереш пръстена, който обеща да ти подари билкарката Елена, моя сватя и твоя свекърва? Не би трябвало да се държиш като болна от амнезия. Тичай си вземи бижуто, Сияна. Ако не е искала да ти го даде, защо го е обещала? Понякога съжалявам, че използвах думата „сбогом“ по отношение на Тончо, все още наемател на апартамента ми. Той е личност, която щеше да пречупи наглия врат на билкарката, но... Просто не мога да понасям емоционално постните типове, Сияна. Прекалено съм чувствителна към поезията, по дяволите.Сияна, все още не мога да преживея факта, че се омъжи за селскостопанския индивид Христо, тъй наречения твой съпруг. Емоционално нищожен. Красивото лице без мисъл под косата. Хубаво, че дъщеря ти прилича физически на него, а не на тебе. Ти от малка беше грозновата. Лека нощ, Сияна. Обичам те.След три дни заминавам в Баден-Баден на кратък отдих с един възпитан юрист, висок професионалист.Ти ще ходиш ли някъде? Не, естествено.Направи си съответния извод.Целувки, мама.", "date": "2019.08.24", "title": "Пръстен с формата на мида: разказ с продължение от Здравка Евтимова"}
{"url": "https://offnews.bg/obshtestvo/mahat-piasachnitcite-ot-detskite-ploshtadki-v-blagoevgrad-709952.html", "text": "Общинските власти започват поетапно премахване от пясъчниците на детските площадки в Благоевград, съобщава .Мярката идва след оплаквания от родители, че тези места са потенциален източник на зарази, защото в тях често има изпражнения от кучета и котки, а в същото време пясъкът не се почиства или подменя редовно.На мястото на премахнатите пясъчници ще бъдат монтирани други съоръжения за игра.Лекари съветват след игра в пясъка ръцете на децата да се мият, за да се избегнат зарази.Община Благоевград апелира собствениците на домашни любимци да не допускат животните около и в детските площадки.", "date": "2019.08.24", "title": "Махат пясъчниците от детските площадки в Благоевград"}
{"url": "https://offnews.bg/sviat/korabat-s-robota-fiodor-ne-uspia-da-se-skachi-s-mks-709949.html", "text": "Космическият кораб \"Союз МС-14\" с човекоподобния  не успя да се скачи с Международната космическа станция (МКС) в определеното време - 8:30 часа тази сутрин, предаде БТА.Корабът се приближи до МКС и му оставаха 96 м до скачването, но после започна да се отдалечава и сега се намира на 280 м от нея. Специалистите ще решат дали да се направи втори опит. Според НАСА става въпрос за проблем в системата за автоматично скачване.„Скайбот Еф-850” или на галено „Фьодор” трябваше да остане на МКС 17 денонощия и да се запознае с обстановката на станцията, а после да се върне на Земята. За догодина е планиран втори полет, при който роботът да излиза за проучвания в открития космос вместо астронавтите.", "date": "2019.08.24", "title": "Корабът с робота Фьодор не успя да се скачи с МКС"}
{"url": "https://offnews.bg/sviat/iran-izvarshi-probno-izstrelvane-na-nova-raketa-709948.html", "text": "Иран извърши успешно пробно изстрелване на нова ракета, съобщи командващият Корпуса на гвардейците на Ислямската революция генерал Хосейн Салами, цитиран от Асошиейтед прес и БТА, на фона на нарастващо напрежение между Техеран и Вашингтон.Според близката до иранските елитни сили осведомителна агенция Тасним ген. Салами е информирал днес група ирански духовници за извършеното вчера изстрелване. Той го определил като успех за страната, но не съобщил подробности за ракетата или изпитанието.В четвъртък Техеран представи официално зенитно-ракетния си комплекс родно производство \"Бавар-373\". Иран развива собствена отбранителна промишленост от 1992 г., припомня АП.", "date": "2019.08.24", "title": "Иран извърши пробно изстрелване на нова ракета"}
{"url": "https://offnews.bg/obshtestvo/radev-ot-shipka-da-se-izpravim-sreshtu-tcinizma-i-litcemerieto-709954.html", "text": "\"Да отстояваме свободата си срещу посегателства - от чужди и от свои. Да се изправим срещу цинизма и лицемерието, които задушават правото ни на по-добър и достоен живот.\"За това призова в тържественото си слово по повод 142 години от Шипченската епопея президентът Румен Радев, който оглави честванията на историческия връх днес.\"Похитителите на българската история нямат място в бъдещето\", каза още държавният глава.Официалната церемония бе последвана от възстановка на боевете в изпълнение на 250 души от националното дружество \"Традиция\". Честването ще продължи в Габрово с тържествена заря-проверка в 21:05 ч.В жарките дни на август 1877 година съдбата на българския народ бе на кръстопът. Надеждата за свобода, изгряла с обявяването на Руско-турската война, се изправи на Шипка срещу ордите на Сюлейман паша, сеещи гибел из Тракия. И ако днес Шипка е нашият храм на свободата, то е защото е съграден с кръвта на българските опълченци и руските воини, които не отстъпиха нито крачка назад.И днес тук е сборният пункт на хиляди родолюбиви българи, които с признателност и благодарност отново ще поменат безсмъртните.Преди 85 години народната признателност израсна във величествения Паметник на свободата. Неуморен и непоколебим бронзовият лъв продължава да бди в сърцето на Родината като страж на свободна България. Като символ на държавността и духа, обединяващ българите от всички краища на родните земи.Тук върху камък е изписан нашият дълг и трябва да помним:- че на Шипка на клеветата строшен бе зъбът,- че похитителите на българската история нямат място в бъдещето.Да отстояваме свободата си срещу посегателства - от чужди и от свои.Да се изправим срещу цинизма и лицемерието, които задушават правото ни на по-добър и достоен живот.Ще израстват нови поколения, но споменът за подвига на героите на Шипка няма да изтлее. Ще минават годините, но този паметник няма да запустее. Защото в неговата основата са положени дела, а не обещания, защото са вградени кости, а не празнословие.Вечна памет на героите!Да живее свободна и независима България!", "date": "2019.08.24", "title": "Радев от Шипка: Да се изправим срещу цинизма и лицемерието"}
{"url": "https://offnews.bg/tenis/kamila-dzhordzhi-pokaza-harakter-i-stigna-finala-v-bronks-709953.html", "text": "Камила Джорджи се класира за финала на турнира по тенис в Бронкс, Ню Йорк. Италианката победи с 4:6, 6:4, 7:6 (6) поставената под номер 1 в схемата Ван Цян (Китай), след като спаси три мачбола в тайбрека на третия сет.27-годишната Джорджи, която заема 58-о място в световната ранглиста, ще се изправи срещу Магда Линет в двубоя за титлата. Квалификантката от Полша отстрани петата в схемата Катерина Синякова (Чехия) след успех със 7:6 (3), 6:2 в полуфиналите.Камила Джорджи ще играе във втори финал през последния месец, като ще опита да спечели общо трета титла на WТА в кариерата си и първа през годината.Ван Цян сервира за спечелване на мача при аванс от 6:3 в своя полза в тайбрека, но Джорджи изненадващо излезе победител в следващите пет разигравания, за да победи в мача за 159 минути.", "date": "2019.08.24", "title": "Камила Джорджи показа характер и стигна финала в Бронкс"}
{"url": "https://offnews.bg/izvan-terena/lindzi-von-otnovo-e-sgodena-709950.html", "text": "Олимпийската шампионка в алпийските ски Линдзи Вон е сгодена и върви към втори брак в живота си. Гардът на отбора от НХЛ Ню Джърси Девилс Пи Кей Събън обяви техния годеж в статия в списание Вог.\"Още от самото начало на нашата връзка знаех, че е различен. Но аз бях омъжена преди и поради тази причина не се решавах на такава стъпка. Доста се колебаех, а и през цялото това време не мислех, че ще намеря правилният човек\", разказва Линдзи Вон.\"Но след няколко месеца познанство и срещи, разбрах: това е човекът, с който искам да бъда. Той ме прави толкова щастлива, позитивна и енергична\", допълни 34-годишната звезда в ските.30-годишният Събън това лято смени отборите, след като Нешвил го пратиха в Ню Джърси, предава БНР.Той е направил предложението миналия месец, когато е поднесъл на любимата си камък с изумруден пръстен в дома на двойката в Лос Анджелис. Според Vogue, с изумруд на пръстена, тъй като зеленото е любимият цвят на Вон и това е нейният камък според зодиака.", "date": "2019.08.24", "title": "Линдзи Вон отново е сгодена"}
{"url": "https://offnews.bg/futbol/levski-stigna-do-minimalen-uspeh-nad-lokomotiv-plovdiv-709974.html", "text": "Левски успя да победи Локомотив Пловдив с 1:0 в среща от седмия кръг на Ефбет Лига, играна на стадион \"Виваком Арена Георги Аспарухов\". Единственото попадение бе дело на Найджъл Робърта в 59-ата минута, а на актива на \"сините\" имаше и две греди.Така 26-кратните шампиони са с актив от 16 точки, следвани от Лудогорец с 14. Разградчаните обаче играят утре срещу Славия като домакини.През първото полувреме Левски имаше леко предимство, но голове не паднаха. Живко Миланов стреля от фаул в 21-ата минута, но топката рикошира в стената и мина над горната греда.При последвалото центриране от корнер Каргас стреля опасно с глава след центриране от корнер, но Ожболт изби преди Паулиньо да засече топката в мрежата. Гостите нямаха сериозни възможности пред Миятович, докато Левски в последните секунди се размина с попадение.Аржентинецът Мазурек стреля от над 20 метра, но Луков плонжира и изби топката от долния ляв ъгъл. Последва центриране на Станислав Иванов, Езе изби с глава нагоре, след което Луков не прецени ситуацията и коженото кълбо се отби в горната греда.За късмет на вратаря обаче тя попадна в Мабембана и той изби, а не в Райнов, който беше до него. В 50-ата минута Горанов проби и стреля, но Луков боксира.Атаката за Левски продължи, а Паулиньо майсторски финтира Илиев, след което центрира остро пред вратата на \"черно-белите\". Там Езе изпревари Робърта и при опита да избие удари дясната греда на своя вратар.Мазурек беше спрян от несъществуваща засада, а в 55-ата минута Луков спаси нов удар на Паулиньо. Четири минути по-късно Робърта изправи публиката на крака. 21-годишният футболист пое центриране на Миланов и с диагонален изстрел вкара третото си попадение в първенството.Той беше изпуснат от Езе, а Мабембана закъсня и Луков трябваше да вади топката от мрежата си. До края на двубоя \"сините\" имаха териториален превес, но до нови попадения не се стигна.", "date": "2019.08.24", "title": "Левски стигна до минимален успех над Локомотив Пловдив"}
{"url": "https://offnews.bg/futbol/zatiagat-ohranata-na-gerena-sled-poboia-nad-valchev-709933.html", "text": "Левски затегна охраната на стадион “Виваком Арена - Георги Аспарухов”, общежитието и офиса на “Тодорини кукли” след инцидента с Цветан Вълчев в сряда сутринта. Досегашните гардове са заменени с въоръжени, пише “Меридиан Мач”. Освен това на “Герена” се поставят допълнително охранителни камери, за да не остане ненаблюдавано кътче.Както е известно, маркетинговият директор Вълчев бе нападнат и пребит с железа почти до смърт на място, където до този момент липсваха мерки за сигурност, които да не позволят подобен инцидент или да спомогнат на органите на реда по-лесно да открият извършителите. Достъпът на външни лица пък ще бъде сведен до минимум.Този въпрос се повдига от години, но футболният клуб не може да намери решение. Причината е, че част от базата е заета от спортния клуб, който се нуждае от по-широк достъп.Пострадалият от побоя Цветан Вълчев вече е стабилизиран, но състоянието му остава тежко и с опасност за живота. Вчера той е преминал нов ядрено-магнитен резонанс, който да покаже какво развитие са претърпели травмите му след интервенциите, които са предприели лекалите от УМБАЛ “Царица Йоанна - ИСУЛ”.Вълчев има проблеми с дишането, причинени от хематом. Той е със счупени ребра от побоя. Лекарите обаче са категорични, че няма да се нуждае от тежки операции на главата, въпреки че черепът му е бил счупен на четири места. Вълчев дори е успял за кратко да се види с роднините си, след като е бил изведен от интензивното отделение.", "date": "2019.08.24", "title": "Затягат охраната на “Герена” след побоя над Вълчев"}
{"url": "https://offnews.bg/tenis/grigor-trenira-sas-serina-v-niu-jork-709955.html", "text": "Григор Димитров продължава да се готви усилено за първия си мач на US Open срещу Андреас Сепи. Българинът проведе занимание на централния корт на \"Флашинг медоус\" със звездата в женския тенис Серина Уилямс и с нейния треньор Патрик Моратуглу.\"Ето това се нарича тренировка на високо ниво. Много разигравания, много подсечени бекхенди и много забавление\", написа специалистът в Туитър след заниманието.Това ще е девето участие на Григор Димитров на US Open, като до момента най-големият му успех е класиране на 1/8-финал.Серина Уилямс пък е с шест титли в Ню Йорк. Тя обаче изтегли доста коварен жребий тази година, като още в първия кръг ще се изправи срещу Мария Шарапова.", "date": "2019.08.24", "title": "Григор тренира със Серина в Ню Йорк"}
{"url": "https://offnews.bg/obshtestvo/api-shte-bade-ogranicheno-dvizhenieto-po-pat-i-5-gabrovo-shipka-kaz-709909.html", "text": "По повод честването на на 142-та годишнина от Шипченската епопея ще бъде ограничено движението на транзитно преминаващите превозни средства по път I-5 (E-85) Габрово - Шипка – Казанлък от 8 ч. до 20 ч. днес, съобщава Пътната агенция. Движението ще бъде пренасочено по път II-55.Пътуващите от Северна към Южна България ще преминават по пътя Гурково за Казанлък, Стара Загора и Бургас.От Южна към Северна България движението ще се извършва през Гурково - Проход на Републиката - Дебелец за Велико Търново и Русе.Локалният трафик и идващите от запад превозни средства ще бъдат пренасочвани по път III-552 по маршрута: Габрово - Трявна – с. Белица – с. Вонеща вода – Проход на Републиката и обратно.В област Стара Загора движението на коли ще се пренасочва към Прохода на Републиката по следния маршрут: път I-6 Калофер - Казанлък - път II-55 Гурково - Велико Търново и обратно. Пренасочването ще става при пътен възел „Мъглиж“ (връзката на път I-5 с I-6).През прохода „Шипка“ ще бъдат пропускани само автобуси и автомобили с участници и гости на събитието, както и организираният междуградски автомобилен транспорт.", "date": "2019.08.24", "title": "АПИ: Ще бъде ограничено движението по път I-5 Габрово-Шипка–Казанлък"}
{"url": "https://offnews.bg/112/dvama-zatvornitci-sa-izbiali-ot-zatvora-v-stara-zagora-709973.html", "text": "Двама затворници са избягали от затвора в Стара Загора днес следобяд, съобщи Министерството на правосъдието. Обявена е тревога и лицата са пуснати за общонационално издирване, след като надзирателите установили, че \"двама лишени от свобода са осъществили бягство чрез преодоляване на охранително съоръжение\". Министърът на правосъдието Данаил Кирилов разпореди спешна проверка за изясняване на обстоятелствата около случая.", "date": "2019.08.24", "title": "Двама затворници са избяли от затвора в Стара Загора"}
{"url": "https://offnews.bg/obshtestvo/12-km-opashka-na-dunav-most-2-montirat-datchitci-za-radioaktivnost-709972.html", "text": "12 километра е дълга колоната от товарни автомобили, които чакат да излязат от страната през Дунав мост 2 при Видин. Опашката блокира движението в едната лента по международния път към границата с Румъния, съобщи БНР. Причината е монтиране на датчици за радиоактивност на румънска територия, заради което поетапно затварят по едно от трасетата за движение. Поставянето им е по европейска директива и ще продължи около два месеца, обясниха от дружеството, което стопанисва съоръжението.Шофьори се възмущават, че се извършава във времето, когато трафикът е най-засилен.", "date": "2019.08.24", "title": "12 км опашка на Дунав мост 2, монтират датчици за радиоактивност"}
{"url": "https://offnews.bg/koloezdene/astana-specheli-chasovnika-i-migel-anhel-lopes-oglavi-klasiraneto-vav-709975.html", "text": "Отборът на \"Astana\" спечели отборното бягане по часовник в първия етап на тазгодишното издание на колоездачната Обиколка на Испания. Казахстанският тим имина 13.4-те километра за 14:51 минутиМигел Анхел Лопес пък излезе начело в генералното класиране. Със същото време са и съотборниците на колумбиеца в \"Astana\" - Дарио Каталдо (Италия), Якоб Фуглсанг (Зания), Йон Исагире, Луис Леон Санчес и Горка Исагире (Испания).След тях на 2 секунди се нареди отборът на \"Deceuninck-QuickStep\" и техният лидер Филип Жилбер. Белгиецът към момента заема 7-ото място в генералното подреждане.На 5 секунди остана тимът на \"Sunweb\", а американците от \"EF Education First\" останаха на 4-о място със изоставане от 7 секунди.Състезанието бе белязано от тежко падане на отбора на \"Jumbo-Visma\". Асовете на тима Примож Роглич и Стивън Краусвайк имаха близка среща с асфалта, а секунда след това Ленард Хофщеде и Нилсън Паулес ги последваха.", "date": "2019.08.24", "title": "Astana спечели часовника и Мигел Анхел Лопес оглави класирането във Вуелтата"}
