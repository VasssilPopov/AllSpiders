{"url": "https://offnews.bg/sviat/12-ot-plenenite-ukrainski-moriatci-sa-arestuvani-za-dva-mesetca-obnov-692764.html", "text": "12 от пленените украински моряци ще останат в предварителния арест за срок от два месеца по обвинение в незаконно преминаване на руската граница. Това са моряците Владимир Варимез, Владимир Беспалченко,  Андрей Оприско, Сергей Цибизов, Юрий Будзило, Владимир Терешченко, Роман Мокряк, Михаил Власюк, Сергей Попов, Владислав Костишин, Богдан Головаш и Сергей Чулиба, съобщи УНИАН.Мерки за неотклонение на останалите задържани украинци, които са офицери, ще бъдат определени утре, съобщи ТАСС, цитиран от БТА.Инцидентът между руската брегова охрана и украински военни кораби стана в неделя вечерта в Черно море край бреговете на Крим, докато украинските съдове се опитваха да преминат през Керченския проток, за да влязат в малкото Азовско море. То е от ключово значение за износа на зърно и стомана, произвеждани в Източна Украйна.Руската брегова охрана, която е на подчинение на Федералната служба за сигурност (ФСС), задържа две украински моторни лодки и влекач по обвинение, че са навлезли незаконно в руски териториални води, а двадесетината моряци на борда им бяха арестувани.Инцидентът беше определен от Русия като \"провокация\". Украйна го квалифицира като \"акт на агресия\" от руска страна и настоя за освобождаване на моряците и връщане на плавателните съдове.След случилото се Украйна обяви военно положение в районите, граничещи с Русия. Военното положение влиза в сила утре и ще продължи 30 дни. ", "date": "2018.11.27", "title": "12 от пленените украински моряци са арестувани за два месеца (обновена)"}
{"url": "https://offnews.bg/futbol/boka-i-rivar-doigravat-finala-za-kopa-libertadores-izvan-arzhentina-692771.html", "text": "Вторият мач между Ривър Плейт и Бока Хуниорс ще се изиграе извън Аржентина. Това съобщиха от Южноамериканската футболна федерация КОНМЕБОЛ, цитирана от БГНЕС.Все още не е ясен стадионът, на който ще се проведе реванша между двата аржентински гранда, но със сигурност датата ще бъде 8 или 9 декември. Първият сблъсък между двата състава завърши при равенство 2:2. Реваншът трябваше да се проведе първоначално в събота, но бе отложен за неделя, след като привърженици на Ривър нападнаха клубния автобус на Бока.В резултат на това футболисти на Хуниорс бяха ранени от парчета стъкло и сълзотворния газ, който бе използван от местната полиция, за да разпръсне развилнелите се фенове близо до стадион \"Ел Монументал\".В крайна сметка, от Бока пожелаха двубоят да не се играе и в неделя поради пострадителите играчи. КОНМЕБОЛ няма да дисквалифицира Ривър Плейт за хулиганските прояви на техните привърженици.", "date": "2018.11.27", "title": "Бока и Ривър доиграват финала за Копа Либертадорес извън Аржентина"}
{"url": "https://offnews.bg/sviat/makedonskiat-parlament-svali-imuniteta-na-nikola-gruevski-692772.html", "text": "Македонският парламент свали имунитета на бившия премиер Никола Груевски. Решението беше взето с 62 гласа \"за\". В пленарната зала не присъстваха депутатите от опозиционната ВМРО-ДПМНЕ.Председателят на комисията, разглеждаща въпросите за депутатския имунитет, Павле Богоевски коментира, че е разочарован от системата, която не е успяла да осигури присъствието на осъдения Никола Груевски за излежаването на присъдата му.Груевски е осъден на две години затвор за злоупотреба с власт по делото \"Танк\".Той обаче избяга в Унгария, където получи политическо убежище.", "date": "2018.11.27", "title": "Македонският парламент свали имунитета на Никола Груевски"}
{"url": "https://offnews.bg/obshtestvo/politcai-razbili-pogreshka-domovete-na-pensioneri-pri-spetcaktcia-v-bu-692770.html", "text": "Полицаи разбили погрешка домовете на пенсионери при спецакция срещу група за наркоразпространение в Бургас. Акцията започнала рано сутринта. Служители на областното МВР и ГДБОП щурмували няколко апартамента в центъра на града, но погрешка изкъртили с таран и входните врати на поне две жилища на пенсионери.\"Служителите при влизане в адреса, за който са имали съдебно разрешение, не са могли да открият в първото помещение, за което са имали информация, издирваното лице, продължили са във второ, открили го чак в трето помещение\", обясни зам. главният секретар на МВР Георги Арабаджиев.По думите му от МВР са влезли в контакт с гражданите и са изпратени служители, които да възстановят нанесените щети. \"Гражданите приемат тази наша помощ, разбират ни и ни съдействат. По случая е назначена проверка, дотогава не мога да смятам дали колегите са действали професионално\", каза още той.При акцията бяха задържани 12 души в Бургас и 8 в София. Групата е действала в двата града. Продължава събирането на доказателства, предстоят и разпити на свидетели.", "date": "2018.11.27", "title": "Полицаи разбили погрешка домовете на пенсионери при спецакция в Бургас"}
{"url": "https://offnews.bg/obshtestvo/zadarzhaha-pistolet-na-angel-dzhambazki-na-letishte-sofia-692769.html", "text": "Задържаха оръжието на евродепутата Ангел Джамбазки на Летище \"София\". Случката е от 19 ноември, но за нея се разбра едва днес. Пред Нова телевизия Джамбазки обясни, че притежава законно оръжие за самоотбрана, но забравил да го извади от багажа си и скенерът го засякъл. Служители на \"Гранична полиция\" са извършили проверка, която показала, че ДЖамбазки има всички разрешителни. Пистолетът останал на съхранение на летището, както е по протокол. Оръжието му било върнато ден по-късно, когато той се върнал в София. „Притежавам разрешително за законно оръжие за самоотбрана. То стои в каса, когато имам основание, го нося с мен. В случая в неделя бях в такъв район, където можеше да има провокации. Отидох на летището и без да се замисля, пуснах сака на скенера и вече разбрах, че има проблем. Те следваха протокола. Представих документи и ден по-късно, когато се прибрах, го взех”, посочи Джамбазки.", "date": "2018.11.27", "title": "Задържаха пистолет на Ангел Джамбазки на летище София"}
{"url": "https://offnews.bg/politika/stojnev-gerb-sa-strahlivtci-na-izborite-ne-kazaha-che-shte-uvelicha-692779.html", "text": " ГЕРБ са страхливци. Като отидоха на избори, не казаха на българските граждани, че ще им увеличат максималния осигурителен доход.Това заяви депутатът от БСП Драгомир Стойнев по време на дебатите за окончателното гласуване на бюджета на Държавното обществено осигуряване за 2019 г. \"ГЕРБ не желаят да разговарят за политики, страх ги е. Вие смятате ли да бъдете коректни и да преизчислите всички пенсии. Това не е правено от времето на Тройната коалиция\", продължи той.\"Не сме страхливци като вас, отиваме на избори подготвени и казваме на хората истината. Вие не им казвате истината, затова седим в парламента до тъмно\", коментира той.В отговор депутатът от ГЕРБ и председател на правната комисия Данаил Кирилов заяви, че не вижда нищо страхливо в действията на ГЕРБ. \"Кое ни е страхливото - че 9 часа слушаме само оратори на БСП, които повтарят едно и също ли\", посочи Кирилов. „Смятам, че следва да се наложи дължимото наказание на Драгомир Стойнев от БСП за думите му, че сме страхливци“, подчерта той.", "date": "2018.11.27", "title": "Стойнев: ГЕРБ са страхливци, на изборите не казаха, че ще увеличат максималния осигурителен доход"}
{"url": "https://offnews.bg/temida/aleksej-trifonov-e-noviat-predsedatel-na-sofijskia-gradski-sad-692781.html", "text": "Съдийската колегия на Висшия съдебен съвет избра с 9 гласа съдията от Апелативния съд Алексей Трифонов за председател на Софийския градски съд.С решението си съдийската колегия на ВСС игнорира мнението на съдиите от Софийския градски съд, които със значително мнозинство издигнаха за председател Евгени Георгиев.За Георгиев гласуваха четирима членове на колегията. Кандидатурата на Алексей Трифонов беше наложена основно с гласовете на политическата квота във ВСС.Алексей Трифонов е съдия по наказателни дела с над 20 години стаж.Той е завършил Юридическия факултет на СУ \"Св. Климент Охридски\". Започнал е кариерата си като следовател, а от 1999 г. е съдия – първо в Софийския районен съд, след това в Софийски градски и по-късно - от 2009 г., в Софийския апелативен съд, където правораздава до момента.От март до май 2017 г. е зам.-министър в служебното правителство на Огнян Герджиков, а преди години е бил член на Централната избирателна комисия от квотата на ДПС.", "date": "2018.11.27", "title": "Алексей Трифонов е новият председател на Софийския градски съд"}
{"url": "https://offnews.bg/politika/prezidentite-na-balgaria-i-polsha-prizovaha-rusia-da-osvobodi-ukrainsk-692777.html", "text": " За деескалация на напрежението между Русия и Украйна призоваха президентите на България и на Полша Румен Радев и Анджей Дуда, който е на официално посещение у нас.С тревога обсъдихме ескалацията на напрежението между Русия и Украйна в Черноморския регион. Призоваваме за сдържаност, за разум, за възможно най-бърза деескалация чрез диалог, без употреба на сила, при гарантиране на свободата на гражданското корабоплаване, с незабавно връщане и освобождаване на моряците и корабите от страна на Руската федерация, каза Радев, цитиран от БТА.За нас, като съседни страни в този регион, е изключително важно да не допуснем по-нататъшна ескалация, заяви той.Трудно ни е да пренебрегнем това, което се случи, няма съмнение, че е необходимо връщането към състояние, свързано с деескалация на напрежението, коментира президентът Анджей Дуда случилото се в Азовско море в последните дни.По думите му украинските моряци, които са били пленени от руските войски, трябва да бъдат освободени, както и трябва да бъдат върнати корабите на Украйна.Това е състояние, което не можем да приемем и се надяваме, че в близко бъдеще ще се стигне до деескалация на напрежението, каза президентът Дуда. По думите му двамата с президента Радев нямат съмнения, че са необходими по-нататъшни действия, така че в тази част на Европа, в наша непосредствена близост, да приключат военните конфликти, които продължават от 2013 г., свързани най-вече с реализирането на Минското споразумение.Президентът Дуда добави, че Полша ще се включи в действията, които ще бъдат реализирани от международната общност, за да се стигне колкото може по-бързо до приключване на този конфликт. Русия окупира този терен и няма съмнение, че Русия е агресор и за един пореден път се случва нарушаване на споразуменията, сключени между Русия и Украйна, нарушаване на корабоплаването, коментира полският президент. По неговите думи това не може да се приеме и Полша не е съгласна с тези действия.На въпрос, свързан с възможно изостряне на санкциите спрямо Русия, президентът Анджей Дуда, каза, че ако има такива международни инициативи, като например по-нататъшни санкции, Полша ще участва в тях, тъй като е готова за всички действия, които ще доведат до решение на конфликта.Трябва да признаем, че Брекзит е лоша новина за ЕС, коментира президентът Радев въпрос за Брекзит и бъдещето на Европа. Уважаваме суверения избор на гражданите на Великобритания, но в същото време там работят, учат и живеят много българи, и още повече поляци, както и други граждани на ЕС. От особена важност за нас е правата на европейските граждани да се запазят, посочи Радев.Същевременно той коментира, че е много важно да извлечем урока, и според него на европейските избори шанс трябва да имат тези партии, които да гарантират устойчиво бъдеще на Европа по отношение на сигурността, на икономическото развитие, на преодоляването на икономическите и социалните неравенства, на връщане към устоите и ценностите на ЕС - солидарност и единство.Радев подчерта още, че отдаването на суверенитет на една държава към ЕС при присъединяване, не означава отдаване на културна и национална идентичност. Много е важно европейските институции така да се реформират, че гражданите на ЕС да се чувстват много по-добре представени, особено при вземането на решения, добави Румен Радев.Водещите институции на ЕС не би трябвало да имат претенции съм британците, че са изразили това свое мнение в референдума за Брекзит, но трябва да си зададат въпроса защо повечето от британците казаха \"не\" на ЕС, коментира Анджей Дуда.Той се съгласи, че излизането на Великобритания от ЕС е много лоша ситуация за Съюза, но не го унищожава и той остава въпреки Брекзит. Според него по-лошо от това би било състоянието на ЕС \"на две скорости\", което вече би означавало разрушаване на Съюза.Ако някой в момента се стреми да направи Европа на две или повече скорости, да разграничи по-добра или по-лоша част на ЕС, всъщност се стреми да разбие ЕС, смята Дуда. Искаме ЕС да се реформира, но да остане Съюз на свободните народи и равните страни, каза полският президент.Двамата президенти са обсъдили и борбата с климатичните промени, те ще се срещнат отново след броени дни на предстоящата в Катовице Конференция на ООН по изменението на климата.Споделяме мнението, че са необходими неотложни мерки за борба с климатичните промени, но те трябва да се запазят в рамките на договореното, без допълнително повишаване на изискванията, с отчитане на състоянието и перспективите за развитие на нашите енергийни системи, така че страните ни да не допуснат загуба на конкурентоспособност, както и при запазване на социалните права на работещите, отбеляза президентът Румен Радев.", "date": "2018.11.27", "title": "Президентите на България и Полша призоваха Русия да освободи украинските кораби"}
{"url": "https://offnews.bg/politika/sled-8-chasa-debati-deputatite-prieha-okonchatelno-biudzheta-na-nzok-z-692768.html", "text": "След 8 часа дебати депутатите приеха окончателно бюджета на Националната здравноосигурителна каса (НЗОК) за 2019 г. През преходните и заключителните разпоредби на бюджета се правят изменения в 18 други закона. Това беше остро критикувано от опозицията. Още по време на дебатите от БСП обявиха,  Лидерът на социалистите Корнелия Нинова обяви в пленарната зала, че промените в толкова много закони са \"тежък удар върху българското законодателен процес и петно върху лицето на българския парламент\". Веднага след нея на трибуната излезе депутатът от ГЕРБ и председател на здравната комисия Даниела Дариткова.\"Сигурна съм, че Корнелия Нинова не знае как да осигури лекари в най-отдалечените населени места. Въпреки че ги обикаля, тя по-скоро се занимава с фауната, отколкото с проблемите в сектора\", каза тя.След окончателното гласуване на текстовете здравният министър Кирил Ананиев благодари на депутатите и определи бюджета като \"много по-добър от настоящия\". \"Убеден съм, че времето на безвремието в здравеопазването приключи\", каза той. За догодина в бюджета на здравната каса са предвидени почти 4,3 млрд лв. приходи, което е с 418,4 млн. лв. повече от тези за 2018 г. Предвидените разходи пък са в размер над 4,3 млрд. лева, което е с 489 млн. лв. повече в сравнение с миналата година. Очаквано с бюджета на здравната каса беше решено здравните вноски през 2019 г. да останат 8%. Депутатите решиха още новите лечебни заведения - регистрирани за първи път след 1 януари 2019 година, да не могат да сключват договори с НЗОК.И през 2019 година  Няма да има облекчаване при направленията в доболничната помощ за преглед при специалист или изследвания. Отхвърлена беше и идеята на социалистите да бъде създаден и отделен фонд за лечение на хората, които нямат здравни осигуровки, за да бъде осветлено точно колко пари дава държавата за лечението им. С бюджета на здравната каса беше решено още  до 31 март догодина, а функциите му да бъдат прехвърлени на НЗОК.Освен това депутатите сляха Изпълнителната агенция по трансплантации и \"Медицински одит\". От началото на следващата година функциите им се поемат от нова мегаагенция - \"Медицински надзор\".Депутатите удължиха работното си време до приемането на бюджета на Държавното обществено осигуряване. Той предвижда от 1 юли догодина минималната пенсия да се увеличи на 219,43 лв, а максималният - ще се увеличава от 910 лв. на 1 200 лв. Предвижда се и увеличаване на максималния осигурителен доход за всички осигурени лица от 2 600 лв. на 3 000 лв.Утре депутатите ще продължат с разглеждането на държавния бюджет за 2019 година. ", "date": "2018.11.27", "title": "След 8 часа дебати депутатите приеха окончателно бюджета на НЗОК за догодина"}
{"url": "https://offnews.bg/obshtestvo/pochina-zhurnalistat-bojcho-kulinski-692778.html", "text": "На 65 години почина журналистът Бойчо Кулински, съобщи БНР.Той е починал след кратко боледуване.Бойчо Кулински е роден през 1953 г. Завършил е Факултета по журналистика и масова комуникация на Софийския университет „Св. Климент Охридски“. Специализирал е връзки с обществеността, реклама, маркетинг и мениджмънт на радиопрограми.Почти цялата му журналистическа кариера преминава в Българското национално радио, като в периода от 2007 до 2010 година е член на Съвета за електронни медии.Последната му позиция в БНР е ръководител на отдел „Анализи и програмни стратегии“.", "date": "2018.11.27", "title": "Почина журналистът Бойчо Кулински"}
{"url": "https://offnews.bg/politika/radev-sezira-i-ks-za-zakona-za-korporativnoto-podohodno-oblagane-692767.html", "text": "Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за корпоративното подоходно облагане.Конституционно неприемливо е предвиденото прекратяване на правоотношенията с висши държавни служители без предизвестие по преценка на директора на Агенция \"Митници\". Така се ликвидира стабилитетът, който е основен принцип на държавната служба съгласно чл. 116, ал. 1 от Конституцията, и се създават условия за политически зависимости.Уволнените се лишават от пълноценна съдебна защита, което не съответства на чл. 56 от Конституцията, на чл. 8 от Всеобщата декларация за правата на човека и на чл. 6, параграф 1 от Конвенцията за защита правата на човека и основните свободи. В противоречие с чл. 6, ал. 2 от Конституцията се създава неравенство по признак обществено положение. Освобождаването \"по преценка\" е предпоставка за административен произвол, който е несъвместим с правовата държава, уточниха от прессекретариата на президента.В искането се оспорва въвеждането на по-високи данъци за имоти в населени места от Списъка на курортите в България. Така се нарушават изискванията на чл. 60 от Конституцията за законоустановеност на данъците и за съобразяването им с доходите и имуществата на данъкоплатците, се посочва в съобщението.Поставянето на размера на данъчната ставка в зависимост от списък, приет от Министерския съвет, означава, че не само Народното събрание, както предвижда Конституцията, а и правителството със свой акт ще участва в определянето на размера на данъка. Обвързването на размера на данъка с използването на имота смесва по конституционно недопустим начин подоходни и имуществени данъци. Затова лицата, които не получават наеми от своите имоти, ще дължат по-висок данък за имота си в сравнение с лицата, които не само притежават имот, но и получават доходи от него.Според държавния глава незачитането на граждански права и вменени задължения води до нарушаване на конституционно установени принципи, които са особено важни при взаимоотношения с властнически характер, каквито имаме в сферата на данъците и държавната служба.С тези аргументи на 13 ноември 2018 г. държавният глава наложи вето на ЗИД ЗКПО. Сезирайки Конституционния съд, президентът отстоява тази своя позиция по отношение на отделни разпоредби от повторно приетия от Народното събрание закон, се отбелязва в съобщението.Това е втори опит на Румен Радев да спре закона. Преди това той наложи вето върху промените, основно заради промените в данъците на автомобилите и атакуваното и сега повишаване на данъците в курортите. Парламентът преодоля ветото.", "date": "2018.11.27", "title": "Радев сезира и КС за Закона за корпоративното подоходно облагане"}
{"url": "https://offnews.bg/kultura/black-sea-map-ili-da-se-gmurnesh-chak-do-bronzovata-epoha-video-692755.html", "text": "\"Проектът \"Black Sea MAP\" с откритите серия корабокрушения постави България на картата на морските изследвания. Много малко и изключително редки са подобен тип находки и те не могат да бъдат намерени на други места\", каза на пресконференция днес директорът на Центъра за подводна археология в Созопол д-р Калин Димитров.Проектът цели осъществяването на мащабни подводни археологически проучвания в българските води на Черно море за картиране на подводното културно наследство и за изследване на потънали древни ландшафти. Проектът е най-големият подобен в света и ще допринесе за създаването на база данни за промяната на околната среда и за човешката дейност в региона през праисторическите и исторически периоди и за установяване на взаимовръзки помежду им.Общата картирана и изследвана площ от българските води на Черно море за трите години на проекта MAP е над 1200 кв. км . Проучени са и 61 корабокрушения от всички исторически епохи, лежащи на дълбочини между 80 и 2100 м.Най-ранно датираното корабокрушение е SOUTHSTREAM_2014_Abs_add_BS_3509. Представлява отлично запазен корпус с дължина около 18 м, който лежи върху левия си борд на дълбочина 2021 м. Останките на този древногръцки кораб са идентични дори в детайлите с изобразения плавателен съд на червенофигурен атически стамнос, известен като „Вазата със сирените“, който се датира 450-480 г.пр.Хр.Проф. Джон Адамс посочи, че са взетите сондажни проби, които учените наричат ядки, и те са били изследвани в Университета Саутхемптън. Сред откритията са вулканични материали от два периода. Има вулканично изригване от преди 22 500 години, както и по-късно от 3500 години. Според учения второто изригване е предизвикало срива на минойската цивилизация. Не очаквахме да намерим информация за изригването толкова далеч на север, коментира Адамс.Според направените проучвания има доказателства, че нивото на Черно море е било със 110 метра по-ниско отколкото е в момента и данните показват постепенно качване на нивото. В изследването не са намерени доказателства за катастрофално заливане на Черно море, според учените.Archaeologia Bulgarica засне как работят археолозите от Центъра за подводни проучвания в Созопол:", "date": "2018.11.27", "title": "'Black Sea MAP', или да се гмурнеш чак до бронзовата епоха (видео)"}
{"url": "https://offnews.bg/futbol/legenda-na-arsenal-stana-menidzhar-na-chetvartodivizionen-anglijski-ot-692754.html", "text": "Сол Кембъл е новият мениджър на отбора от Лига 2 на Англия Макълсфийлд Таун. Бившият бранител на Арсенал и Тотнъм бе свързван и с Оксфорд преди Карл Робинсън да бъде назначен през март, както и с Олдъм и Гримзби.Макълсфийлд, които се завърнаха в професионалния футбол през изминалия сезон, се намира на дъното в Лига 2 и е спечелил едва 2 срещи от началото на тази кампания, втората от които бе тази събота срещу Йоувил с 1:0 на Мос Роуз. \"Копринените\" са без треньор от 8 октомври, когато Марк Йейтс бе уволнен.В кариерата си Сол Кембъл е защитавал още екипите на Тотнъм, Портсмут и Нотс Каунти преди да прекрати кариерата си като част от отбора на Нюкасъл Юнайтед. За националния отбор на Англия той записва 73 мача и участва на три световни и две европейски първенства.", "date": "2018.11.27", "title": "Легенда на Арсенал стана мениджър на четвъртодивизионен английски отбор"}
{"url": "https://offnews.bg/kultura/knigata-i-nikoga-ne-ia-otkriha-na-remigiush-mruz-razkriva-uzhasiavas-692765.html", "text": "\"И никога не я откриха\" на Ремигиуш Мруз се появява на българския книжен пазар в контекста на актуалния широк институционален и публичен дебат относно  домашното насилие над жените и трафика на хора.Ремигиуш Мруз е новото голямо име в жанра. Адвокат по образование, той е автор на 30 криминални романа, продадени в милиони екземпляри и адаптирани за телевизионния екран. В послеслова към книгата той споделя:Десет години след изчезването на Ева, Дамян е загубил надежда, че ще разбере какво се е случило с годеницата му. Неочаквано на страница във Фейсбук се появява нейна снимка. Качена е от момче, запознало се с нея на концерт предишната вечер.Скоро същият човек публикува друга снимка, която шокира Дамян. Самият той я е правил дни преди тя да изчезне и не я е показвал на никого.Кой издирва Ева? Възможно ли е тя да се появи след десет години? Как се е укрила и къде е била през това време? Защо не се е свързала с него?Изведнъж снимките изчезват, както и профилът, от който са публикувани. А Дамян попада на следа, която го насочва в неподозирана посока.", "date": "2018.11.27", "title": "Книгата 'И никога не я откриха' на Ремигиуш Мруз разкрива ужасяващите последици от домашното насилие"}
{"url": "https://offnews.bg/politika/na-desetia-chas-debati-naprezhenie-v-plenarnata-zala-no-ne-zaradi-bi-692782.html", "text": "За над час дебати по бюджета за догодина на Държавното обществено осигуряване (ДОО) депутатите приеха само заглавието на документа. Заседанието на народните представители продължава вече 10 часа и ще продължи до окончателното приемане на бюджета на общественото осигуряване. Стигна се до спор между социалисти и председателя на парламента и депутат от ГЕРБ Цвета Караянчева, но не за съдържанието на бюджета. От левицата възразиха, че Караянчева иска да се премине към гласуването на заглавието на бюджета и не им се дава думата.Десетина социалисти дори решиха да останат прави, излязоха на трибуната и настояха да им се даде възможност за изказване. \"Дадохме думата на двама народни представители. След това обявих, че ще се гласува. Успокойте се и заемете местата си\", каза Караянчева на правите депутати от левицата.\"Няма да заемем местата си. Вместо да дадете думата, ето какво получавате. Това е благодарността към допуска ви. Не знам какво трябва да се случи, за да дадете на опозицията думата“, отговори Георги Свиленски.След това Караянчева предложи депутатите вече да се записват за изказване и тя да ги вика по списък. \"Представяме ви списък с желаещите да се изкажат. Цялата ни парламентарна група ще се изказва за всеки член от закона\", заплаши след това социалистът Драгомир Стойнев.В крайна сметка депутатите гласуваха заглавието на законопроекта, а веднага след това от БСП поискаха прегласуване. След второто гласуване депутатът от левицата Таско Ерменков дори поиска да се изкаже защо е гласувал против заглавието на проекта. \"Защото този бюджет не е нито държавен, нито обществен\", мотивира се Ерменков.След станалото Караянчева наистина започна да изрежда по азбучен ред имената на депутатите от БСП, защото са записани за изказване по всяка точка. Николай Александров от \"Обединените патриоти\" похвали Караянчева, че запазила самообладание в създалата се ситуация. Малко по-късно социалистите обвиниха депутати от управляващото мнозинство, че слушат музика в пленарната зала. Те призоваха Караянчева да се намеси, а тя отговори, че не чува музика. Заседанието приключи малко преди полунощ, на 11-ия час дебати, след като депутатите гласуваха приходната и разходната част от Фонд \"Пенсии\" за 2019 г. Окончателното приемане на законопроекта ще стане на утре.Днешното заседание на парламента е извънредно. Депутатите вече приеха окончателно бюджета на НЗОК за догодина. Предстои те да се заемат с държавния бюджет. ", "date": "2018.11.27", "title": "На десетия час дебати: Напрежение в пленарната зала, но не заради бюджета на ДОО (обновена)"}
{"url": "https://offnews.bg/futbol/ako-useshtash-naprezhenie-na-terena-stoj-si-u-doma-692737.html", "text": "Мениджърът на Манчестър Юнайтед Жозе Моуриньо е заявил пред играчите си, които се представят под очакванията да си \"останат вкъщи\", ако напрежението на \"Олд Трафорд\" им идва в повече. \"Червените дяволи\", които са единствения отбор в Шампионска Лига този сезон без гол като домакини, ще се класират за елиминациите, ако победят гостуващия Йънг Бойс и в същото време Валенсия не спечели в Торино срещу Ювентус.Срещата с швейцарците идва само три дни след нулевото равенство в английската Висша лига срещу Кристъл Палас, което отдалечи Юнайтед на 14 точки от лидера в класирането Манчестър Сити.През този сезон \"червените дяволи\" са спечелили само три пъти като домакини от девет опита във всички турнири, а Моуриньо наблегна на това, че ще е липса на уважение спрямо феновете на клуба да каже, че предпочитат да играят навън.\"Ако чувстваш напрежение си стой вкъщи - и като казвам вкъщи, не визирам стадиона, а казвам у дома да гледат телевизия. Ако си под напрежение да играеш у дома пред феновете, които са дошли да те подкрепят... Я стига. Никога не съм чувствал напрежение на домакинските мачове\", сподели португалецътПортугалският специалист спомена за разликите между методите си и това, което показват играчите му.\"Разочароващо е, защото това което искам е да започваме твърдо, да играем силно, да не изчакваме съперника, а да сме проактивни\", добави той.", "date": "2018.11.27", "title": "Ако усещаш напрежение на терена, стой си у дома"}
{"url": "https://offnews.bg/kultura/iulia-spiridonova-shte-zaradva-malkite-si-chitateli-s-nova-koledna-pri-692761.html", "text": "Любимата на всички български деца, тинейджъри и техните родители писателка Юлия Спиридонова - Юлка е готова с коледния подарък за най-малките си читатели. Вълшебната приказка  „Боби и тайните агенти на Дядо Коледа“, с красивите илюстрации на Филип Цонкин, е весела и познавателна, с прекрасни послания към родителите и децата. Далеч, далеч на север, чак в Лапландия. Там, в недрата на планината Корвантунтури, се намира работилницата на Дядо Коледа, където елфите работят неуморно, за да може в коледната утрин всички послушни деца да получат своите подаръци. А за непослушните ще има само вълнени чорапи.Сред огромната купчина с писма до Дядо Коледа е и това на шестгодишния Боби. Списъкът му с желания е дълъг-предълъг. Но дали Боби е бил послушен? И как Дядо Коледа узнава кои деца слушат, за да им изпрати мечтаните подаръци?Юлия Спиридонова дава отговори на тези жизненоважни за малките читатели въпроси, като разкрива кои са тайните агенти на белобрадия старец. Това са всички птички, които остават да зимуват тук. Тя ни запознава с тях – кои са те, как изглеждат, какво се случва на тайните им съвещания и как изпращат докладите си до Лапландия.Книгата ще бъде налична в книжарниците на 3 декември, а ако я поръчате от издателството ще я получите с 30% отстъпка, с личен автограф от Юлия Спиридонова и ще участвате в томбола за коледна кошница с изненади.Като една истинска съвременна приказка „Боби и тайните агенти на Дядо Коледа“ си има и разкошен трейлър: ", "date": "2018.11.27", "title": "Юлия Спиридонова ще зарадва малките си читатели с нова коледна приказка (видео)"}
{"url": "https://offnews.bg/sviat/tramp-sporazumenieto-za-brekzit-e-chudesno-za-es-no-velikobritania-n-692740.html", "text": "Споразумението за Брекзит \"звучи много добре за ЕС\" и означава, че Великобритания няма да може да търгува със САЩ, заяви американският президент Доналд Тръмп, цитиран от Би Би Си.В същото време, британското правителство подчерта, че Великобритания ще може да подпише търговски сделки с различните страни в света. Downing Street добави, че Мей е готова защитава предложението си за сделката за Брекзит в телевизионен дебат срещу лидера на лейбъристите Джеръми Корбин. Той най-вероятно ще се проведе на 9 декември - два дни преди парламентарното гласуване на споразумението за Брекзит.Пред репортери пред Белия дом Тръмп каза: \"Ако сега погледнете споразумението, Великобритания може да не е в състояние да търгува с нас. Това не би било добре и не мисля, че те са искали това“.От страна Великобритания министър Дейвид Лидингън заяви, че коментарите на Тръмп \"не са неочаквани\" и преговорите по търговското споразумение със САЩ винаги ще са \"предизвикателство\".„Преговорите със САЩ винаги са били трудни“, казва той пред радиото на Би Би Си. „Президентът Тръмп винаги е казвал съвсем ясно: \"Аз поставям Америка на първо място\". Е, очаквам британският премиер да постави британските интереси на първо място.“Коментарите се появиха, след като Мей се противопостави на критиките за споразумението от депутатите от всички групи в парламента - настоявайки, че то ще позволи на Обединеното кралство да си възвърне контрола над законите, парите и границите.", "date": "2018.11.27", "title": "Тръмп: Споразумението за Брекзит е чудесно за ЕС, но Великобритания няма да може да търгува със САЩ"}
{"url": "https://offnews.bg/zdrave/limitite-za-bolnichnata-pomosht-ostavat-692756.html", "text": "Лимитите на лечебните заведения за болничната помощ остават. Няма да има облекчаване и при направленията в доболничната помощ за преглед при специалист или изследвания.Това решиха депутатите при окончателното приемане на бюджета на НЗОК за 2019 година. Идеята лимитите да отпаднат беше подкрепена от БСП и от ДПС, но не бяха приети от мнозинството. \"Няма нормален човек, който да се съгласи да има лимит на това, което прави лекарят, когато нуждаещият се пациент отиде при него и има нужда от лечение\", коментира социалистът доц. Георги Йорданов. От ГЕРБ пък подчертаха, че в момента лимитите са единственият работещ вариант.Социалистите поискаха и да бъде създаден и отделен фонд за лечение на хората, които нямат здравни осигуровки. Целта - да бъде осветлено точно колко пари дава държавата за лечението им. \"Това е публичен ресурс и той трябва да бъде ясен\", коментира депутатът от левицата Илиян Тимчев. И това предложение на БСП обаче не беше прието от мнозинството.Очаквано с бюджета на здравната каса беше решено здравните вноски през 2019 г. да останат 8%.Депутатите решиха още новите лечебни заведения - регистрирани за първи път след 1 януари 2019 година, да не могат да сключват договори с НЗОК.Управляващите бяха остро критикувани от опозицията за това, че с бюджета на здравната каса променят 18 закона.", "date": "2018.11.27", "title": "Лимитите за болничната помощ остават"}
{"url": "https://offnews.bg/112/bsp-signalizira-politcai-prebili-17-godishen-v-sandanski-692746.html", "text": "БСП сигнализира за полицейско насилие над 17-годишно момче в Сандански. Социалистите получили сигнала за станалото от Конфедерация за защита правата на децата. Изпратена била и съдебно-медицинската експертиза на детето. Според разказите на другите деца, младежът бил бит веднъж пред тях и после още един път в полицейското управление. Депутатът от левицата Антон Кутев заяви, че има и клипчета, които показват част от агресията. Повече от петима полицаи удряли момчето, пиша в сигнала. До насилието се стигнало миналия петък. Тогава четирима младежи на възраст между 13 и 17 години влезли в конфликт с шофьор.\"Човекът, с когото се скарват тези деца, се оказва цивилен полицай, който не е на работа. След около 5 минути пристигат 3 полицейски коли и пребиват доста здраво едно от децата\", разказа Кутев пред журналисти.В съдебно-медицинската експертиза е записано, че момчето има охлузвания на челото и лявата слепоочна област, на дясната ръка, на китката и на коляното. То има и и кръвонасядане на челото и устата. Според съдебния лекар тези травми може да са получени от бой. \"Разбрах, че детето със сигурност се е държало предизвикателно, но със сигурност не е налитало на бой. Има показания на другите три деца. Каквото и да е направило това дете, то можеше да бъде арестувано, можеше да бъде съдено, можеше да бъдат приложени всички законови мерки срещу него. Но то има над 20 рани, които съдебният лекар е отбелязал\", каза още Кутев.Той обяви, че според него става дума за превишаване на правата от страна на полицаите. \"Отговаря ли това на правилата, по които работят полицаите и МВР и какви ще са мерките, които ще бъдат взети към полицейското управление в Сандански и към полицаите\", попита той.От пресцентъра на МВР заявиха пред OFFNews, че в момента изясняват случая и ще има яснота по-късно през деня.", "date": "2018.11.27", "title": "БСП сигнализира: Полицаи пребили 17-годишен в Сандански"}
{"url": "https://offnews.bg/tehnologii/google-obvinen-v-izmamni-praktiki-s-proslediavaneto-na-mestopolozhenie-692745.html", "text": "Технологичният гигант Google беше обвинен, че пренебрегва европейския регламент за защита на личните данни, като проследява местоположението на потребителите си, съобщи Би Би Си.Коалиция от седем потребителски организации е подала е подала оплакване до местните регулаторни органи за защита на данните. То се основава на изследване, което показва, че хората са принудени да използват системата за местоположението.Google се защитава с твърдението, че проследяването е изключено по подразбиране, освен това може да бъде спряно по всяко време от потребителите.Коалицията твърди, че платформата използва „измамни практики“, за да накара потребителите си да включат проследяващата система и твърдят, че често съгласието не се дава на база свободната воля на човека. Освен това твърди, че от Google не са дали \"ясна информация\" за причините за искането на данните.Според тях данните за местоположението могат да позволят задълбочено проучване на начина на живот, включително да дадат информация за религиозните му убеждения, политическата активност, здравето и сексуалната ориентация.„Непочтената практика оставя потребителите „на тъмно“ относно използването на личните им данни“, казват от BEUC.Организациите в Холандия, Полша, Гърция, Норвегия, Словения, Швеция и Чехия планират да подадат жалби до своите местни регулатори съгласно общия европейски регламент за защита на личните данни.Седемте организации членуват в BEUC – група, която представлява и лобира за европейските групи за защита на потребителите в Брюксел.В отговор от Google казват, че „Опцията за локация е изключена по подразбиране и може да бъде сменяна, изтривана или поставяна на пауза по всяко време“. „Когато е включена, ни помага да подобрим услугите си и да предвидим трафика на мястото, на което се намирате“.Всеки, който е натиснал пауза на проследяването, е казал, че Google все пак може да събира данни в зависимост от настройките на телефона и приложенията на потребителя.\"Ние непрекъснато работим за подобряване на контрола и ще четем този доклад внимателно, за да видим дали има неща, които да вземем под внимание\", казват още от Google.", "date": "2018.11.27", "title": "Google обвинен в измамни практики с проследяването на местоположението"}
{"url": "https://offnews.bg/kultura/dalgoochakvaniat-album-na-teodosij-spasov-i-ivan-shopov-infusion-veche-692751.html", "text": "Дългоочакваното представяне на най-новия общ албум на Теодосий Спасов и Иван Шопов InFusion се състоя преди дни в препълнената зала на Пространство 108.Неповторимият тандем на иконичния за българския джаз виртуоз на кавала Теодосий Спасов и майсторът на електронния звук Иван Шопов отведе екзалтираната публика на вълнуващо иструментално пътешествие към далечни светове и континенти, през разнородни музикални традиции, трудно поддаващи се на жанрови определения, но стъпили върху фундамента на етно джаза и българските фолклорни мотиви.С изпълнението на живо на всички 10 трака от албума InFusion двамата музиканти подариха на около 500 нетърпеливи да ги чуят фенове едно космическо преживяване - вливане между звук и емоция, визия и атмосфера, композиция и импровизация, един своеобразен празник на сетивата, който стана факт и благодарение на гостуващите артисти - талантливият пианист Димитър Бодуров и дамите от вокална група Авигея, чиито гласовете накараха публиката буквално да настръхне.За незабравимото сетивно преживяване допринесе и специално разработена за албума InFusion визуална среда, дело на артиста Лора Шопова. Въздействащите видео-импресии, генерирани на базата на звука, създадоха една атрактивна мултисетивна атмосфера и превърнаха столичното Пространство 108 в същинска приказка, на която присъстващите просто не можеха да се наситят - твърдение подкрепено от факта, че музикантите бяха извикани на бис от нестихващи аплодисменти.Една от най-хубавите новини за колекционерите е, че в началото на 2019 г. InFusion ще излезе и на 180-грамов бял винил. Оригиналната визуална идентичност и на двата продукта са дело на вещите майстори от Fontfabric.", "date": "2018.11.27", "title": "Дългоочакваният албум на Теодосий Спасов и Иван Шопов InFusion вече е на пазара"}
{"url": "https://offnews.bg/tehnologii/facebook-razsledva-prilozhenie-za-detegledachki-twitter-go-zabrani-692736.html", "text": "Фейсбук започна разследване на приложение за детегледачки, а Туитър го блокира.Приложението на име Predictim, базирано в Калифорния, прогнозира доколко сигурен за детето може да бъде даден детегледач, като проследява постовете му в социалните медии по отношение на наркотици, насилие и неподходящо съдържание и предупреждава родителите, ако има потенциална опасност за детето, пише Би Би Си. Критиците му обаче казват, че не може да се вярва на алгоритъма при определяне на пригодността на кандидата.По-рано този месец Фейсбук откри как действа приложението и му отне по-голямата част от достъпа до профилите с мотива, че фирмата нарушава политиката на социалната мрежа за използване на лични данни. Сега Фейсбук я разследва, за да може да прецени дали изцяло да блокира дейността ѝ от платформата си.Главният изпълнителен директор и съосновател на Predictim Сал Парса твърди, че всеки човек проверява сам чрез социалните мрежи хората, които смята да наеме. „Ние просто автоматизираме процеса.“От Facebook и Twitter не смятат така. Говорителка на Facebook обясни, че използването на данни от профилите на потребители нарушава условията на социалната мрежа и те ще разследват обстойно случая.От Туитър пък са потвърдили пред Би Би Си, че наскоро са взели решение да блокират напълно приложението.\"Когато разбрахме какво прави Predictim, проведохме разследване и спряхме достъпа им\", заяви говорителка на Twitter.Дейността на приложението става известна благодарение на история на първите страници във в. „Вашингтон пост“ през уикенда. В нея експерти предупреждават за грешка на алгоритмите, които тълкуват намеренията на хората. Пред вестника Джейми Уилямс от Фондация \"Електронна граница\" казва: \"Различните поколения използват шеги, които до голяма степен са саркастични, но алгоритъмът може да ги определи като „лошо отношение“.Predictim се защитават, че човек преглежда обезпокоителните публикации и че са в състояние да открият кога дадено лице демонстрира неуважение или обратното.", "date": "2018.11.27", "title": "Facebook разследва приложение за детегледачки, Twitter го забрани"}
{"url": "https://offnews.bg/kultura/sevi-s-nov-singal-i-kontcert-prez-dekemvri-video-692749.html", "text": "Broken Wings е заглавието на 10-тия сингъл на родната група SEVI.След като пуснаха две песни от предстоящия си трети студиен албум (“The Call” и “Am I Alive?”), музикантите споделиха, че искат да засилят още малко нетърпението на феновете, като пуснат и трети сингъл от албума.От SEVI споделят, че песента е много лирична и откровена, разказва за приятелството и истински важните неща в живота. По аудио обработката са работили отново с инженера Marco Barusso (Lacuna Coil), който миксира и албума „The Battle Never Ends”. Видеото е дело на Боян Карамфилов. на новия сингъл на SEVI ще се състои на 19 декември в столичния клуб MIXTAPE 5 , B-Side.", "date": "2018.11.27", "title": "SEVI с нов сингъл и концерт през декември (видео)"}
{"url": "https://offnews.bg/politika/parlamentat-prie-ramkata-na-zdravnia-biudzhet-za-2019-692738.html", "text": "Парламентът прие рамката на бюджета на Националната здравноосигурителна каса за 2019 година на извънредно заседание днес.91 народни представители гласуваха \"за\", 51 - \"против\", а 12 се въздържаха. В бюджета за 2019 г. е предвидено държавата да отпусне 490 млн. лева повече в сравнение с 2018 година.Заложените приходи в бюджета за следващата година са почти 4,3 млрд лв., което е с 418,4 млн. лв. повече от тези за 2018 г. Предвидените разходи са в размер над 4,3 млрд. лева, което е с 489 млн. лв. повече в сравнение с миналата година. Отделените за персонал разходи са над 41 млн. лв, за здравноосигурителни плащания - над 4,1 млрд. лв, а за административни дейности - над 12 млн. лв. Предстои детайлното разглеждане на проектобюджета на второ четене. След това ще бъде гласуван окончателно и проектобюджетът на Държавното обществено осигуряване за 2019 г.", "date": "2018.11.27", "title": "Парламентът прие рамката на здравния бюджет за 2019"}
{"url": "https://offnews.bg/zimni/zimno-shou-na-modata-predstaviha-maxsport-692748.html", "text": "Искате да сте в планината, но с подчертан собствен стил? Зимните спортове вече не са просто адреналин, скорост и здрав дух. Модата отдавна прескочи червения килим и се пренесе по планинските склонове. И тази година най-известните световни брандове оставиха собствен почерк върху екипировката, акцентирайки на новите тенденции.Бутиковата верига MAXSPORT представи стилното ревю Winter Fashion Show с най-новите колекции на световните брандове за сезон 2018/2019 в своя магазин на бул. \"България\" в София. Тази година в ролята на манекени бяха приятели, клиенти и партньори на MAXSPORT.Над 100 гости присъстваха на ексклузивното събитие, изцяло издържано в алпийски стил и придружено с изискано вино, специални отстъпки и добро настроение, подкрепено от сетовете на DJ Rud Fellah. Събитието се осъществи с подкрепата на Smart Lady от Fibank и Diners Club International First Lady.Камуфлаж за дами и господаЛуксозният бранд Emporio Armani 7 тази година залага на камуфлажни екипи – в сиво за мъжете и в бебешко синьо за дамите. ЕА7 продължава колекцията с изчистени модели в традиционни цветове. За младите и разчупени скиори марката предлага сигнални шарки, с които няма как да останат незабелязани на пистата. За елегантните ценители на удобството и топлината в колекцията на бранда присъстват изчистени линии и голям избор от цветове.Ски в градски стил или с леопардов почеркИталианците диктуват модата и всеки риск при тях е добре премерен, защото знаят, че бързо ще се превърне в хит. След миналогодишната класическа колекция на VIST, издържана предимно в сиво и черно, тази година виждаме богатство от цветове - бяло, сиво, синьо, черно и червено, но и някои много дръзки и екстравагантни модели за пистата - пух, пера, леопардов принт и крещящи нотки по италиански. VIST успешно комбинира града и планината и всичките им модели наподобяват стилно спортно-елегантно градско облекло. Брандът скъсява границите между класическото ски оборудване и градското ежедневие. VIST отново е на висота при екипировката за състезатели и за поредната година облича нашите алпийци, сноубордисти, ски бегачи и скачачи.Революция при завоитеНовата революционна технолoгия на Atomic за този сезон се нарича Prolite - олекотена конструкция с усилени ключови зони. Ще я откриете както в бетселъра при ски обувките от последните сезони – серията Hawk, така и в някои от моделите ски в серията Vantage. Технологията Prolite прави обувките по-леки и здрави, олекотява завоите и стабилизира стойката. Класика при марката си остават състезателните ски, които обраха всички купи през последните години на краката на големите звезди Михаела Шифрин и Марсел Хиршер. Много очаквания за този сезон има и към хитовата серия Redster X - X означава \"кръстосан завой\", перфектната комбинация от гигантски слалом и слалом, за която мечтае всеки напреднал любител на белите спортове. Продължава и сътрудничеството на ATOMIC с американската фрирайд суперзвезда Крис Бенчетлър, като през новия сезон Atomic излиза с три варианта на модела Bent Chetler, както и с нови автомати, за скиорите, които искат да скъсат границите, изграждайки перфектен баланс при каране. Fisher също не забравят, че скиорите искат всяка година да усъвършенстват усещането за свободата си при каране. Независимо дали става въпрос за пистите или за фрийрайд новите продукти на бранда са точно съобразени с индивидуалните нужди на всеки скиор.Плетените якета: успешен пробивСлед като само преди година KJUS разбиха традициите на пух и прах, въвеждайки новото поколение плетени якета Freelite с воден стълб 20 000 mm и спечелиха награди за иновативния продукт на най-голямото зимно изложение на спортни стоки ISPO, тази година продължават да развиват и впечатляват с този модел. С повече избор при цветовете, Freelite ще продължи да събира погледите на пистите и този сезон.Основен акцент в новата колекция KJUS е и сътрудничеството с италианския моден диктатор Loro Piana, известен с изключително качествените и скъпи материали. Издържана в класическите цветове синьо и сиво, комбинацията на вълна с други материали ще впечатли както дамите, така и господата.Пронизващото копиеЛегендарната марка ръчно направени ски Volant излезе с нова колекция от четири модела за всички скиори – от опитният любител до амбицирания начинаещ. Изборът на точния модел - между царя на ските Black Spear, хита на сигурността Silver Spear, игривия вариант Silver и луксозния Platinum, дават категорична елегантност, удобство и стил при каране, какъвто може да осигурят само Volant.Ново поколение при щекитеТози сезон LEKI представя поредната иновация при щеките с модела Tour Stick Vario Carbon. Компактният продукт дава възможност за индивидуално определяне на дължината на щеката. При дамите комплектът се предлага и с розови елементи. Ръкавиците на LEKI отдавна извоюваха привилегията да са предпочитаната марка щеки и ръкавици за най-добрите скиори в белият керван. LEKI са и спонсор на българският национален отбор и младата ни звезда Алберт Попов, който само преди седмица завърши на 20-то място в първия за сезона слалом за Световната купа, който се проведе в Леви /Финландия/ и с това стана първият българин от 32 години насам с точки в тази дисциплина след Петър Попангелов.Японскo качество и стилДоказаният японски лидер Phenix отново не изневерява на своята мисия да предложи изключително комфортно спортно облекло, карайки състезатели и любители да се наслаждават на планината дори при екстремни атмосферни условия. Специалната колекция за норвежкият ски отбор, издържана предимно в синьо, гарантира на професионалистите максимално добро представяне . В мъжката и дамската колекция за новия сезон също няма компромис с материите, като цветовете са преобладаващо в сиво, червено, бяло и синьо с различни акценти. Детската серия смело може да се нарече „Цитрус”, заради пъстротата на моделите.Лунната походкаТанците също са спорт, но в снежни условия е по-добре да се спортува с ботуши. От 70-те години на миналия век Moon Boot серията на италианската Technica е вечен хит за всички възрасти в планината. Феерия от цветове – от бяло до черно, преминавайки през неоново зелено, пурпурно червено, розово, синьо, бежово, златно, сребърно и какво ли още не... Мoon Boot нямат конкуренция по отношение на топлината и стабилността в планински условия. С шикозната си визия, с красиви детайли – пух, косъм, ластични въжета, бляскави елементи, те безспорно са сред любимите продукти през зимния сезон.Детски усмивки в планинатаБрандовете, предлагани от MAXSPORT, оставят впечатление на пистите и предлагат варианти за всеки вкус. Дръзки, стилни, класически, щури, елегантни, топли, спортни и удобни, моделите имат различни предимства. Водещата детска марка за облекло Reima този сезон залага на дизайнерски решения, съчетани с функционалност, безопасност, иновации и свеж финландски дизайн в топлите цветове на природата.Отегчени от стандартнотоОт тази година сред луксозните брандове, предлагани в MAXSPORT, е и J.Lindeberg. Брандът носи името на своя основател Йохан Линедеберг, станал световно известен с провокативните си послания като маркетинг директор на един от световните гиганти при джинсовите облекла.Отегчен от органиченията при разработване на негови визии и модели, Линдеберг решава да създаде своя марка. Започва с облекла за голф, но бързо разширява дейността си и завладява успешно модата и при зимните спортове от няколко години насам. Линиите са изчистени и много стилни, подходящи както за спорт, така и за ежедневието.", "date": "2018.11.27", "title": "Зимно шоу на модата представиха MAXSPORT"}
{"url": "https://offnews.bg/sviat/vojnata-s-isliamska-darzhava-prodalzhava-da-ochakvame-li-nova-bezhans-692727.html", "text": "Ислямска държава е една от най-силните терористични организации, които светът е познавал. В своя пик тя контролираше територия с размерите на Великобритания, а под флага ѝ се сражаваха близо 100 хил. бутновници.През октомври миналата година коалицията срещу ИДИЛ, водена от САЩ, успя да освободи сирийския град Рака, който беше обявен за столица на терористичната групировка. Няколко месеца по-рано армията на Ирак си върна Мосул.Макар към настоящия момент джихадистите да са изтласкани от 98% от владенията си в Ирак и Сирия (по данни на ), ислямският фундаментализъм продължaва живота си в Африка. Какво се случва с ислямизма в Африка?Сахел е савана в континента, която разделя Сахара и по-плодородния район на юг, познат като Судан. Страните в този регион са предимно мюсюлмански и зле ръководени - предпоставка за възхода на екстремизма. Голяма част от терористичните групировки се кълнат във вярност на Ислямска държава или Ал-Кайда.В Нигерия живеят 191 млн. души. Вече 8 години там тече война с една от най-смъртоносните терористични групировки - Боко Харам, която контролира североизточните части на страната. Миналата година джихадистите са извършили два пъти повече самоубийствени атентати, отколкото през цялата 2016 г. Според УНИЦЕФ повече от 110 деца досега са използвани за терористични актове. Поне 76 от тях са под 15-годишна възраст. Ислямът, проповядван от Боко Харам, отрича западните култура, образование и наука, както и забранява на мюсюлманите да гласуват на избори.\"Ислямска държава - провинция Западна Африка\" е разклонение на Боко Харам. Към днешна дата за терористичната групировка се сражават близо 3500 екстремисти. Тяхната цел е да създадат нов Ислямски халифат.Броят на терористичните атаки в Западна Африка се е увеличил с 300% от 2010 г. Ако джихадистите получат контрол върху Нигерия, имат потенциала да дестабилизират западната част на континента, предизвиквайки нова бежанска криза.В Източна Африка оперират терористите от Ал-Шабаб. Групировката, базирана в Сомалия, е крило на Ал-Кайда. Към момента тя контролира предимно южните части на страната. Смята се, че за нея се сражават близо 9000 екстремисти.От 2017 г. досега САЩ са нанесли 56 въздушни атаки срещу терористите в Сомалия, които вече десетилетие се опитват да подчинят държавата. Повече от 34 хил. души са напуснали страната за последните 3 месеца, а хуманитарната криза там заплашва целия регион, предупреждава ООН.EС, Световната банка, Фондът за развитие на Африка и ООН финансират орgанизацията за сътрудничество \"G5 Сахел\", в която членуват страните от региона -  Буркина Фасо, Чад, Нигер, Мали и Мавритания. С колективни военни усилия 5-те държави се опитват да контролират екстремистите в региона. САЩ също участва с наземна войска - около 7 500 души. Администрацията на Тръмп обаче иска да съкрати техния брой. Това значи, че отговорността върху плещите на Европейския съюз ще става по-голяма.", "date": "2018.11.27", "title": "Войната с Ислямска държава продължава: Да очакваме ли нова бежанска криза?"}
{"url": "https://offnews.bg/politika/bsp-vnasia-signal-do-komisiata-za-antikoruptcia-za-apartamenti-na-depu-692762.html", "text": "БСП внася сигнал до антикорупционната комисия (КПКОНПИ) с настояване тя да провери медийни публикации за апартаментите на депутатите от ГЕРБ Десислава Атанасова, Делян Добрев, Красимир Велчев и вече бившия народен представител Антон Тодоров.„Искането до КПКОНПИ е свързано с това, че за сигнал се считат и медийни публикации по отношение на корупция или конфликт на интереси. Такива публикации имаше по отношение на финансовия министър Владислав Горанов. Комисията да провери какво е основанието за придобиването на апартаментите им. Имат ли, нямат ли наем“, заяви депутатът от БСП Филип Попов, цитиран от \"Фокус\".Според публикация в новинарски сайт Десислава Атанасова, Антон Тодоров, Делян Добрев и Красимир Велчев имат апартаменти, които използват без наем или са купили много изгодно. Медията посочва, че Десислава Атанасова има апартамент в комплекс „Царско село“, Делян Добрев има апартамент, който е придобил като „дарение“, Красимир Велчев ползва имот без наем, а Антон Тодоров ползва без наем малък апартамент. Според изданието и четиримата са свързани с Държавна сигурност.Той подчерта, че БСП настоява Комисията да провери дали изнесената информация е фалшива новина, или не. \"Такъв е законът. Така са го написали управляващите от ГЕРБ. Нека да се сезират и да проверят за какво иде реч. Обвиненията, които съществуват в медиите, са сериозни. Работа на Комисията е да провери\", каза депутатът.Депутатът от ГЕРБ Десислава Атанасова отхвърли обвиненията. \"Ако някой от колегите от БСП покаже запис, снимка, какъвто и да е материал, че аз някога през живота си съм стъпвала и имам апартамент в комплекс „Царско село“, както пише в публикация, съм готова да си подам оставката на мига. Очаквам същото от Филип Попов, Корнелия Нинова и всички вносители на този сигнал\", заяви Атанасова.„Явно БСП са проводници на фалшиви новини, след като се налага да коментираме този случай“, посочи тя.Атанасова каза още, че очаква с огромно нетърпение проверката на антикорупционната комисия. \"От 2009 година съм народен представител. Преди това съм била общински съветник. Моето имущество е публично осветено\", подчерта тя. „Да уточним, че съм родена през 1978 година, на 8 октомври. Когато Държавна сигурност вече не е функционирала съм била на 10-11 години. Не знам дали ДС са вербували и бебета, и малолетни, но за това друг път“, каза още Атанасова и показа документ, според който родените след 1973 година не подлежат на проверка дали са били членове на ДС.", "date": "2018.11.27", "title": "БСП внася сигнал до Комисията за антикорупция за апартаменти на депутати от ГЕРБ"}
{"url": "https://offnews.bg/nashite-avtori/duel-v-pisma-vii-evgenij-dajnov-kam-toncho-kraevski-kakvo-e-privileg-692744.html", "text": "Драги Тончо,Разбрах, че си бил в Будапеща, където Дьорд Шорош ме научи да пия кампари. Аз пък бях в Кърджали, да си представя книгата за революцията и да пийна от червеното.От момента, в който го видях за пръв път през 1994 година, Кърджали ми е любимият български град. Като повечето български градове, в началото на 20-ти век е планиран с идеята за рехаво, до триетажно строителство, обградено от зеленина и паркове, свързващи града с околните планини. За разлика от повечето градове – останал си е такъв: умерен и смесен като форми, населен с максимално разнообразни хора. Чист идеал за полис а ла Аристотел.В този полис и днес живеят умерени, уважителни и будни хора. Никога не биха разбрали модерните дърляния, съпътствани от обиди, заклеймявания и каруцарски изрази, между „консерватори” и „либерали”. Там знаят, че за да живеем заедно добрия живот, уважението е задължително; защото всички са равни и равно уважение е дължимо всекиму. За да не се сбият на племенна основа.Затова днес се възмущават от опита на корпорацията ДПС/ГЕРБ да стоварва феодално-господарска система върху населението. Хората, с които говорих – българи, помаци, арменци и турци – са обидени на властта. Тя нарушава основните правила на уважение и равнопоставеност. Но „отдолу” полисът удържа. Никой не обвинява „турците”, да речем. Обидата е срещу политиците.Като никога, в Кърджали се натъкнах на една доста невъздържана българка, която почти ме обяви за комунист, защото съм „зелен” и съм „против напредъка”. Та се сетих за някои разсъждения в твоето писмо.Според теб също съм комунист, защото приемам крайните резултати от Френската революция. Не виждам логиката – нито при нея, нито при теб.Приемам крайните резултати и от Втората световна война, без това да ме прави нацист. Харесва ми, че след всички безобразия, в Европа се отказват от войната, развиват заможни, свободни и солидарни общества – такива, в които е възможно да имам осем китари (стигал съм до 14) и да се изявявам с рок групи. Харесва ми Атлантическата харта, Всеобщата декларация за правата на човека и вкарването на правов ред в международните отношения.Харесва ми и идеята да се стремим към равенство на „входа”. На „изхода” – кой колкото усилия е положил. Малко като в Кърджали: с присъединяването през 1912 година, държавата наводнява региона с възможности за развитие за всички. Някои успяват да оползотворят възможностите и да станат Пламен Карталов, други – не.Да ме подозираш, че искам equality of outcome е удивително. На такъв човек ли ти приличам? Изхвърли, моля те, от главата си заблудата, че съм чак толкова скромен, та мечтата ми да е – да съм някакво атомче, еднакво с останалите, в някаква обща маса.Препоръчвам ти, по този повод, книгата на Thomas Sowell – Wealth, Poverty and Politics. В последните стотина страници той безмилостно унищожава онези „нови леви”, които излагат нас, либерал-ветераните. Според него, тия новите подло подменят концепцията за Постижение с доктрината за Привилегия. Положил си усилия да имаш висше образование? Това, за Соуел, е Постижение и заслужава уважение; за крайнолевите обаче е Привилегия и заслужава морално осъждане. Трябва да те е срам, срам... И да правиш път на онзи, който не е полагал тия усилия.Соуел не е заклеймен от новолевите, защото е черен и е израстнал в Харлем; и все пак е Постигнал това, да е професор. Той, а не те истински оценява усилието към равнопоставеност, присъщо на либералните демокрации. Разбира се, по-постигналият дължи някаква солидарност на не-постигналия. Ама не – на принципа check your privileges (някой да ми подаде зеленото легенче...); а на принципа noblesse oblige.Бесен съм на новолевите, защото техните идеологически безобразия разкапаха фундамента на европейската цивилизация – политическото (по Аристотел) и моралното (по Кант) равенство. И отвориха вратата за появата на новодесни идеологии, според които равенство няма и аз, в крайна сметка, трябва да имам на главата си господар. Най-малкото – ако искам да работя в университет, да подписвам декларации за лоялност, както е при Путин и Орбан.Знам, че е лекомислено, но все пак си мечтая някой да ми се появи и да ми съобщи, че ми е господар. Да го видя, как ще ми господарства след два зад врата (пардон, след „бунт” по Лок)...Новолевите и новодесните са малко като ДПС и Атака – две страни на едно нещо. И двете ме тревожат, защото са крайности. А нарушаването на разумната мяра – откъдето и да идва – е опасност. Който и да прави това, него гледам с подозрение, защото ни вкарва в междуплеменна война; и е от лошите.И така стигаме до забавното твое твърдение, че като Русо смятам хората за изначално добри. Този път наистина ме бъркаш с някого.Питай всеки мой студент от последните 30 години и ще ти кажат: единственото четиво, което им давам по повод на Русо е онзи погром, който му устройва Бъртранд Ръсел в „История на западната философия”.За разлика от Русо, аз не бленувам за тоталитарна система и сметките си ги плащам сам, защото работя. И най-малко вярвам, че човек е по природа добър. Човек е по природа крадлива и себична маймуна (по Марк Роуландс). Възпитанието и образованието го очовечават (по Лок и Дюи).Свобода, съвместима с цивилизацията може да има само сред разумни, умерени и просветени хора. Инак свободата лесно прераства в произвол, при който (по Маргарет Тачър) „по-силният тормози по-слабите”. Да беше се сетила, обаче, че дерегулирайки икономиката и, едновременно с това, вкарвайки „пазарна логика” във всички обществени отношения, тя ще постигне точно това – силните да тормозят слабите. Но дори тя, макар Желязна, не бе пощадена от Закона за непредвидените последствия...С истинско любопитство очаквам да видя, как точно този закон ще се изгаври с Виктор Орбан (да си вкараш в страната, под дипломатическо прикритие, осъден нелегален мигрант... Акъл има ли тук?). Май ще стане като със Слави Трифонов – народен трибун, спасител и пр., ама след онова интервю с Борисов внезапно престана да бъде.Не съм злорад човек, но винаги ме развеселява падението на самовлюбените. Надявам се в близките месеци да гледаме предимно този филм. И пуканки ще си взема, от карамелените, дето са ги измислили американците, докато едва дишат под данъчния гнет...Важното, както казвахме едно време, е: купонът да тече.Евгений", "date": "2018.11.27", "title": "Дуел в писма VII: Евгений Дайнов към Тончо Краевски: Какво е Привилегия и какво е Постижение"}
{"url": "https://offnews.bg/temida/banevi-niama-da-obzhalvat-reshenieto-sada-frantcia-gi-vrashta-u-nas-692760.html", "text": "Николай и Евгения Баневи няма да обжалват решението на Апелативния съд във френския град Екс ан Прованс, според което те могат да бъдат предадени на българските власти във връзка с разследване за източване на завод \"Полимери\".Това съобщи пред Нова телевизия адвокатът на Баневи Венсан Пенар.След обявяването на решението Баневи имаха 3 дни, за да обжалват, но са решили да не го правят.Заради това започва процедура за тяхната екстрадиция, която ще се осъществи в рамките на следващите 10 дни. Точната дата и подробностите около самия акт на предаване не могат да бъдат съобщавани, обяви Пенар.След обявяване на решението на Апелативния съд адвокатът заяви, че независимо от това, което ще решат, Баневи държат да се знае, че няма да опитат да се укрият от българските власти.Николай и Евгения Баневи бяха задържани на летището в Ница на 26 октомври. Според адвоката им - на път за София.С тях бяха и трите им деца, за които сега се грижат семейни приятели. Френският съд отхвърли молбата на Евгения Банева да я пусне от ареста, за да се грижи за децата си.", "date": "2018.11.27", "title": "Баневи няма да обжалват решението съда, Франция ги връща у нас"}
{"url": "https://offnews.bg/ikonomika/okb-gidropress-izprati-dva-komplekta-oborudvane-za-aetc-belene-692743.html", "text": "На 20 ноември от производствената площадка на ОКБ „Гидропресс“ бяха изпратени два комплекта уплътнения от разширен графит за Първи и Втори енергоблок на АЕЦ „Белене“.Те ще бъдат използвани на горните блокове на реакторите. Изпращането премина без забележки.Уплътненията от разширен графит с различен размер са разработени и се произвеждат в ОКБ „Гидропресс“.Използват се за херметизиране на възлите на уплътненията на оборудването на инсталациите с реактори ВВЕР, които работят и предстои да функционират в Русия и чужбина. Приложими са в топлинната енергетика, нефтохимическата промишленост и автомобилостроенето.ОКБ „Гидропресс“ е част от машиностроителното подразделение на руската корпорация „Росатом“ – „Атоменергомаш“.", "date": "2018.11.27", "title": "ОКБ Гидропресс изпрати два комплекта оборудване за АЕЦ Белене"}
{"url": "https://offnews.bg/sviat/trima-ot-plenenite-moriatci-priznavat-vinata-na-ukrajna-vav-video-p-692750.html", "text": "Руската ФСБ пусна видео с трима от пленените украински моряци в Керч. Видеото съдържа изказвания на Андрей Драч, Сергей Цибизов и Владимир Лесовой. Във видеото Цибизов и Драч обясняват, че украинските кораби са навлезли в руски води, преди да бъдат обстреляни от руски кораби.Владимир Лесовой пък казва, че \"съзнателно е игнорирал\" сигналите от руската страна и е осъзнавал, че \"действията на украинските кораби са провокация\". На видеото обаче ясно се вижда, че Лесовой чете предварително подготвен текст.  Командирът на украинските военноморски сили Игор Воронченко обяви, че тримата моряци са били заставени да дадат лъжливи показания. \"Екипажите на корабите сега се намират на различни места. Трима военни, които са бяха ранени, се намират в болница в град Керч. Корабите се намират в базата, където са катерите на ФСБ. И вече има определени доказателства за даване на лъжлива информация от нашите моряци\", каза Воронченко пред телевизия ICTV, цитиран от УНИАН. Той е категоричен, че тримата моряци са дали показания под психологичеко и физическо въздействие. \"Аз познавам тези моряци от \"Никопол\", те винаги са били честни професионалисти. И това, което казват сега, не е истина\", казва още той. По думите му с тях вече са се срещнали адвокати. Той допълни, че двама от тях са от Крим и родителите им още живеят на полуострова, заради което върху тях ще се оказва натиск. Воронченко коментира и разпространена от ФСБ информация, според която на борда на украинските кораби е имало агенти на тайните служби. \"Те могат да кажат, че сме долетели от небето на космически кораб\", обяви той по този повод. Чрез адвокатите командирът на украинските ВМС предал и писмо на пленените войници. \"Разбирам колко ви е тежко сега. Всички военни моряци от ВМС с разбиране се отнасят към така наречените показания, които се опитват да изтръгнат от вас. В крайна сметка методите на руските спецслужби за никого не се явяват тайна. Аз самият минах през това през 2014 г. и добре знам какво значи да си в плен и какво стои зад казаните от вас думи по време на разпита\", посочва в писмото Игор Воронченко. По думите му най-важната задача сега е моряците да бъдат върнати у дома, за което Украйна полага всички възможни усилия.\"Вие действахте в рамките на закона, професионално, в съответствие с нормите на международното морско право и действащите договори. Законът, правото са на наша страна и това го разбира целия свят. Да чувствате страх е нормално. Най-важното е да вярвате в силата на духа си, да пазите достойнството си и да разбирате, че зад вас стои Украйна и целия цивилизован свят\", посочва още той.  ", "date": "2018.11.27", "title": "Трима от пленените моряци \"признават\" вината на Украйна във видео, пуснато от Русия"}
{"url": "https://offnews.bg/kultura/aktrisata-ot-otkradnat-zhivot-diana-dimitrova-otkriva-chetvartata-si-692739.html", "text": "Изключителният талант на Диана Димитрова не успява да се побере дори и в многопластовия образ на д-р Огнянова от сериала \"Откраднат живот\". Обаятелната актриса показва другата своя същност чрез изложбата си \"Прераждане и 28 сапунени мехура\". Изложбата е четвърта по ред за даровитата художничка и ще бъде открита на 28 ноември /сряда/ от 19:30 ч. в Галерия „Artcenter12 “, със специалното участие на цигуларката Цветина Панайотова. Сред платната преобладават портретите, които Диана рисува късно вечер, след снимките на популярния сериал.Диана Димитрова е родена на 1 април 1990 г. в Добрич. Завършва средно образование в Силистра. След това кандидатства в Националната художествена академия, гр. София, но след началото на първия семестър тя напуска. Следва кандидатстване в НАТФИЗ „Кръстьо Сарафов“, където е приета първа по успех. Затова, че изборът е бил правилен свидетелства дори само настоящата година, в която Диана има роли, освен в \"Откраднат живот\" и в още два филма: „Смъртоносна надпревара 4“  с Джейсън Стейтъм и българския филм „Писма до Антарктида“, чиято премиера предстои.Актрисата и художничката съвсем не изчерпват личността на Диана Димитрова, защото тя е и писател. Автор и художник е на детските книги \"Влад\" и \"История на малката Вещица, Драконовото зайче и Асо купа\".Изложбата \"Прераждане\" бележи нов етап от живота на Диана, който вече дава заявка да бъде многоспектърен и още по-успешен.", "date": "2018.11.27", "title": "Актрисата от 'Откраднат живот' Диана Димитрова открива четвъртата си изложба"}
{"url": "https://offnews.bg/politika/zapazvaneto-na-mashinnoto-i-na-elektronnoto-glasuvane-sabra-desnite-692741.html", "text": "Десните формации, които останаха извън парламента на последните избори, излязоха с обща позиция за реално въвеждане на машинно и дистанционно електронно гласуване.Тя е подписана от ДБГ, \"Демократична България\", СДС, Българска нова демокрация, Обединени земеделци, Български демократически форум и БЗНС. Поводът за позицията им е намерението на управляващите . Седемте формации заявяват, че ще имат и общи бъдещи действия срещу тези намерения на ГЕРБ и \"Обединените патриоти\". Подобна обща позиция между тези партии и коалиции не е имало след разпадането на Реформаторския блок. Ето какво пише в самата позиция:", "date": "2018.11.27", "title": "Запазването на машинното и на електронното гласуване събра десните"}
{"url": "https://offnews.bg/nauka/insight-katcna-na-mars-zapochva-prouchvane-na-geolozhkata-struktura-n-692716.html", "text": "Американската космическа агенция НАСА приземи нов робот на Марс след драматично седемминутно спускане на Червената планета.Спускаемият модул на мисията InSight има за цел да проучи геоложката структура на планетата. Това би превърнало Марс единствената планета, освен Земята, на която се е случвало подобно нещо.Потвърждението за докосването на повърхността на планетата от сондата дойде в 21:52 ч. българско време на 26 ноември 2018 г. Няколко минути по-късно дойде и първата снимка. Виждат се частици прах и хоризонта на планетата.", "date": "2018.11.27", "title": "InSight кацна на Марс: започва проучване на геоложката структура на Червената планета"}
{"url": "https://offnews.bg/politika/mestiat-fonda-za-lechenie-na-detca-v-chuzhbina-v-nzok-do-kraia-na-mart-692753.html", "text": "Фондът за лечение на деца в чужбина ще бъде закрит до 31 март догодина. Функциите му ще бъдат иззети от Националната здравноосигурителна каса (НЗОК).Това приеха депутатите при гласуването на второ четене на бюджета на Здравната каса за 2019 година.До закриването му процедурата за лечение в чужбина ще бъде каквато досега - плащането за медицинските дейности ще се разглежда от фонда, заявленията за лечение в чужбина - от здравното министерство.От БСП изразиха притеснението си, че не е ясно дали в НЗОК ще има необходимата медицински експертиза. \"Не знаем по какви правила ще се изгради отделът в Здравната каса\", каза Валентина Найденова от БСП.Според здравният министър обаче проблем няма да има. \"Здравната каса има много по-голям опит относно трансплантациите, отколкото Фондът за лечение на деца в чужбина, и не е проблем, че той ще бъде закрит\", каза министър Кирил Ананиев.По думите му миналата година от НЗОК са направи разходи за трансплантации за 80 млн. лв., докато Фондът за лечение на деца в чужбина – само 12 млн. лв. \"Кой има по-голям опит от двете институции?\", попита Ананиев.Освен това депутатите сляха Изпълнителната агенция по трансплантации и \"Медицински одит\", които от 1 януари 2019 година стават агенция \"Медицински надзор\". От БСП бяха против тази идея, а мотивите им бяха същите като тези срещу закриването на Фонда за лечение на деца в чужбина.", "date": "2018.11.27", "title": "Местят Фонда за лечение на деца в чужбина в НЗОК до края на март"}
{"url": "https://offnews.bg/knigi/rusia-se-zavrashta-na-balkanite-novata-kniga-na-d-r-dimitar-bechev-692714.html", "text": "Тази вечер в столичният хотел София Балкан е представянето на книгата на д-р Димитър Бечев от Университета на Северна Каролина \"Русия се завръща на Балканите\"Представянето и дискусията след него се организират от Сдружение „Граждански съвет“, Издателство \"Изток-Запад\" и Фондация Конрад Аденауер.На премиерата публицистът Румен Леонидов ще говори по темата „Кои са стратегическите цели, които преследва Руската федерация в Югоизточна Европа?“, а бившият министър на икономиката и енергетиката Трайчо Трайков ще изнесе доклад „Как ЕС и НАТО да отговорят на намесата на Руската федерация в страните от Югоизточна Европа?“.Русия отново е на сцената. Това изречение се появява непрекъснато по страниците на вестниците, в докладите на изследователските институти и в речите на политиците за посткомунистическа Европа. Кризата в Украйна и анексирането на Крим през март 2014 г. са искрата за поредната конфронтация между Русия и Запада, а Балканите са сцената на новата „голяма геополитическа игра“.В тази книга Димитър Бечев обаче отива отвъд стереотипите и предлага трезв анализ не само на руското влияние в Югоизточна Европа, но и на сериозните му ограничения. Същевременно той разрушава мита, че страните от региона и техните лидери са просто „жертви“ на вероломството на Москва. Югоизточна Европа е поле за съперничество между един амбициозен Кремъл, който има ясно определени цели, но не разполага със средства да ги постигне, и един раздвоен Запад, който се двоуми как да отговори на предизвикателството. Междувременно страните от Югоизточна Европа и конкретно България продължават да търсят своя път в мътните води на това съперничество – вървейки на Запад, но гледайки на Изток.Основните тези застъпени в книгата ще бъдат представени от уважавани експерти и публицисти, които имат активна позиция и професионален опит в близкоизточната тематика. В дискусията ще се включат още дипломати, политици, политолози, анализатори и представители на гражданското общество.", "date": "2018.11.27", "title": "Русия се завръща на Балканите - новата книга на д-р Димитър Бечев"}
{"url": "https://offnews.bg/offtopic/zaspal-pilot-propusna-destinatciata-si-692752.html", "text": "Австралийските власти, отговарящи за въздушния транспорт, разследват случай на заспал пилот на самолет, който пропуснал с 46 километра летището си за кацане на австралийски остров, предаде Би Би Си.Пилотът на компанията Vortex Air, превозващ стоки, бил единственият човек на борда и никой не може да обясни как се е събудил.Инцидентът е класифициран като случай на \"недееспособност\".В изявление авиационният експерт Нийл Хансфорд заявява, че Австралия има строги правила, свързани с пилотната умора. \"Няма начин някой пилот в света да бъде уморен от кратък полет като този“, казва той.На своя уебсайт Vortex Air заявява, че управлява чартърни полети за \"групи, корпоративни клиенти и туристи, пътуващи за развлечение\" около Австралия.Предстои пилотът да бъде разпитан от властите, преди да излезе доклад по случая.", "date": "2018.11.27", "title": "Заспал пилот пропусна дестинацията си"}
{"url": "https://offnews.bg/futbol/zashtitnik-na-levski-provokiral-bozhinov-za-samorazprava-692720.html", "text": "За скандална ситуация след мача Левски - Ботев Враца (1:3) на “Герена” разказва “Меридиан Мач”, цитиран от Gol.bg. Според изданието защитникът на Левски Аймен Белаид е нахлул в съблекалнята на гостите и е опитал саморазправа със звездата на тима Валери Божинов.Тунизиецът е връхлетял, докато врачани са празнували знаменития си обрат и се е нахвърлил с обидни думи към голмайстора на Ботев, разказали очевидци. Божинов и Белаид си разменили реплики още на терена преди това и съчетанието със загубата е отприщила агресията у Белаид.Треньорът на вратарите на Ботев Илиян Василев обаче се намесил и изхвърлил Белаид от съблекалнята. Пропускът на Тиам от Левски в 65-ата минута пък накарал треньорът на гостите Сашо Ангелов пророчески да се обърне към скамейката и да обяви, че щом и такива удари не влизат, то врачани няма как да загубят.14 минути по-късно Божинов вкара и втория си гол в срещата, а съименникът му Домовчийски окончателно реши изхода на мача.", "date": "2018.11.27", "title": "Защитник на Левски провокирал Божинов за саморазправа"}
{"url": "https://offnews.bg/futbol/zviara-maurides-v-tcska-e-valnuvashto-692719.html", "text": "Нападателят на ЦСКА Мауридес реализира деветото си попадение с екипа на ЦСКА от началото на сезона при победата над Дунав с 2:0 в изминалия кръг.Голмайсторът е много доволен от представянето както на отбора, така и от своето и най-вече от това, че \"червените\" са сред челните места в Първа лига към момента.\"Миналия сезон в Беленензес го завърших доста силно. Когато отидеш в нов отбор, винаги се нуждаеш от известно време за адаптация. Аз обаче свикнах много бързо в ЦСКА, което е наистина чудесно. В момента сме само на три точки от първото място, а аз на челните места в голмайсторската листа, така че правим вълнуващ старт!Знам, че е клише, но всеки нападател живее за головете. Когато започнах сезона, набрах изключително високо самочувствие. В същото време привлякох и голямо внимание на съперниците ни и те започнаха да ме пазят по-специално. Но който иска успехи в професионалния футбол, трябва да е подготвен за това.Аз продължавам да преследвам мечтата на всеки нападател - да не спирам да бележа\", коментира Мауридес пред бразилското издание \"Lance\", цитиран от \"Тема спорт\".", "date": "2018.11.27", "title": "\"Звяра\" Мауридес: В ЦСКА е вълнуващо!"}
{"url": "https://offnews.bg/kultura/izkustvo-tela-ot-shunka-i-lukanka-posreshtnaha-tceniteli-v-natcionaln-692715.html", "text": "Пищно подредена маса с покрити с мезета изкуствени човешки тела посрещна ценители на изкуството в Националната галерия в столицата.Снимки от \"пърформанса\", съпътстващ  на българската художничка , обиколиха социалните мрежи и предизвикаха иронични коментари.По масите в красивия салон на галерията са подредени покрити с шунка, филе и луканка тела, завършени \"артистично\" с глави от карфиол. Тъй като подобна стилистика би паснала по-скоро на мутренска софра, отколкото на арт събитие, вечерята вече няколко дни е обект на разпалени коментари.От галерията не мислят, че телата от шунка са гаф. Те са част от провокативен пърформанс, част от първото представяне на художничката Ода Жон пред родна публика. \"С пърформанса изложбата оживява като жива картина. Тя е част от целия проект\", обясниха пред OFFNews от галерията. Коя е Ода Жон?Това е артистичният псевдоним на художничката Михаела Дановска. Родена е през 1979 г. в София. Следва в Художествената академия в Дюселдорф, Германия, като през 2003 г. завършва в класа на Йорг Имендорф с отличие „Майстершулер”. От 2007 г. живее и твори в Париж. От 2008 г. я представлява френската галерия „Темплон“ (Galerie Templon). През 2012 г. става носител на наградата за живопис „Пиер Карден”, Франция.Нейни творби са част от международни обществени и лични колекции, между които: Национален фонд за съвременно изкуство (FNAC) Франция; фондация „Антоан дьо Галбер” (La maison rouge), Париж, Франция; фондация „Франсе” (Francès Foundation), Санлис, Франция; Център на изкуствата (Maison particulière), Брюксел, Белгия; колекция BOROS, Берлин, Германия; колекция JP Morgan Chase&Co, Ню Йорк, САЩ. Има над 40 самостоятелни и общи изложби в Европа, между които в Музея „Лудвиг“ (Ludwig Museum), Кьолн, Германия; Музея „Фелисиан Ропс“ (Felician Rops Museum), Намур, Белгия; фондация „Мудима“ (Mudima Foundation), Милано, Италия; Mu.ZEE, Остенд, Белгия.У нас Ода Жон представя творбите си за първи път. Ретроспективната ѝ изложба \"Сърцевина\", открита в Националната галерия на 22 ноември, е събрана от музеи и частни колекции и включва над 50 произведения – живопис, скулптура и акварел от най-ранни творби до днес.", "date": "2018.11.27", "title": "Изкуство? Тела от шунка и луканка посрещнаха ценители в Националната галерия"}
{"url": "https://offnews.bg/politika/bsp-dava-biudzheta-na-nzok-na-konstitutcionnia-sad-692758.html", "text": "Лидерът на БСП Корнелия Нинова, заяви, че ще даде бюджета на НЗОК на Конституционния съд. Причината - през преходните и заключителните разпоредби на бюджета на здравната каса се изменят 18 други закона.Нинова изброи и част от законите, които се променят - Изборния кодекс, Закона за обществените поръчки, Закона за данъците върху доходите на физическите лица, Закона за закрила на детето - общо 18 според нея. \"Това е тежък удар върху българското законодателен процес и петно върху лицето на българския парламент. Ето защо, ще видите, че на основание Закон за нормативните актове, правилника за неговото приложение и Конституцията на република България, БСП за България внасяме Закона за бюджета на здравната каса в Конституционния съд\", каза тя.Нинова изтъкна, че по време на 4-часовите дебати от ГЕРБ са се изказали веднъж, а от другата формация във властта - Обединените патриоти, нито веднъж. Тя подчерта, че в програмата на правителството здравеопазването е записано като основен приоритет. \"Представям си ако не ви беше приоритет, какъв дебат щеше да се води тук\", допълни тя.Нинова изтъкна, че социалистите са направили 41 предложения за промени в бюджета, които целели промяна на модела. Веднага след нея на трибуната излезе депутатът от ГЕРБ и председател на здравната комисия Даниела Дариткова. Тя призова депутатите да се върнат към конкретните текстове на закона.\"Това са текстовете - моля да ги подкрепите. Всички останали изказвания са за пред медиите\", каза тя по адрес на Нинова.Николай Александров от \"Атака\" допълни тезата на Дариткова. Според него целта на Нинова била да влезе в новинарските емисии. Той разкритикува и приложенията на БСП за промени в бюджета между двете четения - всичките били текстът на управляващите да се отмени.", "date": "2018.11.27", "title": "БСП дава бюджета на НЗОК на Конституционния съд"}
{"url": "https://offnews.bg/izvan-terena/marsisajdtci-ostanaha-bez-dumi-sled-shou-na-izvesten-iliuzionist-692742.html", "text": "Мениджърът на Ливърпул Юрген Клоп и голяма част от звездите на мрсисайдци остахана очаровани от силата на илюзията.\"Червените\" уважиха галавечер, която е организирана от фондацията на Джеймс Милнър. На благотворителното събитие бе илюзионистът Замаан Исмаил, .Исмаил нарисува кръст върху ръката на асистента на германеца, който незнайно как се озова върху лявата ръка на самия германец. Специалистът остана шокиран и избухна в смях.Илюзионистът обиколи масите в залата и приложи абсолютно същия номер върху Анди Робъртсън и . , тъй като Замаан успя да отключи мобилното устройство без да има никаква идея какъв е тайният код на английския полузащитник.Футболистите на Ливърпул подрепиха събитието на Милнър, който има 149 мача за гранда от присъединяването си към тима през 2015 година.Целта на галата бе събиране на средства, които да помогнат на млади хора да водят по-щастлив и по-здравословен начин на живот.", "date": "2018.11.27", "title": "Мърсисайдци останаха без думи след шоу на известен илюзионист"}
{"url": "https://offnews.bg/ikonomika/miliarderat-dzhak-ma-se-okaza-chlen-na-kitajskata-komunisticheska-part-692721.html", "text": "Милиардерът Джак Ма, който е собственик на гиганта Алибаба, се оказа член на Китайската комунистическа партия, съобщи Ройтерс.\"Народният всекидневник\", издание на управляващите в Пекин, разкри членството в партията Ма, като публикува списък на 100 души, които са помогнали за \"процеса на реформиране и отваряне\" на страната.Джак Ма е най-богатият човек в Китай. Състоянието му се изчислява на 35,8 милиарда щатски долара, според Forbes.Напоследък Пекин се опитва да приведе частните предприятия в страната в по-голяма степен на съответствие с партийните ценности, особено в технологичния сектор, който се разрасна бързо, благодарение на успехите на частните фирми.Ма, който обяви през септември, че ще се оттегли като председател на борда на Алибаба през следващата година, е най-известният бизнес лидер в Китай. Той успя да превърне компанията в гигант на стойност 390 милиарда долара, който доминира  китайския онлайн пазар на дребно.Политическата принадлежност на Ма към ККП е изненадваща за мнозина.От Алибаба отказаха коментар на новината, но уточниха, че политическите принадлежности не влияят на бизнес операциите на дружеството.", "date": "2018.11.27", "title": "Милиардерът Джак Ма се оказа член на Китайската комунистическа партия"}
{"url": "https://offnews.bg/sviat/sasht-dejstviata-na-rusia-sreshtu-ukrajna-sa-nezakonni-692718.html", "text": "Действията на Русия са незаконни. Това обяви американският посланик в ООН Ники Хейли след задържането на украински кораби в Керченския проток през почивните дни.Русия задържа в Керч три украински военни кораба - \"Бердянск\", \"Никопол\" и \"Яни Капу\", които се опитаха да влязат от Черно море в Керченския проток, отделящ Крим от Русия. Руски кораби са открили огън по украинските, при което са пострадали шестима души, а след това украинските плавателни съдове бяха задържани. Според украинските власти 23-ма украински моряци са заложници, трима от които са в болница. Снощи Украйна въведе военно положение в районите, граничещи с Русия.Тази сутрин руската агенция РИА \"Новости\" съобщава, че състоянието на тримата пострадали украински моряци е стабилно. Опровергава се информацията, че при един от тях ще се наложи ампутация.На извънредно заседание на Съвета за сигурност на ООН Хейли подчерта, че подобно поведение от страна на Русия би направило невъзможни нормалните отношения между Москва и Вашингтон. Тя призова Русия да освободи украинските кораби и техните екипажи.Призоваваме Русия да спазва международните си задължения и да не пречи или затруднява украинския воден транспорт в Керченския проток - заяви Хейли, цитирана от БТА. Тя настоява за освобождаването на задържаните кораби и екипажи и да намали създаденото от нея (бел. ред. Русия) напрежение.\"В името на мира и международната сигурност Русия трябва да прекрати незабавно незаконното си поведение\" и да не нарушава правата на никоя държава на свободно корабоплаване, подчерта американската представителка в ООН. Тя обаче не спомена за евентуално въвеждане на нови санкции срещу Москва, за каквито призова Киев.Парламентът на Украйна прие постановление за обръщение към ООН, Европейския парламент, Парламентарната асамблея на Съвета на Европа, Парламентарната асамблея на Организацията за сигурност и сътрудничество в Европа, Парламентарната асамблея на НАТО, Организацията за демокрация и икономическо развитие (ГУАМ) и националните парламенти на страните по света.\"Постановлението на парламента моли международните организации да окажат помощ на задържаните в Русия украински матроси, да засилят санкциите срещу Русия, да изпратят наблюдатели в района на Керченския проток с цел избягване на ескалация на напрежението и да предоставят военна помощ на Украйна\", заяви председателката на парламентарната комисия за международна политика Анна Гопко.От своя страна, руският президент Владимир Путин е провел телефонен разговор с германския канцлер Ангела Меркел и изразил надежда Германия да окаже въздействие на Украйна \"да се въздържа от необмислени стъпки\", съобщи пресслужбата на Кремъл, цитирана от ТАСС.\"Владимир Путин оцени провокационните действия на украинската страна като грубо нарушение на нормите на международното право от нейни военни кораби, които преднамерено са пренебрегнали правилата на мирното преминаване през териториални води на Руската федерация\", се казва в изявлението.Разговорът се е състоял по инициатива на германската страна. В него Путин също така е изразил загриженост от решението на Киев да приведе въоръжените си сили в пълна бойна готовност и да въведе военно положение в страната. Той е изразил предположението, че това се прави в контекста на кампанията за президентските избори в Украйна.", "date": "2018.11.27", "title": "САЩ: Действията на Русия срещу Украйна са незаконни"}
{"url": "https://offnews.bg/112/sreshta-i-razlaka-nashenki-zavlichat-s-hiliadi-evro-turski-ergeni-s-o-692725.html", "text": "Нашенки масово мамят и завличат с пари лековерни турски ергени, съобщава .Ето и поредният случай.Турският гражданин Мухитин Чънар (39) от Анкара, който е търговец на антики се запознал с 24-годишната Асия Б. в социалната мрежа, която била от България, но имала и испански паспорт. Чънар твърди, че Асия го излъгала, че ще се омъжи за него и заявява, че десетки турски младежи попадат в капана на измамничките за обещание за брак. След като ставало ясно, че иде реч за измама повечето от пишман женихите не споделяли това с никого, за да не стават обект на подигравки.Мухитин се е запознал с Асия Б. в социалната мрежа и дълго време са общували чрез видео връзка и станали близки.Мухитин отишъл да посрещне Асия Б. на Летище „Есенбоа“ в Анкара и очаквал с нетърпение да я види на живо. В този момент позвънява телефонът му. Била Асия.Така той набързо събрал благодарение на свой приятел парите и ги превел на момента и пак зачакал с голямо вълнение пристигането на самолета, а заедно с него и бъдещата му годеница, мислейки си, че на всеки може да се случи подобен инцидент.След малко телефонът отново звъннал, пак била Асия, но този път плачела сърцераздирателно.След като Асия не му вдигнала телефона, Мухитин се усъмнил, че има нещо гнило и започнал още по-упорито да ѝ звъни, но тя му отхвърляла позвъняванията под предлог, че на летището било забранено да се говори с телефон. Накрая Чънар се сетил до поиска помощ от приятели в чужбина, а те го предупредили, че е попаднал в схема на измамници.Чънар казва, че много късно се е сетил, че е жертва на измама, той заявил пред Асия, че е подал жалба срещу нея, а тя най-настойчиво го уверявала в любовта си. Молела го да преведе сумата от хиляда и осемстотин евро, след което е щяла уж да дойде при него, но Мухитин, който вере се усетил, че е измамен затворил телефона и повече не я потърсил.Турчинът, който е завързал тази връзка с намерение за брак накрая останал с попарени надежди и с разклатено психично здраве. Помислил е дори да се самоубие.", "date": "2018.11.27", "title": "Среща и разлъка: Нашенки завличат с хиляди евро турски ергени с обещание за брак"}
{"url": "https://offnews.bg/112/brakonieri-prebiha-gorski-strazhar-692722.html", "text": "Бракониери са пребили горски стражар, който три години по-рано ги заловил да секат незаконно в гората край Гоце Делчев, съобщи Нова тв.46-годишният мъж Дафко Мърваков е в болница със счупен крак и тежки наранявания.Нападателите използвали дървен кол.\"Преди 3 години имахме съвместна акция с полицията. Вечерта спряхме въпросното лице за рутинна проверка с неговия брат. Постоянно извършват незаконна сеч. След като колегата слезе, те моментално му нанесоха удар с твърди предмети, сцепиха му главата, момчето падна, беше целият облян в кръв. Аз се изплаших, тъй като беше  безсъзнание. Слязох да му помагам и моментално бях нападнат с твърди предмети. Бях съборен на земята, наложи се да стрелям във въздуха за предупреждение, но те не спряха нападението. След като съм стрелял встрани, неволно съм улучил един от братята - Стоян Славчев\", разказа потърпевшият Дафко Мърваков.Три години по-късно, в петък бракониерите нападат Мърваков с дървен кол.Отива до сервиза за моторни резачки, за да вземе своята след ремонт. Минути преди 20 ч. свива по уличката за дома си, когато зад него спира автомобил. Обръща се и вижда Карамфил Стойчев Славчев с друго момче. Продължава и след минута чува шум от чупене на дърво. Нападат го, удрят го по гърба, главата и ръката. Губи съзнание за кратко. Мъж от близката кръчма се втурва да помага. Звъни на тел. 112, пристигат линейка и полиция.През тези 3 години той и семейството му са получавали заплахи. По случая е заведено дело, но то се отлага. Извършителят не е наказан, въпреки множеството сигнали в полицията. По думите на Мърваков кметът на село Баничан не взима адекватни мерки по случая. Според стражаря подобни нападения се случват масово в цялата страна.", "date": "2018.11.27", "title": "Бракониери пребиха горски стражар"}
{"url": "https://offnews.bg/tenis/roberto-bautista-agut-nadiavam-se-hubavite-mi-spomeni-da-se-povtoriat-692728.html", "text": "Роберто Баутиста Агут изпрати специално видео послание за българските фенове, преди да се завърне у нас за турнира Sofia Open 2019.Испанецът е първият победител от тенис надпреварата в София. Има общо 8 титли в кариерата си, а през 2018 г. спечели 2 трофея.\"Здравей, България! Аз съм Роберто Баутиста Агут. Щастлив съм да обявя, че се завръщам в София през следващата година. Наистина имам хубави спомени от първото издание на турнира и се надявам да се повторят. Ще се видим скоро на Sofia Open 2019\".Билетите за тенис турнира от сериите АТP 250 Sofia Open 2019, който ще се проведе от 3 до 10 февруари в \"Арена Армеец\", вече са в продажба в мрежата на Eventim. Четвъртото издание на голямото тенис събитие в българската столица се очертава да бъде най-силното и вече генерира сериозен интерес.За първите 4 състезателни дни билетите ще са на еднаква цена, независимо от мястото в \"Арена Армеец\", и ще бъдат най-евтините досега. На 3 и 4 февруари ще струват по 10 лева, а за деца до 14 г. – по 5 лв. Билетите за 5 февруари са по 20 лева. 5 февруари е обявен и за \"Детски ден\" на Sofia Open, като всички деца влизат напълно безплатно. На 6 февруари цената на билетите е 30 лв., като децата ползват 50% намаление.Билети от четвъртък до неделя (7-10 февруари), включващи и финалните битки на Sofia Open 2019, са налични на атрактивни цени в 3 категории места в залата. Атрактивните пакетни билети струват 150 лв., 250 лв. и 350 лв. общо за четирите дни. Детските билети са с 25% намаление. Индивидуални билети за дните от 7 до 10 февруари ще се предлагат на по-късен етап, но закупилите пакетен билет сега се възползват от специалната по-добра цена общо за четирите дни от четвъртък до неделя на Sofia Open 2019.Шестима играчи от топ 30 на световната ранглиста и бившият №3 Стан Вавринка (Швейц) ще участват в четвъртото издание на тенис турнира от сериите АТP 250 Sofia Open. Така надпреварата, която ще се проведе в зала \"Арена Армеец\" от 3 до 10 февруари 2019 г., се очертава като най-силната пред българска публика.Освен Вавринка, който има три титли от големия шлем (\"Australian Open\" 2014, \"Ролан Гарос\" 2015 и \"US Open 2016\") и общо 16 трофея в кариерата си, участие в София потвърди и актуалната млада звезда на световния тенис и №15 в световната ранглиста Стефанос Циципас (Гър), който спечели Мастърса на новото поколение за играчи до 21 години в Милано.В \"Арена Армеец\" ще играят още шампионът от последния Мастърс 1000 турнир за 2018 г. и №11 в световната ранглиста Карен Хачанов (Рус), №21 Николоз Басилашвили (Груз), №24 Роберто Баутиста Агут (Исп), №28 Фернандо Вердаско (Исп) и №29 Гаел Монфис (Фр).\"В света има 39 турнира от сериите АТП 250, а с играчите, които вече обявихме, ще сме със сигурност в топ 3. Каня хората да дойдат в залата, да подкрепят играчите\", заяви турнирният директор на \"Sofia Open\" Горан Джокович.Ето тук можете да вземете билети: ", "date": "2018.11.27", "title": "Роберто Баутиста Агут: Надявам се хубавите ми спомени да се повторят на Sofia Open 2019"}
{"url": "https://offnews.bg/kultura/parformans-ili-prostashtina-niakolko-mnenia-za-rusalkite-ot-salam-i-s-692724.html", "text": "Находчив пърформанс или откровена простащина е Противопоставянето на мненията в социалните мрежи не стихва вече дни наред в социалните мрежи. Ето няколко от тях, които показват за каква поляризация в арт средите иде реч.Иво Христов, съветник на президента Румен Радев:\"Русалката\" от шунка и телешки салам в НХГ е находчива ирония, без значение дали е замислена като такава. Тя впряга присъстващите в бунюелска бурлеска, нещо като \"дискретния чар на елита\", който, също като средностатистическия гражданин, нагъва колбаси, но... в името на изкуството. Прави го убеден в своя особен статус, който се нуждае от подобни гастро-артистични меси, за да бъде осветен и официализиран. Темата на \"Вечеря натюрморт\" е \"болезненото съществуване на жената\", актуален кич. Бих предложил #metoo ям колбаси.Вежди Рашидов, бивш министър на културата пред сайта \"Епицентър\":В кой музей по света плюскат по масите? Да не би да са по-прости в Лувъра или в Третяковската галерия? В цял свят държавният музей е съкровищница, в които се съхранява изкуство, у нас се оказа място за плюскане! Това не мога да го приема! Има други места, където могат да се ядат кюфтета - зали, ресторанти. Има месарски магазини, в които могат да се проведат страхотни пърформанси. Какво прави принципалът на директора на Националната художествена галерия?Плюскане върху царските паркети! Аз ремонтирах двореца, върнах блясъка му, докарах Пти Пале, Роден, докарах световното изкуство, а те лапат в залата! Представете си някой да плюска под погледа на Мона Лиза?И каква е тази велика художничка, за да се прави всичко това в нейна чест? В кои среди е известна? Какво е направила за имиджа на България?Иван Бакалов, журналист:Прословутата вечеря в националната галерия е рекламна провокация, която се цели да направи известна една неизвестна до вчера художничка. Тези шунки и луканки с формата на женски тела търсят скандал, да започнат всички да коментират каква е тая простотия и, хора на изкуството с претенции за по-възвисени, да кажат как простаците не ги разбират тези работи. И художничката Ода Жон - Михаела Дановска блесва като елитарна артистка, на която тукашните изостанали ретрогради не могат да стигнат висотата.Направено е и с надеждата троглодит като Вежди Рашидов да избълва нещо гневно, за да засили ефекта. И той веднага откликна като кучето на Павлов.Всичко е окей, само дето да ядеш тела от шунка и салами, както и да го хвалиш и възнасяш, е пошло. И особено по време на пости.В Русия навремето изядоха торта с формата на Ленин, имаше някаква идея. Тук няма. Да бяха направили Борисов от шунка, повече успех щяха да имат.И колкото повече се говори за тази пошлост, толкова по-голяма реклама правят на г-жа Жон-Дановска.Впрочем, подемам инициативата - да направим пърформанс - да изядем Борисов, направен с глава от тиква и тяло от луканки. Съгласен съм и на вегетариански вариант - глава от цяла тиква, тяло от тиквеник. Който иска да допълни идеята за материала...Христо Комарницки, карикатурист:Мрън-мрънНай-комичното в цялата арт-ист(E)ория е как директорката на галерията е принудена да обикаля тв-студията и да мрънка оправдателни обяснения като ученичка.Защото службата и е държавна. Столчето трябва да се пази.А идеите в изкуството трябва да се отстояват със страст, с твърдост. Категорично. С тропане по масата:\" И какво разбирате от изкуство??? Я си гледайте работата!\"", "date": "2018.11.27", "title": "Пърформанс или простащина: Няколко мнения за русалките от салам и шунка"}
{"url": "https://offnews.bg/sviat/milioni-zheni-po-sveta-nosiat-implanti-svarzvani-s-riadka-forma-na-ra-692713.html", "text": "Милиони жени по света носят гръдни импланти, които сега са подложени на щателна проверка, след като френски хирурзи са били посъветвани да спрат да ги използват заради потенциалната им връзка с рядка форма на рак.Разследване на Международния консорциум на разследващите журналисти показа, че имплантите, върнати на пазара през 2006 г. от Американската агенция за храните и лекарствата () след ожесточена лобистка кампания от производителите Allergan и Mentor, продължават да носят опасности. Имплантите бяха върнати, след като производителите убедиха властите, че рисковете са в миналото и те вече са безопасни. Така за последното десетилетие са ги получили повече от 10 милиона жени.В същото време те са продължили да носят сериозен риск от осакатяване на жените, от спукване и изтичане. Увеличават се данните, които ги свързват с автоимунни заболявания и рядка форма на рак, показват доклади, които са били скрити от масовата публика, пишат от консорциума на разследващите журналисти. Тези доклади - съобщаващи за случаите - са оставали в тайна с позволението на европейските и американските власти, пишат репортерите. Повечето регулатори не са реагирали и на опасенията, че рядка форма на рак е свързана именно с тези импланти.При една от всеки пет жени с имплантите вероятно ще се наложи отстраняването им заради усложнения като разкъсване, свиване и болки.Имплантите се свързват с Anaplastic large cell lymphoma (ALCL) - рядка форма на Неходжкинов лимфом.Жените, които са махнали имплантите могат да се възстановят напълно, но ако не се лекуват, животът им може да е в опасност.До момента са установени 615 случая на заболяването, свързвано с гръдните импланти. Има 16 смъртни случая.85% от имплантите са поставени във Франция, където здравният регулатор сега препоръчва на хирурзите да ги сменят с друг вид.Във Великобритания, където също са използвани, са потвърдени 45 случая на лимфом, свързван с имплантите. Там има и един смъртен случай. Здравните власти твърдят, че риск може да има при една на 24 хил. жени с този вид импланти.", "date": "2018.11.27", "title": "Милиони жени по света носят импланти, свързвани с рядка форма на рак"}
{"url": "https://offnews.bg/obshtestvo/govoritelka-nov-trilar-po-epic-drama-video-692657.html", "text": "Франция през 60-те години на 20-ти век. Кристин, известна телевизионна говорителка, е смятана за идеалната жена във Франция след войната, ловко балансираща живота си на съпруга и майка с обещаващата си кариера.Подготвяйки се за ефир една вечер обаче, тя е мистериозно нападната. Внезапно защитената икона от малкия екран се превръща в преследвана жена и поставя всичко, в което е била сигурна, под въпрос. Лице в лице с неизвестен враг, Кристин трябва да си отвори очите за реалността, която я заобикаля, и да се бори за живота, семейството и свободата си.Изправяйки се пред конфликти, предателства и политически игри, съдбата на Кристин е емблематична за еволюцията на жените през 60-те години в индустрия, манипулирана от властта.Актрисата в главната роля Мари Жилен е получила многобройни признания за участията си във филмите \"Сродства по избор\", \"Мари\" и \"Стръв\". Тя е носителка на награда \"Роми Шнайдер\", която се дава годишно на млада и обещаваща актриса от френското кино.Сериала \"Говорителка\" можете да гледате по новия драматичен канал  от 22:00.", "date": "2018.11.27", "title": "Говорителка - нов трилър по Epic Drama (видео)"}
{"url": "https://offnews.bg/112/balgarin-izdahna-v-samolet-na-vrashtane-ot-ekskurzia-v-egipet-zapochn-692710.html", "text": "Българин е починал на борда на самолет по пътя към България след екскурзия в Египет. За инцидента алармира Александрина Панайотова, която пътувала с групата. Вчера тя публикува информация във Фейсбук. Информацията бе потвърдена от Министерството на външните работи.Тази сутрин Министерството на туризма започна проверка на туроператорите, които са организирали.Дружество „Абакс“ и фирма „Posoka.com“ имат валидна застраховка „Отговорност на туроператорa“, уверяват от ведомството.Българите били в египетския курорт от 17 до 23 ноември, след което отпътували за Кайро. Александрина споделя, че в Хургада са били настанени при ужасни условия - наложило се да се хранят навън и да молят да чистят допълнително стаите им. В Кайро било по-добре. Там на един от по-възрастните пътници му прилошало, а лекари предположили, че става въпрос за хранително натравяне в предишния хотел.Стабилизирали състоянието му и го качили в инвалидна количка на самолета за чартърен полет на българска компания от египетската столица до София. Във въздуха мъжът се почувствал зле и преди да кацнат на летището починал. Лекарите на борда не успели да го спасят, те смятат, че мъжът е починал от инфаркт.", "date": "2018.11.27", "title": "Българин издъхна в самолет на връщане от екскурзия в Египет, започна проверка"}
{"url": "https://offnews.bg/futbol/treniorat-na-iuventus-posochi-barselona-kato-favorit-za-shl-692723.html", "text": "Треньорът на Ювентус Масимилиано Алегри посочи Барселона като основен фаворит за спечелване на Шампионската лига.Аргументът му е, че Лионел Меси не е печелил трофея от 2015 година насам и каталунците ще направят всичко по силите си да го зарадват.\"Барселона е фаворит номер 1. Следват още три отбора, включително нашия, които имат амбиция и качество да победят в турнира.Нашето желание си остава постоянно. Преди година определих Реал за фаворит и познах. Дано този път сгреша\", коментира Алегри пред сайта на УЕФА.Реал Мадрид спечели в три поредни сезона Шампионската лига, но тогава в състава му беше мегазвездата Кристиано Роналдо, който в момента е част от Ювентус. \"Старата госпожа\" не е печелила трофея от 1996 година, но след това загуби пет финала, включително през 2015 и 2017 година.", "date": "2018.11.27", "title": "Треньорът на Ювентус посочи Барселона като фаворит за ШЛ"}
{"url": "https://offnews.bg/obshtestvo/prezidentat-radev-posreshta-andzhej-duda-ogranichavat-dvizhenieto-v-t-692711.html", "text": "Президентът Румен Радев днес посреща полския си колега Анджей Дуда, който пристига на официално посещение в България.Сред акцентите на срещата между двамата държавни глави на \"Дондуков\" 2 ще бъдат икономическото сътрудничество и инвестициите и сигурността.Церемонията по посрещането на Дуда и съпругата му Агата Корнхаузер-Дуда ще започне в 11 ч. на пл. \"Св. Ал. Невски\" с полагане на венец пред Паметника на Незнайния воин.Срещата между президентите започва 30 минути по-късно, след която са насрочени пленарните разговори между делегациите на двете държави.В 12.45 часа в присъствието на президентите Румен Радев и Анджей Дуда в Гербовата зала на президентската институция ще бъде валидирана илюстрована пощенска карта по повод 100 години от установяването на дипломатически отношения между Република България и Република Полша.Президентът Румен Радев и съпругата му Десислава Радева ще посетят заедно с президента Анджей Дуда и Агата Корнхаузер-Дуда Полския институт в София, където от 17.00 часа ще бъде открита изложбата „100 години от възстановяването на независимостта на Полша, 100 години от установяването на дипломатически отношения между Полша и България“.В рамките на официалното посещение в България президентът Анджей Дуда ще проведе срещи с министър-председателя Бойко Борисов и с председателя на Народното събрание Цвета Караянчева.Заради посещението се въвежда ограничение на движението, предупреди Столична община. Забранява се престоят и паркирането на пътни превозни средства, както следва:- на паркинга на „София Хотел Балкан\"- от 08.00 до 11.30 часа ул. „Оборище” между ул. Г.С.Раковски” и пл. „Св. Александър Невски”;- от 08.00 до 11.30 часа на северозападната дъга на паркинга на пл.”Св. Александър Невски” между ул. „Оборище” и ул. „11-ти август”.- от 10.00 до 11.30 часа се забранява влизането на пътни превозни средства по ул. „Оборище” между ул. Г.С.Раковски” и пл. „Св. Александър Невски”.", "date": "2018.11.27", "title": "Президентът Радев посреща Анджей Дуда, ограничават движението в центъра на София"}
{"url": "https://offnews.bg/evropa/populistkiat-pohod-na-stiv-banan-kam-evroparlamenta-kakvo-mozhe-da-go-692688.html", "text": "Плановете на бившия главен стратег на Тръмп Стив Банън да завладее Европарламента с популисти на следващите избори през май 2019 г. може да претърпят крах заради законодателни пречки.В навечерието на евроизбори 2019 Банън се зае с мащабно политическо инженерство в няколко държави в ЕС, , Германия, Италия, Франция, Швеция. Целта е да се изгради мрежа от популистки националистически формации, наречена Движението (The Movement), с център в Брюксел. Центърът ще консултира партиите съмишленички по пътя им към Европейския парламент. Крайната цел е разцеплението на ЕС.Дейността на Банън обаче се оказва незаконна или поне сериозно възпрепятствана в 9 от 13-те държави, в които планира кампании, показва неколкомесечно разследване на \"Гардиан\". Посланията на европейската кампания на Банън носят риториката на Тръмп от последните президентски избори в САЩ. Стремят се към угнетените от елитите \"обикновени хора\" и претендират, че \"народът\" има единна воля и интерес. \"Вашите деца ще са бедни, а внуците ви ще са просяци\", крещи той от микрофона.\"Когато Наполеон заповядва на армията си да завладее Виена, целта е била именно Виена. Месец май 2019-а е именно Виена\", казва самият Банън пред репортер на \"Гардиан\".В друг , където представя идеята си, Банън обявява: \"Ще превземем ЕС\".  Той сравнява съюза и глобализма с вампир. \"Ако прободем вампира, всичко ще започне да се разпада.\"Банън твърди, че не прокарва чуждо влияние. \"Различен съм от Русия или Китай. Аз съм просто частно лице. Не съм свързан с Белия дом.\"Бивш инвестиционен банкер с лично състояние от 50 милиона долара, стратегът финансира сам дейността си. Планира да похарчи милиони, за да консултира националистки крайнодесни формации, давайки им достъп до социологически данни, съвети за употреба на социалните мрежи, избора на кандидати за евродепутати. Тази помощ в много страни се разглежда като \"дарение в натура\". Професионални услуги, които имат парично измерение и са финансирани от чуждестранен източник, са забранени във Франция, Испания, Полша, Чехия, Унгария и Финландия. В Германия и Австрия законодателството изисква дарения в натура да бъдат оценени в парично отношение, като такива се допускат само в ограничени размери.През октомври Банън споделя пред \"Гардиан\", че вече е похарчил 1 милион долара за социологически изследвания, които ще предостави на популистите. Това е най-мащабното европейско социологическо проучване и ще бъде използвано за таргетиране на избиратели. Според Банън до изборите разходите ще скочат до между 5 и 15 млн. долара.Основен партньор на Банън в Европа е белгийският крайнодесен политик Микаел Модрикамен. Собствената партия на Модрикамен обаче е получила забрана от белгийското законодателство да приеме помощ от Движението. Белгиецът признава, че тази новина е объркала плановете му. Не е очаквал и че сходни пречки може да възникнат в други държави. Засега само в Италия законът е по-либерален, макар да се очаква това да бъде коригирано скоро. Дейността на Банън не е незаконна в Дания и Холандия, но набелязаните от него формации там са отклонили сътрудничество с него, разказва британското издание в разследването си. Засега остават две държави, където американецът има едновременно комфорт със законодателството и договорени партньори - Холандия и Италия.Микаел Модрикамен, на свой ред, отрича да води Европа по пътя, по който минава тя през 30-те, преди началото на Втората световна война. \"Вярвам, че това ще е разделителната линия, която ще очертае бъдещето за следващите 30-40 години. От една страна е западният, глобалистки подход - на Макрон, Обама, Меркел. От друга, са суверенистите - Салвини, Орбан, Тръмп и нашето Движение\", казва той в интервю. \"Но ние не се смятаме за движение на страната на Тръмп, Салвини или Орбан. Ние сме на страната на обикновения човек\", добавя белгиецът.Към момента няма данни Банън да е контактувал с формации от България.", "date": "2018.11.27", "title": "Популисткият поход на Стив Банън към Европарламента: какво може да го спре"}
{"url": "https://offnews.bg/politika/parlamentat-zasedava-izvanredno-s-dneven-red-biudzhetat-692712.html", "text": "Народното събрание ще заседава извънредно днес заради обсъжданията по бюджет'2019.Дневният ред на заседанието с начален час 13:00 предвижда:- второ гласуване на бюджета на НЗОК;- второ гласуване на бюджета на Държавното обществено осигуряване.", "date": "2018.11.27", "title": "Парламентът заседава извънредно с дневен ред: бюджетът"}
{"url": "https://offnews.bg/izvan-terena/bivsh-napadatel-na-chelsi-i-iuventus-diagnostitciran-s-rak-692695.html", "text": "Бившият играч и треньор на английския Челси Джанлука Виали разкри пред \"Кориере дела Сера\", че е болен от рак. Виали, който е един от героите на \"сините\", спечелили Купата на Носителите на Купи (КНК) през 1998 година и впоследствие мениджър за последващите 2 сезона сподели, че е пазил в тайна информацията за коварната болест, за да не разстрои когото и да е.\"Бих могъл и без нея\" каза той, \"но за жалост няма как и трябва да я приема като част от живота, пред която трябва да се изправя без страх. Знаех, че е трудно да кажа на хората и на семейството си. Никога не съм искал най-близките ми да страдат: родителите ми, братята и сестра ми, жена ми Катрин, децата ни Оливия и София.\"\"Усещаш срам сякаш си виновен за това което ти се случва. Разхождах се по улиците, носейки пуловер под дрехата си, за да не си личи загубата на килограми и да мога да бъда същия Виали, когото хората познават. Накрая реших да разкрия всичко това и да го опиша в книга.\"Автобиографията на Виали ще бъде пусната във вторник като освен да пише само за кариерата си, която продължава две десетилетия, бившият голаджия задълбава, разказвайки за болестта с която се бори. 54-годишният анализатор на Скай Спорт Италия споделя, че все още не се чувства победител в \"най-големият мач в живота си\", въпреки че се бори със същия хъс от дните му на активен състезател. \"Добре съм. Наистина съм добре.\" продължава с усмивка Виали. \"Измина година и вече възвръщам чудовищното си тяло. Все още не знам как ще завърши моят мач, но се надявам моята история да вдъхнови онези, които са на решителен кръстопът в живота си. Важното е не печеленето, а да мислим по печеливш начин. Животът е следното - 10 процента от това какво се случва и 90 процента как ние го посрещаме.\"\"Дано моята история успее да помогне на другите да се изправят пред техните проблеми по правилния начин!\", завършва легендата.", "date": "2018.11.27", "title": "Бивш нападател на Челси и Ювентус диагностициран с рак"}
{"url": "https://offnews.bg/leka-atletika/mirela-demireva-specheli-za-vtori-pat-priza-atlet-na-godinata-692731.html", "text": "Сребърната медалистка от европейското първенство в Берлин при скока на височина Мирела Демирева бе избрана за лекоатлет на България за 2018 година в 21-ото издание на традиционната анкета на списание \"Атлетика\".Демирева завършва на първото място в класацията за втори път след 2016 година, когато спечели олимпийското сребро в Рио де Жанейро и беше определена и за спортист на България във вота на спортните журналисти.Тази година тя оглави анкетата на списание \"Атлетика\" с 276 точки пред световната шампионка на троен скок за девойки Александра Начева с 243 точки и петата от финала на 200 метра на Еврошампионата за мъже и жени Ивет Лалова-Колио с 224 точки.Във вота участваха 28 експерти и журналисти, отразяващи атлетиката в България, а към техния глас бяха прибавени още и точки от вота на феновете в гласуването на сайта www.aletikabg.com1. Мирела Демирева (скок височина) - 276 точки2. Александра Начева (скок дължина и троен скок) - 2433. Ивет Лалова-Колио (100 м и 200 метра) - 2244. Габриела Петрова (скок дължина и троен скок) - 1665. Валентин Андреев (чук) - 1646. Радослава Мавродиева (гюле) - 1387. Тихомир Иванов (скок височина) - 1078. Инна Ефтимова (60, 100 и 200 метра) - 489. Веселин Живков (60, 100 и 200 метра) - 4510. Митко Ценов (бягане на средни и дълги разстояния) - 42", "date": "2018.11.27", "title": "Мирела Демирева спечели за втори път приза Атлет на годината"}
{"url": "https://offnews.bg/futbol/tcska-iska-refer-ot-chuzhbina-za-macha-s-ludogoretc-692709.html", "text": "Ръководството на ЦСКА ще поиска рефер от чужбина за дербито с Лудогорец. В Борисовата градина вярват, че с българин просто няма как да спечелят и точка в мача, което ще гарантира първото място на разградчани в първенството.Шефът на съдийската комисия Йордан Сталев неведнъж е заявявал, че няма да допусне чужди рефери да свирят у нас. След поредните дискусионни отсъждания в полза на Лудогорец обаче въпросът с чужденците стана пак актуален, припомня \"24 часа\".Междувременно стана ясно, че треньорът на ЦСКА Нестор Ел Маестро е дал индивидуална премия на водещия нападател на тима Мауридес. Сърбинът стимулира бразилеца с 1000 евро за гола му във вратата на Дунав в Русе преди няколко дни. Бразилецът вкара първото попадение при победата с 2:0.Оказа се, че нападателят е получил премията не заради самия гол, а за начина на отбелязване. Ел Маестро бил обявил, че ще даде премия от 1000 евро на всеки, който вкара гол от статично положение. Мауридес се разписа именно след центриране на Тиаго от фаул.", "date": "2018.11.27", "title": "ЦСКА иска рефер от чужбина за мача с Лудогорец"}
{"url": "https://offnews.bg/futbol/bobi-mihajlov-otkri-seminara-na-fifa-v-boiana-692730.html", "text": "Президентът на Българския футболен съюз Борислав Михайлов даде официален старт на семинара FIFA Forward 2.0, провеждащ се в Националната футболна база в \"Бояна\" в столицата. Уъркшопът на Централата включва лекции от страна на водещи експерти на ФИФА, а сред участниците са представители на 17 национални футболни федерации.\"Изпитвам огромна гордост от факта, че за домакин на това събитие бе избрана България и по-конкретно тази база, построена с подкрепата и на световната футболна централа. Този семинар е поредното доказателство за отношението на ФИФА към развитието на всяка конкретна федерация и към прогреса на играта като цяло.Лично аз, от позицията си на член на Комисията за развитие на футбола към ФИФА, съм убеден, че това събитие ще бъде изключително ползотворно за всички участници\", заяви Михайлов, който получи възпоменателен флаг от директора на ФИФА за Европа Бьорн Васало.\"Надявам се все повече държави да последват примера на България и да използват подкрепата на международните федерации за реализацията на мащабни проекти като тази прекрасна база в Бояна\", каза на свой ред Васало.По време на уъркшопа експертите на ФИФА ще запознаят представителите на националните федерации с нововъведенията в начините на финансиране, практиките и регулациите на програмата FIFA Forward.", "date": "2018.11.27", "title": "Боби Михайлов откри семинара на ФИФА в Бояна"}
{"url": "https://offnews.bg/futbol/vsichki-s-lichni-karti-na-gerena-za-levski-dunav-692734.html", "text": "От Левски съобщиха на официалния си сайт, че вече са пуснали в предварителна продажба билетите за мача от 17-ия кръг на Първа лига с Дунав, който е в събота.Пропуските ще могат да бъдат намерени във феншопа на Сектор А на стадион \"Виваком Арена Георги Аспарухов\" всеки ден от 10:00 до 19:14 часа.Уважаеми привърженици,билетите за предстоящото домакинство на ПФК Левски срещу отбора на Дунав Русе от седемнадесети кръг на ППЛ вече са пуснати в предварителна продажба.Пропуски ще се продават във феншопа на сектор А на стадион \"Виваком Арена Георги Аспарухов\" всеки ден от 10:00 до 19:14 часа. Желаещите ще могат да си закупят билет също така от касите на Еventim, както и в партньорските каси: бензиностанции OMV, Technopolis, Български пощи, книжарници Orange, билетен център НДК.В деня на мача билети ще се продават на касите пред Сектор А и на тези на ул. Тодорини кукли 47 от 12:00 до края на първото полувреме.За удобството на всички Вас напомняме, че може да се възползвате от закупуването на пропуск онлайн (ТУК). Можете да избегнете ходенето до касите, като платите пропуска си онлайн, веднага след това можете да го разпечатате, като всеки билет има указани вход, блок, ред и място.Обръщаме Ви внимание, че всички желаещи да наблюдават двубоя, трябва да носят своята лична карта със себе си. В противен случай няма да бъдат допускани на стадиона.В сила остава кампанията на ПФК Левски, целяща да привлече все повече семейства и деца на стадиона. Срещу Дунав Русе отново ще бъде отворен блок 3 в Сектор А – редове от 1 до 22 вкл. /места от 16 до 30 вкл./, в който срещу билет от 10 лв. всеки родител ще може да заведе до две деца на възраст до 14 г. Двама възрастни с до две деца до 14 г. пък ще влизат на тези места срещу 15 лв. За децата се издават билети с нулева стойност. Пропуските са с фиксиран вход 3 на сектор А.Цената за ВИП Семейния сектор \"Vivacom\" е 40 лева, като тя включва един възрастен с до две деца до 14 години. Ако двама възрастни придружават до две деца до 14 г., то цената е 60 лева. В сектора за малките фенове са предвидени редица забавления, като джаги, плейстейшън 4, безплатни пуканки, среща с талисмана \"Лъвски\" и едни от най-добрите места на стадиона. Към семейния сектор \"Vivacom\" се влиза през ВИП входа на Сектор А.За улеснение на придружителите, които ще посетят срещата с деца, прилагаме декларация, която трябва да бъде попълнена преди влизането в спортното съоръжение. (Може да изтеглите и попълните документа от ТУК!).ЛЕВСКИ и Дунав Русе се изправят един срещу друг на стадион \"Виваком Арена Георги Аспарухов\" на 01.12.2018 г. (събота) от 17:30 часа.Сектор \"А\" - 10 лв. (Блок 3), 15 лв. (Блок 5 и 6), 18 лв. (Блок 3 и 4), 20 лв. (Блок 1,2 и Прес ложа), 30 лв. (Ложа 2 и 3), 70 лв. (VIР -достъп до VIР салона с кетъринг).Сектор \"В\" - 10 лв.Сектор \"Б\" - 7 лв.Сектор \"Г\" - 7 лв. (гости)", "date": "2018.11.27", "title": "Всички с лични карти на Герена за Левски - Дунав"}
{"url": "https://offnews.bg/obshtestvo/balgaria-e-naj-opasnata-strana-v-es-s-naj-mnogo-prestaplenia-nasilie-692732.html", "text": "България е държавата с най-голяма престъпност, най-много насилие и вандализъм, според анкетираните в проучване на Европейската статистически служба Евростат.Данните са за 2017 година и бяха публикувани днес.Проучването е направено в контекста на стратегията на ЕС за устойчиво развитие и целù да установи напредъка в страните членки при осигуряването на спокойствието, личната сигурност и достъпа до правосъдие, както и кака е степента на доверие в европейските институции.Резултатите са меко казано потискащи за България. 23.6% от запитаните потвърждават за случаи на престъпления, насилие и вандализъм у нас. Процентът е най-високият в ЕС, много по-висок от втората държава след България - Холандия (15%), над два пъти средния за ЕС (11.6%) и в пъти по-висок от страната с най-добри показатели - Хърватия (3%).Под 10 е процентът в 13 държави: след Хърватия се нареждат Полша (5.4%), Словакия и Финландия (по 6.2%), Унгария (7.2%), Естония (7.3%), Дания (7.8%), Португалия (7.9%), Словения и Латвия (по 8%), Литва (8.2%), Испания (8.7%), Чехия (9.3%).Съседна Румъния е под средното за ЕС с 11.3%.Ако има нещо положително в резултатите, то е сравнението между данните за България по години. През 2017 г. процентът за страната ни е бил 27.6.", "date": "2018.11.27", "title": "България е най-опасната страна в ЕС: с най-много престъпления, насилие и вандализъм"}
{"url": "https://offnews.bg/112/bebe-na-7-mesetca-i-dete-na-3-g-raneni-v-tezhka-katastrofa-s-chetirim-692726.html", "text": "Бебе на 7 месеца и 3-годишно дете са ранени в тежка катастрофа с един загинал и четирима пострадали. Станала е вчера към 12:20 ч. на пътя София - Варна, край разклона за село Гороцвет, съобщи съобщи Апелативната прокуратура във Варна. Товарен автомобил навлязъл в насрещната лента и блъснал лек автомобил с петима души в него.Бебето е с тежка черепно-мозъчна травма. Откарано е в болница във Варна. Детето и майка му са в разградската болница. Там е и бащата - той е в кома. Баща му е жертвата. Той е на 49 години.Тримата пътуващи в товарния автомобил са оцелели. Водачът не е пил алкохол.Тежката катастрофа се разследва под надзора на Окръжната прокуратура в Разград.", "date": "2018.11.27", "title": "Бебе на 7 месеца и дете на 3 г. ранени в тежка катастрофа с четирима пострадали и една жертва"}
{"url": "https://offnews.bg/obshtestvo/prolivni-dazhdove-v-7-oblasti-ima-opasnost-ot-porojni-navodnenia-692700.html", "text": "Жълт код за потенциално опасно време обяви в 7 области Националният институт по метеорология и хидрология.Те са: Благоевград, Смолян, Кърджали, Хасково, Ямбол, Сливен и Бургас. Там се очаква до вечерта валежите от дъжд да се активизират и да паднат между 20 и 35 литра на квадратен метър. През нощта срещу сряда те ще продължат.През нощта срещу 28 ноември има опасност от поройни наводнения в:Дунавски басейн:- Във водосборите на: р. Янтра (горните и средните части от водосбора с изключение на водосбора на р. Росица), р. Русенски Лом (горните и средни части от водосбора), р. Сухата река (Добруджански реки);Черноморски басейн:- Във водосборите на: р. Камчия (р. Луда Камчия), р. Фандъклийска, р. Панаирдере, р.Двойница, р. Хаджидере;- във водосборите на: р. Русокастренска; р. Средецка;Източнобеломорски басейн:- Във водосборите на: р. Тунджа (целия водосбора с изключение на притоците от горното течение на реката над яз. Копринка), р. Марица (във водосборите на притоците ѝ в средното течение (р. Въча, р. Първенецка, р. Чепеларска, р. Черкезица, р. Рахманлийска, р. Орумовска, р. Текирска, р. Старата река, р. Мартинска) и притоците от долното ѝ течение (р. Сазлийка, р. Бакърдере, р. Бисерска, р. Голяма, р. Лефченска, р. Каламица), р. Арда (водосбора на р. Крумовица) и р. Бяла;Западнобеломорски басейн:- Във водосборите на: р. Струма (долните части от водосбора и притока ѝ р. Пиринска Бистрица), р. Места (средните и долни части от водосбора);- Във водосбора на река Доспат.В останалата част на страната нощта валежите в повечето места временно ще спрат, а в сутрешните часове ще има и разкъсвания на облачността. Минималните температури ще са предимно между 2° и 7°. През деня югозападният вятър ще отслабне и ще се ориентира от североизток и с него ще започне да прониква студен въздух. Около обяд валежите от запад ще се активизират, като вечерта и през нощта срещу сряда в югоизточната половина на страната ще са интензивни. Максималните температури в Северна България ще са между 3° и 8°, в Южна - между 9° и 14°. С понижението на температурите дъждът в Северна България до сутринта в сряда ще премине в сняг.Над планините ще е облачно и главно в следобедните часове ще има валежи от дъжд, над 2000-2200 метра – от сняг. В сутрешните часове ще има временни разкъсвания на облачността. Вятърът ще е предимно умерен от южната четвърт, а вечерта ще започне да се ориентира от изток. Максималната температура на височина 1200 метра ще е около 8°, на 2000 метра - около 2°.Над Черноморието ще бъде предимно облачно. По-късно след обяд ще започнат валежи от дъжд, които вечерта и през нощта срещу сряда ще се усилят. Ще духа североизточен вятър, до обяд ще е слаб, след което ще се усилва. Максимални температури - от 7-8° в крайните северни, до 15-16° в крайните южни райони. Температурата на морската вода е 10-12°. Вълнението на морето ще е 3 бала.", "date": "2018.11.27", "title": "Проливни дъждове в 7 области, има опасност от поройни наводнения"}
{"url": "https://offnews.bg/obshtestvo/na-4-mesta-v-stolitcata-bez-voda-dnes-na-dve-ot-tiah-po-12-chasa-692652.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Реконструкция на уличен водопровод на ул. „Васил Левски“ в жк. „Ботунец“ налага спиране на водоподаването от 09:00 до 21:00 часа на жк. „Ботунец“. Инвестиционен проект за подмяна на уличен водопровод на ул. „Полски бряст“ във вилна зона „Малинова долина“, налага спиране на водоподаването от 09:00 до 21:00 часа на ул. „Трилистник“, ул. „Бяла река“, ул. „Витошки камбани“, ул. „Полски бряст“, ул. „Бяла река“, ул. „Трилистник“, ул. „Папур“, ул. „Пейова бука“, ул. „Райчова дупка“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Диагностика на уличен водопровод на ул. „Самодивско изворче“ в жк. „Разсадника - Коньовица“ налага спиране на водоподаването от 10:00 до 18:00 часа на бл. 24, бл. 25, бл. 26, бл. 87. Монтаж на спирателни кранове на ул. „Самоковско шосе“ в кв. „Горубляне“ налага спиране на водоподаването от 09:00 до 17:00 часа на ул. „Самоковско шосе“ от бул. „Цариградско шосе“ до ул. „Павел Красов“ и ул. „Обреща“. ", "date": "2018.11.27", "title": "На 4 места в столицата без вода днес, на две от тях по 12 часа"}
{"url": "https://offnews.bg/obshtestvo/prep-teodosij-tarnovski-bil-uchitel-na-patriarh-evtimij-692654.html", "text": "Църквата почита днес Св. преподобни Теодосий Търновски.Младият Теодосий станал монах в манастира “Св. Никола” при Арчар. Търсейки учител, който да го наставлява в духовното усъвършенстване, монахът отишъл в Търново. Научавайки за пристигането на св. Григорий Синаит в Парория (Странджа), той се присъединил към неговото братство. Теодосий станал пръв помощник на прочутия исихаст, като на два пъти се срещал с цар Иван Александър (1331-1371) от негово име. След смъртта на Синаит (1346 г.) монасите искали Теодосий за свой игумен, но той не се чувствал подготвен за тази отговорност. Заедно със св. Роман Търновски обиколил различни места и манастири (Атон, Цариград, Сливен, Несебър), като накрая основал манастир в Кефаларевската (Килифаревската) “пустиня” до столицата Търново. Духовният авторитет на Теодосий бил извънредно висок. Най-близък негов сподвижник оставал Роман, а сред учениците му се откроили ученият монах Дионисий Дивни и бъдещите духовни водачи светите Евтимий (патриарх Търновски) и Киприан (митрополит Киевски, Московски и на цяла Русия). Теодосий участвал дейно в религиозния и обществения живот в столицата, като се отличил в борбата с ересите – той бил главният изобличител на богомили, адамити и юдействащи на свиканите от цар Иван Александър събори през 1355 и 1359/1360 г.Отношенията му с търновския патриарх Теодосий ІІ (около 1348 – 1371 г.) обаче били хладни. Патриархът явно бил резервиран към исихасткото учение, като имал противоречия и с Цариградската патриаршия. Тъй като и Кефаларево станало несигурно поради турски разбойнически набези, с подкрепата на цар Иван Александър Теодосий преместил обителта непосредствено до Търново – така бил създаден манастирът “Света Тройца”.Макар да боледувал, св. Теодосий решил да посети своя събрат от Парория, цариградския патриарх Калист І. Той се установил в манастира “Св. Мамант”, където скоро починал (27 ноември 1363 г.). Неговото житие било написано на гръцки от самия Калист, а след това преведено на старобългарски, според някои учени от самия св. Патриарх Евтимий. ", "date": "2018.11.27", "title": "Преп. Теодосий Търновски бил учител на патриарх Евтимий"}
{"url": "https://offnews.bg/politika/750-lv-globa-za-otsastvie-na-deputat-po-vreme-na-poimennata-proverka-692747.html", "text": "Предложението дойде от председателя на правната комисия Данаил Кирилов след поименна проверка, при която от опозицията отново напуснаха залата. Кворум все пак имаше и работата на народните представители по приемането на бюджета на НЗОК продължи.След проверката социалистът Таско Арменков каза, че въпреки че при преброяването в залата са присъствали 134 народни представители , при гласуването на бюджета на здравната каса са отчетени едва 99 гласа. Според депутата от \"Атака\" Павел Шопов, опитите на опозицията да провали кворума очевидно не се получават.Председателят на правната комисия Данаил Кирилов обяви, че ще предложи финансовата санкция от 750 лв. за неприсъствие при поименната проверка още на следващото заседание на правната комисия.Причината за това е, че от БСП обявиха, че : отмяна на данъка на старите автомобили, отмяна на таксата за дрехи и обувки втора употреба, намаляване на ДДС на храни и лекарства, увеличаване на пенсиите и преизчисляването им, 6400 лв. за второ и трето дете на работещи родители, семейно подоходно облагане, намаляване на заплатите на политиците.Според действащия правилник, който има статута на закон, ако един депутат отсъства 3 последователни дни или 5 дни в месеца, то той получава само 2/3 от заплатата си. Това обаче не е обвързано с поименната проверка и присъствието на депутата по време на регистрация за кворум.", "date": "2018.11.27", "title": "750 лв. глоба за отсъствие на депутат по време на поименната проверка, предлагат от ГЕРБ"}
{"url": "https://offnews.bg/drugi/sharlat-izdarzha-sreshtu-miluoki-i-otnovo-e-lider-v-iugoiztochnata-div-692735.html", "text": "В изключително оспорван мач от НБА, игран тази нощ, Шарлът Хорнетс се справи с Милуоки Бъкс след 110-107.Първата част премина равностойно, но във втората домакините взеха нещата в свои ръце и се оттеглиха на почивката с аванс от 13 точки.Предвождани от Янис Антетокунпо, Бъкс опитаха да заличат пасива си, но въпреки че спечелиха четвъртата част с 10 точки разлика, не успяха да стопят преднината на Хорнетс.Цялата стартова петица на гостите записа двуцифрен точков актив, а гръцката им звезда остана на една асистенция от трипъл-дабъл. За победителите най-резултатни бяха Кемба Уокър и Джереми Ламб, като и двамата се отчетоха с 21 точки.Кливлънд 95-102 МинесотаВашингтон 135-131 ХюстънЧикаго 107-108 Сан АнтониоНю Орлиънс 107-124 БостънЮта 88-121 ИндианаГолдън Стейт 116-110 ОрландоИзточна конференцияАтлантическа дивизия: Торонто(17-4), Филаделфия(14-8), Бостън(11-10)Централна дивизия: Милуоки(14-6), Индиана(12-8), Детройт(10-7)Югоизточна дивизия: Шарлът(10-10), Орландо(10-11), Маями(8-12)Западна конференцияСеверозападна дивизия: Денвър Нъгетс(13-7), Оклахома Сити Тъндър(12-7), Портланд Трейл Блейзърс(12-8)Тихоокеанска дивизия: Лос Анджелис Клипърс(13-6), Голдън Стейт Уориърс(15-7), Лос Анджелис Лейкърс(11-8)Югозападна дивизия: Мемфис Гризлис(12-7), Сан Антонио(10-10), Далас(9-9)", "date": "2018.11.27", "title": "Шарлът издържа срещу Милуоки и отново е лидер в Югоизточната дивизия (видео)"}
{"url": "https://offnews.bg/politika/vanshno-ministerstvo-predupredi-patuvashtite-za-ukrajna-zaradi-voennot-692759.html", "text": "Външното министерство изпрати предупреждение към българите, пътуващи към Украйна, във връзка със ситуацията в страната. От 09.00 часа на 28 ноември до 09.00 часа на 28 декември в Украйна е въведено военно положение. То обхваща следните области: Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожска, съобщиха от пресцентъра на външно министерство. Възможно е ограничаване правата и свободите на гражданите, а именно правото на свободно придвижване, неприкосновеността на кореспонденцията, включително телефонна и електронна, изразяване на убеждения и др.Препоръчва се на българските граждани да ограничат пътуванията си до Украйна и особено в областите, за които е обявено военно положение.Правомощията на военното командване в условията на военно положение включват организиране на блок-постове и контрол на автомобилния транспорт по всички пътища на територията; засилен контрол по всички гранични контролно-пропускателни пунктове; евакуация на населението и предприятията от опасни райони; въвеждане на комендантски час; въвеждане на контрол върху средства за масова информация; възможно е изземване за временно ползване имущество на физически и юридически лица за нуждата на армията; използване на помещения и оборудвания на заводи, офиси и др. за целите на отбраната, уточняват от МВнР.Външно министерство съветва българските граждани пребиваващи на територията на Украйна или пътуващи за страната да се регистрират на сайта на МВнР или в българските дипломатически представителства като посочат периода и мястото на пребиваване и оставят актуален телефон за връзка. Както и да избягват райони, в които се провеждат демонстрации и протестни действия, както и участие в такива. Също така да следят за актуална информация в медиите и да следват инструкциите на местните власти, в това число полиция и военни патрули, като проявяват спокойствие и търпение.При необходимост сънародниците ни могат да се свържат с българското посолство в Киев на следните телефони: +380 44 246 72 37 и +380 44 246 76 72, както и с българското Генерално консулство в Одеса на телефон +380 68 293 00 48.", "date": "2018.11.27", "title": "Външно министерство предупреди пътуващите за Украйна заради военното положение"}
