{"url": "https://offnews.bg/kuhnia/supa-ot-plah-nova-kulinarna-moda-v-meksiko-sreshtu-mahmurluk-669622.html", "text": "В мексиканския щат Сакатекас става все по-модерно да се яде супа от плъхове, като дори местен политик прикани обществото да се храни с нестандартната гозба, за да премахне стигмата срещу изхранването с гризачи.„Идеята ми е да се увеличи потреблението на полски плъхове, чисто животно, което не е свързано по никакъв начин със сънародниците си в канализацията\", каза Гуадалу Флорес, представителка на законодателната власт.Консумацията на супа от плъх идва от колониалното време в Сакатекас, щат , разположен в сърцето на Мексико. Пълна със зеленчуци като царевица и тиквички и подправена с риган, супата все повече се консумира в някои общности, а на места в кръчмите се предлага и като средство срещу махмурлук, но рядко участва в менютата на ресторантите.По-възрастните хора смятат, че въпросното ястие притежава дори способността да лекува и отблъсква зарази. „Супата има много високо съдържание на протеини и витамин. Месото от плъх наподобява това на заека, само че е по-ароматно”, смята Мануел дьо Хесус Мачис Патньо, професор в Автономния университет в Сакатекас, цитиран от \"Гардиън\".Флорес също така изрази увереност, че вниманието би могло да съживи интереса към традиционното ястие и дори да предизвика вълна от кулинарен туризъм.„Всеки, който е опитвал супата, иска още”, казва тя.", "date": "2017.11.19", "title": "Супа от плъх - нова кулинарна мода в Мексико срещу махмурлук"}
{"url": "https://offnews.bg/izvan-terena/vizhte-oshte-snimki-ot-svatbata-na-serina-669627.html", "text": "Сватбата на бившата номер 1 в женския тенис Сериина Уилямс се превърна в светско събитие номер 1 за седмицата.Американката, която е на 36 години, се венча за приятеля си и баща на детето си Алексис Оханян в Ню Орлиънс.Церемонията мина под знака на дискретността, като гостите бяха помолени да не качват снимки в социалните мрежи, тъй като правата за сватбата бяха продадени на списание \"Вог\".Въпреки всичко вече циркулират кадри, които споделяме.", "date": "2017.11.19", "title": "Вижте още снимки от сватбата на Серина"}
{"url": "https://offnews.bg/112/zaloviha-dvama-za-ubijstvo-i-grabezh-vav-varnensko-selo-669624.html", "text": "Полицията във Варна задържа за 72 ч. двама мъже за грабеж и убийство в с. Войводино, извършено в нощта на 16 срещу 17 ноември.Двамата арестувани – на 29 и 27 години, от Вълчи дол, влезли в дома на самотно живеещ 59-годишен мъж. Предполага се, че той е усетил двамата, проникнали в дома му, и е оказал съпротива.При огледа на местопрестъплението полицаите констатирали, че по тялото на убития има наранявания с тъп предмет.Трупът му бил открит на 17 ноември преди обяд от съседка.Предстои прокуратурата да внесе искане за постоянна мярка „задържане под стража” на двамата.", "date": "2017.11.19", "title": "Заловиха двама за убийство и грабеж във варненско село"}
{"url": "https://offnews.bg/obshtestvo/bivshiat-sobstvenik-na-petrol-denis-ershov-pochina-ot-rak-669631.html", "text": "Бившият собственик на \"Петрол\" Денис Ершов е починал от рак. Руският бизнесмен е издъхнал в столична болница. Денис Ершов бе сред основните акционери в \"Петрол\", преди компанията да бъде купена от Цветан Василев. Той е роден в сибирския град Челябинск, но бе гражданин на Литва. През 1991 г. създава \"Нафтекс\". Денис Ершов е изгонен от България по заповед на директора на Националната служба за сигурност (НСС) през 2000 г., тъй като властта у нас го счита за заплаха за националната сигурност. Тогава директор на НСС е Атанас Атанасов, а на власт е правителството на Иван Костов.С една заповед бяха изгонени Майкъл Чорни, Ершов и още трима руски бизнесмени. Ершов обжалва и печели делата в съда. От 2004 година правото му да влиза у нас е възстановено. Опелото на Денис Ершов ще бъде в църквата на Централни гробища в София, съобщи Клуб z. ", "date": "2017.11.19", "title": "Бившият собственик на Петрол Денис Ершов почина от рак"}
{"url": "https://offnews.bg/futbol/cherno-more-udari-dunav-v-ruse-669626.html", "text": "Отборът на Черно море спечели важни три точки като гост на Дунав в Русе.Играчите на Емануел Луканов постигнаха минимален успех с 1:0 в двубой от 16-ия кръг, като успехът дойде след автогол на Бирсент Карагарен в 13-ата минута, която се оказа фатална за варненци. Варненци вече са на шеста позиция с актив от 24 точки.\"Драконите\" пък се намират на 13-а позиция със само 11 спечелени точки.ППЛ - 16 кръг:ДУНАВ - ЧЕРНО МОРЕ 0:10:1 Бирсент Карагарен (13 авт.)Стартови състави:ДУНАВ (4-2-3-1): 86. Станислав Антонов, 23. Христофор Хубчев, 21. Олексей Ларин, 5. Тейнур Марем, 4. Петър Патев, 11. Диян Димов, 8. Карлсо Жатоба, 10. Васил Шопов, 14. Божидар Васев, 7. Бирсент Карагарен, 9. Мирослав БудиновСт. треньор: Малин ОрачевЧЕРНО МОРЕ (4-2-3-1): 33. Емил Михайлов, 5. Стефан Станчев, 23. Илияс Хасани, 15. Александър Александров, 18. Атанас Зехиров, 21. Георги Илиев, 22. Мариян Огнянов, 81. Антон Огнянов, 6. Александър Цветков, 66. Орлин Старокин, 11. Амаду СукунаСт. треньор: Емануел Луканов", "date": "2017.11.19", "title": "Черно море удари Дунав в Русе"}
{"url": "https://offnews.bg/zvezdi/dejvid-kasidi-vleze-v-bolnitca-v-tezhko-sastoianie-669625.html", "text": "Певецът и бивша звезда от сериала „Семейство Партридж” Дейвид Касиди влезе в болница, след като малко по-рано тази седмица няколко от органите му отказаха да работят.Говорителката на Касиди обясни, че е бил приет в болница във Форт Лодърдейл в сряда. По нейни думи, певецът бил в кома, но вече е дошъл в съзнание и е заобиколен от семейството си.По думите ѝ той страда от бъбречна недостатъчност и се нуждае от чернодробна трансплантация.По-рано тази година певецът каза, че страда от деменция и най-вероятно ще прекрати кариерата си, за да се наслаждава на живота си. Касиди сподели и за проблеми с алкохола.През годините актьорът живее бурен живот. През 2015 година обявява банкрут. Между 2010 и 2014 година е арестуван три пъти за шофиране в нетрезво състояние и е бил принуден да се подложи на рехабилитация.", "date": "2017.11.19", "title": "Дейвид Касиди влезе в болница в тежко състояние"}
{"url": "https://offnews.bg/obshtestvo/slagat-shumna-markirovka-v-rajona-na-iablanitca-669623.html", "text": "'Шумна маркировка' ще бъде поставена в района на Ябланица в началото на следващата седмица - това стана ясно от регионалния министър Николай Нанков след срещата в Министерски съвет заради зачестилите катастрофи и жертви по пътищата.Отделно от това нови мерки ще засилват контрола на движение, за да се предотвратят тежки катастрофи, стана ясно от извънредната среща при премиера Бойко Борисов, свикана заради катастрофата край с. Микре, в която загинаха 9 души.В наредби ще се задължат в най-кратки срокове всички превозни средства, които изпълняват обществен превоз, да се оборудват с видеорегистратори – камери, които заснемат в реално време периметъра извън превозното средство, тоест цялата пътна обстановка и биха могли да бъдат в голяма полза на МВР, ако се стигне до инциденти. Това ще са едни своеобразни „черни кутии“, каза на брифинга транспортният министър Ивайло Московски.МВР ще направи предписание за опасни участъци от пътища, какъвто е и този участък, близо до Ловеч.Такива места има на 66-ти км на магистрала „Марица“ и на други места, каза вътрешният министър Валентин Радев.", "date": "2017.11.19", "title": "Слагат 'шумна маркировка' в района на Ябланица"}
{"url": "https://offnews.bg/zvezdi/manushi-chhilar-ot-india-e-novata-mis-sviat-669609.html", "text": "Представителката на Индия Мануши Чхилар спечели конкурса „Мис Свят” за 2017 година, който се проведе на остров Хайнан, Китай. Първа подгласничка стана мексиканската представителка Андреса Мезе, а за втора бе определена Стефани Хил от Англия.Чхилар успя да грабне журито след кръга „Въпроси и отговори”. На запитването „Коя професия заслужава най-високо възнаграждение?”, претендентката отговори по следния начин:„Мисля, че най-важната професия на света е да си майка. Тя не само заслужава най-високото възнаграждение, но и най-много любов и уважение”.Чхилар е 5-ата представителка на Индия, която печели престижния конкурс.През 1966 година Рийта Фариа грабва короната, следвана от Ашвериа Рай Баччин през 1994 година. През 1997 година Диана Хейдън застава на първо място на „Мис Свят”, а през 2000 година Юката Муке е определена за най-достойната жена в света.Мануши Чиллар е студентка в женския правителствен медицински колеж „Боун” в Сонепат.Според визитката ѝ в сайта на конкурса пише, че иска да се реализира като сърдечен хирург и мечтае да отвори болници с нестопанска цел в селските райони на Индия.България бе представена от 25-годишната манекенка и модел Вероника Стефанова от Земен. Тя навлиза в света на модата, когато е едва на 7 години. Разболява се от анорексия, но след като успява да се възстанови се превръща в лице на борбата с коварната болест.Кристиан Костов пък бе първият български певец, който пее на конкурса „Мис свят”.", "date": "2017.11.19", "title": "Мануши Чхилар от Индия е новата 'Мис свят'"}
{"url": "https://offnews.bg/sviat/niama-da-izpalnia-nezakonna-zapoved-na-tramp-za-iadreno-napadenie-669616.html", "text": "Най-високопоставеният командир в САЩ заяви, че ще се противопостави на всякакви незаконни президентски заповеди за ядрен удар.Ген. Джон Хайтън от Военновъздушните сили на САЩ заяви, че като ръководител на Стратегическото командване, което контролира ядрения арсенал на страната, съветва президента и очаква да бъде намерена законна алтернатива.Коментарите му дойдоха дни, след като американски сенатори обсъдиха президентските правомощия да разпореди ядрено нападение.Някои от тях изразиха опасения, че президентът Доналд Тръмп може да направи това безотговорно, а повод за това дадоха заплахите му към Северна Корея. Миналия месец сенатор Боб Крокър обвини президента, че поставя САЩ на пътя на Трета световна война.Попитан за законността при евентуален удар, генералът отговори, че е изучавал американските закони за въоръжени конфликти много години и че те постановяват ключови критерии, с които президентът трябва да се съобрази, например с необходимостта от такъв удар, с пропорционалността на заплахата спрямо него, със страданието, което би било причинено на невинни хора.Президентът има пълните правомощия да защитава страната, но тъй като няма определение за това какво е предстояща атака, президентът няма абсолютна власт.\"Аз съветвам президентът, той ще ми каже какво да правя\", каза ген. Хайтън.\"Ако е незаконно, познайте какво ще се случи? Ще кажа: \"Господин президент, това е незаконно\". И отгатнете какво ще каже той: \"Какво би било законно?\" И ще стигнем до варианти, от различни начини, по които можем да отговорим каквато и да е ситуацията. Така работят нещата.Ако изпълните незаконна заповед, ще отидете в затвора. Може да останете в затвора до края на живота си\", каза още генералът.Президентът Тръмп не е коментирал изказването му.", "date": "2017.11.19", "title": "Няма да изпълня незаконна заповед на Тръмп за ядрено нападение"}
{"url": "https://offnews.bg/112/otkriha-trup-na-blasnat-chovek-kraj-elhovo-669618.html", "text": "Тяло на мъж на около 60 години е открито рано тази сутрин край Елхово, съобщиха от полицията.По първоначални данни мъжът е бил блъснат от моторно превозно средство, което е напуснало местопроизшествието.Трупът е открито на главен път I-7 между Елхово и ГКПП \"Лесово\"Процесуално-следствените действия на място продължават.", "date": "2017.11.19", "title": "Откриха труп на блъснат човек край Елхово"}
{"url": "https://offnews.bg/turizam/koi-sa-naj-opasnite-i-naj-bezopasnite-turisticheski-destinatcii-669614.html", "text": "Кои са опасните и безопасните държави за пътуващите? На база данни от Световната здравна организация и други институции бе съставена интерактивна карта „Travel Risk Map”, която разкрива колко рискови са държавите по отношение на безопасността по пътищата, сигурността и рисковете от зарази.Тя идва на фона на увеличаващото се усещане за опасност у хората - 63% от участвалите в проучване, цитирано от авторите на картата, смятат, че свързаните с пътуванията рискове са се увеличили през изминалата година. Заплахата за сигурността и природните бедствия са основни причини хората да променят плановете си за пътувания.Ето и картите, които показват държавите - от определените като най-безопасни до най-рисковите:Риск от заразиСред най-безопасните държави по отношение риска от зарази са САЩ, Канада и по-голямата част от Западна и Централна Европа. Средно ниво на опасност има в Източна Европа, Мексико, Гренландия, Египет и Саудитска Арабия. Страните с висок риск за здравето обхващат по-голямата част от Африка, заедно с Монголия, Узбекистан, Венцуела и Боливия. Най-опасни са Либия, Нигерия, Буркина Фасо, Гвинея, Кот д'Ивоар Афганистан и Гвиана. Русия, Бразилия, Китай, Аржентина, Пакистан, Иран, Казахстан, Малайзия и Индонезия са определени като територии с нарастващ инфекциозен риск.2. СигурностГренландия, Исландия, Норвегия, Швейцария и Финландия са определени като най-сигурните държави в света. С ниско ниво на опасност са САЩ, Канада, останалата част от Европа, Китай, Австралия, Аржентина, Иран, Намибия, Ботсвана, Замбия и Зимбабве. Русия, Бразилия, Украйна и част от Африка са определени като държави със средно ниво на безопасност. Мексико, Венецуела, Пакистан, Чад, Кувейт, Нигер, Нигерия, Демократична република Конго, Египет, Мавритания, Либия и Кения са сред най-опасните държави в света, а Мали, Либия, Сирия, Афганстан, Ирак, Йемен, Сомалия и Южен Судан са определени като държавите с екстремно ниско ниво на сигурност.3. КатастрофиКанада, Австралия и държавите от Западна Европа са с най-малък брой пътно-транспортни произшествия, следвани от САЩ, Централна и Източна Европа, Турция и Узбекистан. Държавите със средно ниво на безопасност са Аржентина, Перу, Индия, Пакистан, Египет и Индонезия. Русия, Монголия, Китай, Мароко, Намибия, Алжир, Бразилия, Боливия и Уругвай са определени като държави с висока наситеност на катастрофи, а Казахстан, Тайланд, Иран, Саудитска Арабия, Либия, Мали, Судан, Кения, Либия, Танзания, ЮАР, Етиопия, Сомалия  и Чад са екстремно опасни.", "date": "2017.11.19", "title": "Кои са най-опасните и най-безопасните туристически дестинации"}
{"url": "https://offnews.bg/tenis/grigor-dimitrov-triumfira-s-titlata-v-london-669636.html", "text": "Най-добрият ни тенисист Григор Димитров спечели най-голямата победа в кариерата си, след като триумфира с титлата на финалите на АТР в Лондон.В драматична битка за трофея той победи белгиеца Давид Гофен 7:5, 4:6, 6:3 след повече от два часа игра и се поздрави с успеха.Григор Димитров можеше да приключи мача още в осмия гейм на третия сет, когато пропусна три мачбола при сервис на белгиеца. В последвалото разиграване при собствен сервис Григор стигна до два мачбола, пропусна първия, но след това принуди Гофен да сгреши и рухна в сълзи от щастие на корта.\"Иска ми се да мога да опиша емоцията. Трудно ми е в момента. Имах две невероятни седмици. Най-добрите, които съм имал досега. Годината ми беше страхотна. За мен беше чест и удоволствие да играя в този турнир. Благодаря на публиката за страхотната подкрепа. Давид е страхотен играч. Той игра много добре и ми беше много трудно\", каза Димитров и благодари на екипа си, както и на приятелката си Никол Шерцингер.Двубоят не започна добре за Григор, който допусна пробив в първия гейм, след което двамата си размениха по един брейк, и Гофен поведе с 3:1. Димитров успя да изравни за 4:4, а в последния 12-и гейм на първата част, който продължи почти 10 минути, Димитров проби отново при петата си възможност, за да поведе в резултата.Втората част започна равностойно с предимство на сервиращите. В шестия гейм Димитров пропусна възможност за пробив, а в следващия направи две двойни грешки и позволи на Гофен да стигне до пробив и да поведе с 4:3. Впоследствие белгиецът беше стабилен на сервис и запази преднината си, за да изравни и да прати мача в трети сет.Решаващият сет започна с драматичен 11-минутен гейм, в който Димитров отрази четири възможности за пробив. Веднага след това българинът също стигна до шанс за брейк, но Гофен с три поредни отлични сервиса се измъкна. Българинът все пак стигна до жерания пробив в шестия гейм, а след това дръпна с 5:2 след собствения си сервис.В следващия гейм Димитров поведе с 40:0 и имаше три поредни мачбола, но не успя да се възползва и даде шанс на Гофен да остане още няколко минути под прожекторите на “О2 Арена”. При 5:3 българинът пропусна и четвъртия си мачбол, но при петия Гофен сгреши воле на мрежата и българинът триумфира.Мачът се изигра пред пълните трибуни на \"О2 Арена\", като сред публиката личаха куп знаменитости като бившите и настоящи футболисти Дейвид Бекъм, Алваро Мората, Давиде Дзапакоста, Естебан Камбиасо, както и актьорът сър Патрик Стюърт.26-годишният българин спечели всичките си пет мача в британската столица и взе максималните 1500 точки, с което завършва годината на трето място в световната ранглиста с 5150 точки. Лидер е Рафаел Надал (Испания) с 10645 точки, а втори е Роджър Федерер (Швейцария) с 9605 точки.Григор и Гофен се срещнаха за втори път само в рамките на седмица. В груповата фаза Димитров разби Гофен с 6:0, 6:2. Белгиецът обаче преди това записа победа срещу Рафаел Надал, а след загубата от Димитров изненадващо победи и Роджър Федерер в полуфиналите. Днешният сблъсък беше и повторениe на финала на турнира в София през февруари, когато Григор надделя със 7:5, 6:4. ", "date": "2017.11.19", "title": "Григор Димитров триумфира с титлата в Лондон"}
{"url": "https://offnews.bg/sviat/upravliavashtata-partia-v-zimbabve-izgoni-mugabe-669619.html", "text": "Управляващата партия на Зимбабве отстрани президента Робърт Мугабе като неин лидер, предаде Би Би Си.Zanu-PF определи за поста бившия вицепрезидент Емерсън Мнангагва, който бе уволнен от Мугабе преди две седмици. Уволнението предизвика поредица от извънредни мерки на военните, за да предотвратят издигането на съпругата на 93-годишния Мугабе - Грейс, на неговия президентски пост.Ръководителят на Асоциацията на ветераните от войната Крис Мутсвангва заяви пред \"Ройтерс\", че партията е започнала процеса по отстраняването на Мугабе и от президентския пост.Ройтерс съобщава още, че първата дама Грейс Мугабе е била изключена от партията.Десетки хиляди зимбабвийци излязоха по улиците на протест срещу Мугабе в събота, а днес кореспондентът на Би Би Си в Зимбабве публикува видео, показващо хора, които танцуват щастливи от взетото решение за отстраняването на Мугабе от партията.Очаква се днес той да се срещне с военните лидери, съобщава се че вече е напуснал частната си резиденция в инвалидна количка.", "date": "2017.11.19", "title": "Управляващата партия в Зимбабве изгони Мугабе"}
{"url": "https://offnews.bg/psihologia/garite-na-razdialata-669620.html", "text": "Раздялата отваря в нас всички истории на изоставяния. Раздялата е дълбока рана. През всяка възраст се възприема различно. При всички случаи тя свива перспективата за бъдещото, особено ако сме имали силни емоционални и материални инвестиции в отсрещната страна. Миналото става болезнена точка, пълна с изгарящи спомени. Бъдещето става права линия. Равна кардиограма. Чувстваме се сякаш сме разпилени на хиляди парчета стъкла.И няма сила на този свят, която да ни събере.Раздялата не е еднократен акт. Тя е процес през чийто стадии пътуваме за известно време. Тук ще се опитаме да откроим отделните психологични гари от това наше болезнено пътуване. Продължителността на престоя ни на всяка гара е индивидуална. Тя зависи от продължителността на връзката ни и всичко това, което сме вложили в нея като мечти.Първата гара е етапът на шока. При него сме напълно замръзнали емоционално.Като цветовете на череша сме, попарени от пролетна слана. Имаме чувството, че сме част от чужд филм и това не се случва наистина на нас. Възможно е на този етап даже да не сме способни да пуснем сълзите си да потекат от бента на душите ни. Често губим съня си изцяло. Мислите ни стават болезнено трескави и тревожни. Този етап може да продължи от няколко часа до няколко месеца. Това зависи от това, доколко раздялата е била предусещана. Най-адски боли неочакваният край. При него се превръщаме в нажежена до червено болка. И не можем да намерим вътрешен покой нито за миг. Чувстваме мечтите си като мъртвородени.Втората гара е етапът на отричането. При него отказваме да приемем мисълта, че раздялата ни наистина се е случила. Приемаме, че е възможно тя да е само плод на моментното настроение на партньорите ни и че скоро те с покаяние ще се върнат при нас. Възможно е да имаме нужда да им се обаждаме, да инициираме срещи за разговори. ”Не, това не е истина. Нашата връзка е толкова силна” - така кънти раздялата по стените на мислите ни.Третата гара е етапът на преговарянето. На този етап започваме да водим дълги и продължителни преговори с живота си. Тук мисълта ни казва: “Ако се променя, съдбата ще ми върне любовта”. Имаме желание да станем по-красиви, по-умни, по успешни. Искаме да постигнем съвършенство, за да си върнем любимите. Възможно е на този етап интензитетът на болката леко да спадне. Даваме зелена светлина на мечтите си за бляскаво завръщане в света на любимия. Много е важно как се отнася с нас другата страна на тази гара. Ако отношението е категорично \"Не\", имаме шанса да останем на тази гара по-малко време. Ако обаче бившите ни имат неблагоразумието да ни дават “двойни послания”, може да заседнем с месеци тук. Котви от сорта на “все още те мисля, важен си за светът ми” заживяват по един трескав начин в съзнанието ни. Склонни сме с часове да ровим в съзнанието си и да търсим потвърждение за скрити “ да” на връзката ни. Има много тъжни случаи на тази гара. Има бивши партньори, които въпреки, че не са с нас, са склонни да искат на моменти да се възползват от нас. И ние можем да останем и години в такъв болезнен цикъл на функциониране. Важно е и самите ние да поставяме вътрешни граници пред такъв тип партньори. Всъщност за нас е хубаво да имаме шанса партньорите ни да ни пуснат по категоричен начин. За да продължим по пътя си. За да имаме наше пространство. Да следваме собствената си съдба.Четвъртата гара е етапът на самообвинение. На тази наша гара пътуваме в миналото с бясна скорост. Припомняме си всекидневно случки, ситуации, думи.Къде сгреших? С какво те изгоних от света ми? И сме тъжни. Толкова ни е мъчно за всяка грешка, която според нас сме направили. Оправдаваме вътрешно бившите ни за това, че са направили избор да ни изоставят. И плачем. Живеем в паралелен свят. Много малко в настоящето и повече в миналото.Трудна гара. Като заклещени в малкия таз на родилка сме. Назад е тъмнина, напред все още не виждаме нищо. Много важно е да намерим някой, с когото да можем да си говорим, за да получим и външна гледна точка по отношение на вината си. Често самообвиненията ни са напълно нереални и изфабрикувани от нас в процеса на тъгуване. Важно е да се докоснем до мисълта, че вината в една връзка не е само на едната страна. Дори и да сме грешили, най-вероятно е да сме имали мотив за това. Важно е преди да дойде влакът за другата гара, да си дадем всички остатъци любов, останали в и без това празния ни резервоар. И да ѝ позволим да ни поръси с нежния си жезъл.Петата гара е гняв. На тази гара се променяме много бързо. Разбираме, че наистина са ни изоставили и започваме вътрешно да крещим. Първоначално нямаме глас. Първите ни думи на упрек: \"Нищо лошо не съм направил, за да ме изоставят. С какво заслужих това отношение? Това не е честно! Защо ме лъгаха толкова? Защо ми създадоха бъдещ свят?\"В началото отговорите може да бъдат леко самообвинителни. Можем да си мислим, че самите ние сме направили купчина от грешки. Но рано или късно ще пренасочим тези обвинения към отсрещната страна. Това е красив момент на гарата на раздялата - моментът в който започваме да си връщаме собствения център. Гневът освобождава пространства. Завоюваме бавно нови територии, свободни от бившите ни партньори. И една идея ни става по-леко. Хубаво е тук да не чувстваме вина, че изпитваме толкова негативни чувства като гняв и омраза. На тази гара това е напълно нормално. Правим го, за да си върнем част от себе си.Шестият етап е на първоначално приемане. Това е моментът, в който за първи път от много време трескавостта на мислите и чувствата ни намалява. То е като да сме били листа, отнесени от виелицата на живота, които дълго се лутат из въздуха. Без център. Без уютния дом, който нашите дървета са ни давали. На тази гара ние сме листото, което пада. Туп. Вече сме на земята. Няма го шумът от бурята в ушите ни. Въздухът е чист. И тази нова лекота на битието, която започваме да изпитваме. Мисълта, че може би така е трябвало да стане се удря в мислите ни. Може би животът е имал други планове за нас. Може би връзката ни, така или иначе, не е имала вътрешния ресурс да издържи на изпитанията, които животът ни предлага. И ето, идва една сутрин. Нова сутрин. И мисълта за бившите ни не първата ни мисъл, когато се събудим. В този миг вече сме спасени. Виждат се вратите. Само още няколко крачки напред и ще сме свободни.Седмата, последна, гара е етапът на пренасочена надежда. Тази гара е най-красивата. Боядисана е в бледо зелено. Надеждата се ражда тук. Един ден просто почуква неочаквано на прага на света ни, разрошена от дългото отсъствие. И ако и отворим, ако я приютим наново тя става най-мъдрият разказвач на приказки. Приказки за нов живот. Разказва ни за бъдещите ни партньори. Как ги вижда, какви качества е хубаво да притежават. Дава ни кураж за промяна. И винаги озаглавява думите си така - “Твоят нов живот”. Хайде, помечтай го като за първи път, нежно шепне в ухото. И ние вече имаме сили да я чуваме. И нейният силен, мощен глас ни разтърсва из основи. Това е гарата, на която спомените започват постепенно да се прибират по отредените им килийки. Отиват назад. Вече го няма това адски болезнено вкопчване в миналото.Гарите на раздялата. Раздялата и гарите. Пътуваме. Спираме. Чакаме друг влак.И после пак нова гара. По време на пътя трупаме безценна опитност. Чертаем нови карти на реалността ни. И учим големите уроци на живота си - как да си станем емоционален център отново? Как да се научим да обичаме раните в нас? Как да намерим най-подходящия мехлем за тях? Как да си намерим нови пространства, скрити в тайния атлас на душите ни?Раздялата задава въпроси. Хиляди танцуват като пърхащи под светлината на уличните лампи снежинки. Нека протегнем дланите си към тях. Нека докоснат кожата ни за миг. Безкрайно красиво е! Само миг и се стапят. Също като раздялата. Болката се стапя с времето по дланите ни по същия начин. И остават опитности. Хиляди от тях. Да светят в мрака. Да ни водят по новите пътища. да бъдат с нас на следващите гари. Там, в сърцето на сърцата ни.Диляна Велева е завършила магистърска степен по специалност “Журналистика” и магистърска степен по специалност “Психология” на Софийския университет “Свети Климент Охридски”. От 2005 година е асистент-психолог в Института по психология на БАН и в последствие в Института за изследване на населението и човека, Департамент \"Психология\". Работи в сферата на социалната и консултативната психология. Била е водеща на специализирани психологически тренинги на водещи фирми в сферата на информационите технологии и е водила специализирани рубрики редица български медии.", "date": "2017.11.19", "title": "Гарите на раздялата"}
{"url": "https://offnews.bg/obshtestvo/makedonskata-tcarkva-gotova-da-priznae-balgarskata-za-tcarkva-majka-669628.html", "text": "Българската патриаршия да възстанови евхаристийното общение с Македонската архиепископия, а тя ще признае Българската православна църква като Майка Църква\". Това гласи писмо, прието от Светия синод на Македонската църква на 9 ноември, адресирано до Светия синод на Българската църква, за което съобщи предаването на БНТ \"Вяра и общество\".Според писмото, цитирано в предаването, Синодът на Македонската православна църква - Охридска архиепископия, единодушно е решил да призове Българската православна църква (БПЦ) за възстановяване на евхаристийното едиствои да припознае и признае БПЦ като майка-църква, която първа я приема и признава нейната автокефалност.Македонската църква очаква българският патриарх Неофит да представи проблема пред Вселенската патриаршия. \"Това е исторически документ, който БПЦ трябва да приеме, да приеме подадената ръка и е едно прекрасно допълнение към нашия Договор за приятелски и добросъседски отношения между Македония и България\", подчерта Любомир Младенов, бивш директор на д-я \"Вероизповедания\" - МС, (1997-2002 г.) и добави: ”Непростимо е да пропуснем този исторически шанс. Патриарх Неофит би следвало да види в тези събития продължение на своята последователна работа и чрез личните си убеждения да доведе нещата до добър край.”Решението дали да признае Македонската православна църква, е в ръцете на Българската патриаршия.", "date": "2017.11.19", "title": "Македонската църква готова да признае Българската за Църква-майка"}
{"url": "https://offnews.bg/tenis/grigor-dimitrov-shte-igrae-na-final-v-london-669598.html", "text": "Най-добрият ни тенисист Григор Димитров ще играе за титлата във финалния турнир на АТР в Лондон! Българинът постигна изключителния успех след победа с 4:6, 6:0, 6:3 над американеца Джак Сок в доста нервен мач, преминал през невероятни обрати. В другия полуфинал по-рано днес белгиецът Давид Гофен сензационно надви в три сета шесткратния шампион Роджър Федерер (Швейцария). По-рано през седмицата Григор помете Гофен в груповата фаза с 6:0, 6:2. Самият белгиец заяви след класирането си на финала, че не иска за съперник в спора за титлата именно Григор, който излиза като фаворит в двубоя тази вечер от 20 часа. Мачът ще бъде излъчен \"Джак е много силен играч и ми създаде доста проблеми. Първият сет започна добре за мен, но след това не играх най-добрия си тенис. После показах по-голямо желание, наистина много исках да спечеля и дадох всичко от себе си. В такива мачове е важно да не се поддаваш на негативните емоции и да опиташ да си позитивен максимално дълго. Отново ще играя с Давид Гофен, но този мача няма да има нищо общо с другия. Излизаме на финал, в последния мач за годината\", каза Григор, който от понеделник ще бъде №3 в света веднага след Рафаел Надал и Роджър Федерер. Първи сетГригор спечели откриващото си подаване, макар да позволи на съперника да изравни след 40:0, след което постигна пробив и поведе с 2:0. Сок показа признаци на съпротива при сервис гейма на Димитров, като поведе с 30:15, последва изравняване след бекхенд уинър и 3:0 след топка в аут на американеца. Последва дълго разиграване, преминало през много перипетии, като в крайна сметка Сок не допусна втори пробив и спечели първия си гейм. Григор спечели първите две точки в сервис гейма си, допусна изравняване, след което принуди американеца да прати топката в аут, но пресили форхенда и се стигна до ново равенство. Топка в аут позволи на Сок да стигне до точка за пробив и още в първата възможност американецът го върна. Американецът взе бързо своето подаване и изравни резултата в геймовете до 3:3.Следващото разиграване премина под доминацията на сервиса на Григор, който максимално затрудни Сок и го принуди да греши. Самият българин също се поддаде на напрежението и допусна поредни двойни грешки, довели до равенство, но спечели последвалото наддлъгване край мрежата, след което затвори гейма. Последва изравняване, след което Сок стигна до точка за пробив, спасена от Григор, но само за да се стигне до нова възможност за американеца след двойна грешка на българина. Аут на Григор позволи на Сок да стигне до втори пробив и 5:4 в негова полза. Американецът поведе в решителния за сета гейм, след което допусна двойна грешка. Последва продължително разиграване, завършило с излизане на Сок до мрежата и точка за него. Сок стигна до два сетбола след грешка на Григор, който прати топката в мрежата и още при първата възможност спечели сета с 6:4 след 48 минути игра.Втори сетГригор поведе, а след това се приближи до пробив след три поредни грешки на американеца, който за финал прати топката в аут и така българинът поведе с 2:0 също като в първия сет. Последвалият гейм започна чудесно за Димитров, който с форхенд уинър по диагонала поведе и без особени проблеми затвърди пробива. Концентрацията на Сок рязко спадна и Димитров стигна до втори пробив в сета и 4:0. Българинът сгреши в първото разиграване на своя сервис гейм, след което принуди Сок да сбърка на свой ред. Играта на Димитров тръгна и той затвори гейма, за да поведе с 5:0. Григор дръпна с 30:0 при подаването на Сок, американецът изравни, но след това прати топката в мрежата и се стигна до сетбол, а нова грешка на Сок доведе до равенство в сетовете.Трети сет\"Геврекът\" от втория сет не деморализира американеца, който стигна до точка за пробив при серви гейма на Димитров, но българинът оцеля и поведе. Сок показа \"мускули\" със сервиса си и изравни. Последва поредното продължително разиграване, минало през равенство и водачество на Григор с перфектен бекхенд по правата и геймбол след помощ от мрежата. Двойна грешка, пета в мача, върна Сок в играта, но аут на американеца доведе до 2:1 за Григор.Грешките на Сок продължиха и в четвъртия гейм, но силният му сервис отново го измъкна и се стигна до равенство 2:2. С образцов бекхенд по правата Григор поведе в петия гейм, след което сгреши една полувисока топка, която прати в мрежата. Григор пръв стигна до геймбол, последва фантастично разиграване, къса топка в полето на Сок и 3:2. Американецът си върна на Григор в началото на шестия гейм с къса топка, след което засили сервиса и спечели две лесни точки. При първото по-продължително разиграване Григор принуди Сок да сгреши, но след това сам прати топката в мрежата и Сок изравни за 3:3.Григор взе набързо седмия гейм и поведе с 4:3. Осмият гейм започна с обещание за пробив, след като Димитров поведе с 30:15, но Сок изравни. Григор прати топката в аут, което осигури геймбол за американеца. Негова грешка върна равенството и надеждата за пробив, но в последвалото разиграване ретурът на българина не мина над мрежата. Късметът покри Григор, след като Сок на свой ред прати топката в мрежата, последвана от негова двойна грешка. Сок спаси геймбола, но бързо се стигна до ново предимство на Димитров и след изключителен удар по правата пробивът стана факт - 5:3 и сервис гейм за спечелване на мача на Григор.Американецът оказа яростна съпротива предвид очертаващата се загуба и дори стигна до точка за пробив, но Григор спаси, след което парализира Сок и стигна до трети мачбол. Грешка на Григор върна равенството, след като удари топката с рамката и я прати в трибуните на \"О2 Арена\". Сок отново получи точка за пробив, но с търпелива игра Григор върна равенството, като принуди американеца да сгреши. Нова топка в мрежата доведе до четвърти мачбол и този път Григор не сгреши - гейм, сет, мач и финал в Лондон!", "date": "2017.11.19", "title": "Григор Димитров ще играе на финал в Лондон!"}
{"url": "https://offnews.bg/nashite-avtori/za-lebedite-i-horata-669600.html", "text": "Понякога много си се чудя какви чешити имам за приятели. Не че аз сам съм за търпене, не твърдя такова нещо. Сигурно и на тях им е трудно с мен. Как ли издържат на това мое постоянно мълчание. Мълчи ми се, не ми се говори, а те си мислят, че нещо се сърдя. Ама не съм такъв да се сърдя, само обичам тишината. Мълчанието ми не е темерутско. Най-големите ми приятели са тези, с които се чувствам удобно да си мълчим по цели дни. А на някои им дай само да плещят и хлопат като вратата на селски нужник. Истинските приятели са двама, трима. А бърборковците се класират на по-задни позиции.На борда на една експедиция за изследване на растенията в българските езера и язовири имаше свободно място. Обажда ми се човекът и вика ще дойдеш ли да ми помагаш, че някои езера са заблатени и има опасности, а и за компания, че в кемпера ще е по-приятно, ако има с кого да обели една дума. Щом е за една дума, няма проблеми. Съгласих се, пътешествията ме привличат и щях да видя нови места – северното Черноморие, езерата край Шабла и Дуранкулак. В началото изобщо не си представих, че ще трябва в продължение на 4 дни да споделям тия 6 квадратни метра жилищна площ с друг човек.Взех си въдиците, три на брой, взех си и телефона с две резервни батерии, че да не рискувам фейсбук да остане без моите снимки. Трагедия би било. Натоварих си и спалния чувал, и една тетрадка за записване на мъдри мисли. И вечерта потеглихме под звуците на Уили Нелсън, Он дъ роуд агейн... Всички английски думи ще ги изписвам на кирилица, за отмъщение. Тук текстът може да продължи като най-обикновен пътепис, което би било твърде приятно. Но на мен ми се иска да тръгна по различна пътека, а пътеписният вариант ще бъде за друго място.Случихме на тихо време. Не вълничка, една къдричка не се виждаше през цялото време на пустите плажове в Крапец и Дуранкулак. На разсъмване излизах да подишам, хоризонтът беше изчезнал, море и небе се бяха слели, на десетина метра във водата кротко си плуваха два лебеда, а единственият звук, който придаваше на тишината още повече тишина, беше глухото боботене на невидима рибарска лодка. Следобед термометрите показваха 27 градуса на въздуха и 17 на водата. Да плуваш в морето през октомври е занимание човешко. Познавам хора, които не пропускат есенен ден и така полека се адаптират към студа, че плуването продължава и през зимата. И забравят за грипа, настинките и сополите.Моят приятел, изследователят, е биолог по сърце. Природолюбител, естествоизпитател, издигнал е творението в култ. Обича да чете Джерълд Даръл и като него е живял с различни животни. Познава поведението на много от тях – кучета, котки, костенурки, проучва навиците им, говори си с тях, разказва им вицове и те се хилят. Най-много от всичко мрази изречение, което започва с думите „Хората са единствените същества, които“ - смята, че се дължат на дълбоко невежество и непознаване на нещата. Не си поставям за цел да го дразня умишлено, но понякога му споделям какво съм прочел. Например Умберто Еко заявява, че само човекът има чувство за хумор, шегува се и се смее. Биологът вече е настръхнал. Еко е манипулатор, спекулант, обикновен философ и фантазьор, който не познава фактите, не е живял с животни и не знае, че и те имат чувство за хумор. При това осъзнато. Чакай да довърша мисълта, казвам му – Еко твърди, че човекът се смее, защото осъзнава, че ще умре. И единствено той има съзнание за крайността на своя живот. И това знание за смъртта предизвиква една сантименталност, която на психологическо ниво се увенчава със смях.Статистиките показват, че в сто процента от случаите животът завършва със смърт. Еко, казва ми човекът, има право за хумора като един от начините за преодоляване на страха от смъртта. Но отново греши за животните. Той не знае какво изпитват те. А аз съм убеден, че те осъзнават, че ще умрат.Какво да ви кажа – от едната страна е една теория, от другата друга. По средата между тях стоя и зяпам. Тоя биолог още малко ще почне да твърди, че вицовете, в които лъвът, заекът и мечката си говорят, са чиста реалност. Преди време той успя (според собствените си представи) да обори твърдението, че човекът е единственото същество, което пие алкохол. Имало някакви мишки, които ядяли постоянно някакви ферментирали неща и непрекъснато ходели фиркани до козирката. Като срещнат котарака, му показват среден пръст и го псуват. После се събират пак около мишата си маса и главният мишок вдига тост. Човекът, казвам му, е единственият, който пише. Ползва знаци за кодиране на речта в писменост. Тук тоя почва да ми разказва за някаква рибка, която с потрепването на перките си оформяла някакви знаци в пясъка, които й били служели за комуникация. Ще умра. Казвам ви, такъв си е. И ми се наложи да говоря много с него през тези хубави дни, понеже му идва отвътре да води философски разговори и да провокира.Не се скарахме. Научих се да го изтърпявам. Но през цялото време ми идваше да му изкрещя: Човекът е стопанин на планетата, тя е неговото стопанство, специално създадена е за негов дом от Твореца на всичко видимо и невидимо, Човекът е в центъра на мирозданието и всичко би се обезсмислило без Човека, а ти ходи да си пиеш ракията с мишките и да си комуникираш с рибките. Друг път съм му казвал подобни думи. Предизвиквал съм само злобния му смях. Умира от яд, че не мисля като него и не разбирам какво означава, че човеците сме просто един животински вид и нищо повече. Ама нищо повече. А художествената литература била изключително празно занимание, от което нямало за човека и неговата еволюция абсолютно никаква полза. Полза?На брега на Дуранкулашкото езеро забелязахме много животински изпражнения. Наблизо мина човек с колело и две немски овчарки. Предположихме, че са от тях, защото собственикът на кучетата каза, че ги пуска да плуват в езерото. На другия ден обаче биологът ми съобщи жестоката истина. Премислил го добре и стигнал до извода, че изпражненията са от лебедите. Много лебеди имаше наоколо. И на това място излизали от водата и си вършели работата. След това откритие всичко за мен приключи. Бях сразен. Гледах го изумено, без да премигвам, в продължение на пет минути. Приятелю, казвам му, лебедите не правят такива неща. Това са лебеди. Те летят, плуват грациозно, извиват шии. Разбираш ли какъв удар ми нанесе – все едно съм на пет години и ти ми съобщи, че Дядо Коледа не съществува...Тая шега успя да я оцени. Понякога си мисля, че не е чак такъв ръб.", "date": "2017.11.19", "title": "За лебедите и хората"}
{"url": "https://offnews.bg/futbol/levski-se-izlozhi-sreshtu-vitosha-bistritca-669637.html", "text": "Левски изигра много посредствен мач срещу Витоша Бистрица и след нулево равенство спечели само точка в двубоя от 16-и кръг на първенството, който се игра на Националния стадион \"Васил Левски\".\"Сините\" пропуснаха най-чистото си положение в заключителните минути на първото полувреме, когато Жорди Гомес не успя да реализира дузпа. Испанецът стреля в левия долен ъгъл, но ударът бе слаб и стражът на Витоша Михаил Иванов успя да отбие топката в корнер.След края на мача привържениците на Левски логично освиркаха любимците си, които остават на трето място в класирането с 29 точки, десет по-малко от лидера Лудогорец и шест от втория ЦСКА-София.В следващия кръг Левски отново играе в София, но на своя стадион в Герена, а Витоша, който остава на дъното с три точки, гостува на водача Лудогорец в Разград.", "date": "2017.11.19", "title": "Левски се изложи срещу Витоша Бистрица"}
{"url": "https://offnews.bg/tenis/mtel-spodeli-pravata-za-macha-na-grigor-s-diema-i-bnt-669630.html", "text": "Поради огромния интерес от страна на зрителите, Мтел предостави безвъзмездно правата за излъчване на битката за титлата на финалния мастърс в Лондон между Григор Димитров и Давид Гофен на БНТ 1 и Диема.Финалът на тенис сезона ще може да бъде гледан и по Mtel Sport 1, както и онлайн на ppv.mtel.bg безплатно. Така рекорден брой почитатели на тениса ще могат да гледат на живо опитът на Григор Димитров да завърши най-успешния си сезон до момента с бляскава титла.Последната среща помежду им бе преди броени дни, в груповата фаза на турнира, когато първата ни ракета разгроми белгиеца с 6-0 6-2. В останалите два мача в своята група Григор Димитров преодоля австриеца Доминик Тийм и испанеца Пабло Кареньо Буста. В последната си стъпка преди финала българинът надделя драматично над Джак Сок, с което си гарантира и рекордното за своята кариера трето място в ранглистата на ATP.Въпреки че загуби безславно от Димитров, Гофен постигна престижен успех в предварителната група срещу световния Рафаел Надал, а в решаваща битка за второто място той прекърши съпротивата на Диминик Тийм. Най-неочаквана обаче беше победата на белгиеца в полуфинала срещу Роджър Федерер, завоювана след обрат в три сета.", "date": "2017.11.19", "title": "Mtel сподели правата за мача на Григор с Diema и БНТ"}
{"url": "https://offnews.bg/nauka/ucheni-preduprezhdavat-za-mnogo-i-moshtni-zemetresenia-prez-2018-g-669610.html", "text": "Учени предупреждават за възможно голямо увеличение на броя разрушителни земетресения по света следващата година. Те вярват, че  могат да предизвикат интензивна сеизмична активност, особено в гъсто населени тропически региони, пише \"Гардиън\".Макар че тези колебания в ротацията са малки и променят дължината на деня с милисекунди, те да повлияят на освобождаването на огромни количества подземна енергия.Връзката между въртенето на Земята и сеизмичната активност бе подчертана миналия месец в доклад на Роджър Белем от университета в Боулдър, Колорадо и Ребека Бендик от университета на Монтана в Мисула. Той бе представен на годишна среща на Геоложката общност на Америка.\"Връзката между ротацията на Земята и сеизмичната активност е силна и предполага, че ще има увеличение в броя на силните земетресения следващата година\", каза Белем пред \"Observer\" миналата седмица.В проучването си двамата учени преглеждали данните за земетресения с магнитуд 7 и повече, станали от 1900 г. насам. Открили пет периода, когато е имало значително повече силни земетресения в сравнение с останалото време. Тогава са станали между 25 и 30 силни земетресения на година, а в не толкова интензивните периоди - около 15 големи.Учените търсили причината за периоди с такава концентрация на силни земетресения и открили, че когато ротацията на Земята е намалявала, са следвали периоди на увеличен брой силни земетресения.Белем и Бендик открили, че през последните 150 години е имало няколко около 5-годишни периода, когато ротацията на Земята се е забавяла. Следвали са ги периоди на много и силни земетресения.\"Ясно е. Земята ни отправя предупреждение за предстоящи пет години на земетресения\", казва Белем.Откриването на връзката е особено важно, защото ротацията на Земята започна поредното си забавяне преди повече от 4 години.\"Изводът е ясен. Следващата година би трябвало да видим значително увеличение на броя на опустошителните земетресения. Тази година беше лесно. Имахме само около 6 тежки земетресения. Спокойно може да има и 20 в предстоящата 2018 г.\"Трудно е да се прогнозира къде ще станат тези земетресения, въпреки че според Белем е много вероятно те да са в райони близо до екватора. В същото време тропиците са населявани от около 1 милиард души.", "date": "2017.11.19", "title": "Учени предупреждават за много и мощни земетресения през 2018 г."}
{"url": "https://offnews.bg/sviat/vnezapno-pochina-generalniat-prokuror-na-ispania-669601.html", "text": "Генералният прокурор на Испания Хосе Мануел Маса почина внезапно в Аржентина, където е бил на конференция. Маса беше на 66 г.В събота той е бил приет в реанимация заради бъбречна инфекция.Маса оглавяваше разследването срещу свалените лидери на регионалното правителство на Каталуния по подозрения в бунт, измяна и злоупотреби. Разследването започна след референдума за независимост на областта, обявен от Мадрид за незаконен, и след като на 27 октомври каталунските депутати провъзгласиха Каталуния за независима държава. Премиерът Мариано Рахой изрази в \"Туитър\" от името на кабинета съболезнования към роднините, приятелите и колегите на юриста.Министърът на правосъдието Рафаел Катала описа Маса като изключителен юрист и служител на обществото.Маса бе определен за генерален прокурор през ноември 2016 г.attorney general in November 2016.", "date": "2017.11.19", "title": "Внезапно почина генералният прокурор на Испания"}
{"url": "https://offnews.bg/sviat/19-zaginaha-pri-pozhar-v-predgradie-na-pekin-669603.html", "text": "Най-малко 19 човека загинаха и 8 пострадаха вчера в голям пожар в село в пекинското предградие Дасин,съобщи ТАСС, като се позова на централната телевизия на Китай.На място са пристигнали 14 противопожарни екипа и 34 единици техника, които за два часа се успели да потушат пламъците. Ранените са настанени в болница.На разпространени от Синхуа снимки се виждат пожарникари пред двуетажна панелна сграда, в каквато обикновено биват настанявани срещу ниски наеми мигранти, изпълняващи тежък физически труд в Пекин.Властите започнаха разследване под личното ръководство на секретаря на градския комитет на компартията в Пекин Цай Ци, предаде ТАСС. Арестувани са няколко души, съобщи централната телевизия на Китай. Броят им не се уточнява. Не става и ясно дали те са заподозрени в престъпна небрежност и подпалвачество.", "date": "2017.11.19", "title": "19 загинаха при пожар в предградие на Пекин"}
{"url": "https://offnews.bg/obshtestvo/den-za-molitvi-i-spomen-za-zhertvite-na-patia-669591.html", "text": "Днес е световният ден за възпоминание на жертвите на пътнотранспортните произшествия. Той се отбелязва всяка трета неделя от ноември, а в България идва само два дни след ужасяващата катастрофа край Микре. Само това . 19 са ранени.Днес е ден за панихиди и молитви. Такива ще бъдат отслужени в храм-паметник \"Александър Невски\" от 11 ч.Денят се отбелязва по целия свят, за да си спомним за милионите убити, осакатени и ранени по пътищата по света заедно с техните семейства, приятели и много други засегнати, но и да благодарим на полицаите, пожарникарите, спешните медицински екипи, отзовали се на катастрофите.От всички 28 държави членки на Европейския съюз България е най-опасната за пешеходци, пътници и шофьори. На първо място сме по брой жертви на 1 милион души население - по 98 на всеки 1 млн., по данни на Евростат за 2015 г. Втори са Латвия и Румъния с по 95. Топ 5 допълват Литва (83) и Хърватия (82).Най-сигурните са Малта (26), Швеция (27), Великобритания (28), Дания (31) и Ирландия (35). Световният ден за възпоминание на жертвите на пътнотранспортни произшествия се отбелязва от 1995 г. - тогава е Европейски ден за възпоминание, но след това той започва да се отбелязва от неправителствени организации от Африка, Южна Америка и Азия. В инициативите се включват папата и други религиозни водачи. 10 години след първото му отбелязване - на 26 октомври 2005 г. - световният ден е възприет от Генералната асамблея на ООН.Днес и България ще го отбележи, а утре е .", "date": "2017.11.19", "title": "Ден за молитви и спомен за жертвите на пътя"}
{"url": "https://offnews.bg/obshtestvo/viatarat-doviava-stud-dnes-i-sniag-utre-669588.html", "text": "Облачно и дъждовно ще е времето днес. Ще вали в Източна България, а в северозападната част на страната ще е почти сухо. През деня вятърът ще се ориентира от северозапад, ще се усили и с него ще започне да нахлува студен въздух, показва прогнозата на Националния институт по метеорология и хидрология при БАН.Минималните температури ще са между 5 и 10 градуса, а максималните ще достигнат 11.В планините ще е облачно и мъгливо, с валежи от дъжд, а над около 1700 метра – от сняг. Ще духа слаб до умерен запад-северозападен вятър. Максималната температура на 1200 метра ще е около 4°, а на 2000 – около минус 2°.По Черноморието ще е облачно и дъждовно. Ще духа слаб до умерен северозападен вятър. Максималните температури на въздуха ще са между 12° и 14°. Температурата на морската вода ще е 13°-14°, а вълнението на морето ще бъде 1-2 бала.В понеделник ще е още по-студено и ще вали сняг. Средната максимална температура в страната ще е едва 6 градуса, минималната ще е около 4. От вторник ще започне затопляне, максималната температура ще е с градус по-висока, а до петък ще достигне 11 градуса. Седмицата ще е без валежи, показва седмичната прогноза на НИМХ-БАН.", "date": "2017.11.19", "title": "Вятърът довява студ днес и сняг утре"}
{"url": "https://offnews.bg/politika/sled-sreshta-pri-borisov-za-katastrofite-slagat-kameri-i-kolani-v-obs-669621.html", "text": "Нови мерки по пътищата ще засилват контрола на движение, за да се предотвратят тежки катастрофи. Това стана ясно от извънредната среща при премиера Бойко Борисов, свикана заради катастрофата край с. Микре, в която загинаха 9 души.В наредби ще се задължат в най-кратки срокове всички превозни средства, които изпълняват обществен превоз, да се оборудват с видеорегистратори – камери, които заснемат в реално време периметъра извън превозното средство, тоест цялата пътна обстановка и биха могли да бъдат в голяма полза на МВР, ако се стигне до инциденти. Това ще са едни своеобразни „черни кутии“, каза на брифинга транспортният министър Ивайло Московски.В автобуси и микробуси ще се сложат и колани, като Московски уточни, че няма да има ограничения на годините на превозните средства, но ще приложим изискване за евростандарт за технически характеристики с най-съвременните системи за безопасност“, отбеляза още той.МВР ще направи предписание за опасни участъци от пътища, какъвто е и този участък, близо до Ловеч.Такива места има на 66-ти км на магистрала „Марица“ и на други места, каза вътрешният министър Валентин Радев на брифинга след извънредната среща в Министерски съвет, съобщи „Фокус“.„МВР ще предостави на другите министерства статистиката. Там да бъдат направени подобрения на пътищата“, заяви Радев.„Дали с релефна маркировка или с други неща. Дори ако трябва и препроектиране на пътищата, за да избегнем обективни причини за пътно-транспортни произшествия. Ако трябва да се направят промени в законодателството“, посочи министърът.„От 1000 жертвите по пътищата в България намаляха до близо 600. След това се увеличиха малко. От една година наблюдаваме тенденция, сравнявайки днешния ден със същия ден от миналата година, 50-60 са по-малко убитите. Опитваме се да натискаме надолу това число, да няма толкова жертви, но това е статистиката“, обясни Валентин Радев.„Направени бяха промени в законодателството, очакваме подобрение в края на годината. Промените в Закона за движение по пътищата и Закона за МВР малко бавно, но да окажат своето влияние това число да намалява, жертвите по пътищата да не са толкова, да достигнем нивата до 600, ако може и надолу“, допълни той.„До 2020 година трябва да стигнем до половината от смъртните случаи, да се изравним с числата от Европа“, уточни вътрешният министър.„Всеки министър и главният секретар на МВР докладваха какво може да се направи, как може да продължи в добра посока работата на институциите, за да намалим натиска върху нарушителите, за да няма такива случаи“, каза още вътрешният министър.", "date": "2017.11.19", "title": "След среща при Борисов за катастрофите: Слагат камери и колани в обществения превоз"}
{"url": "https://offnews.bg/politika/aleksandar-simov-koruptciata-niama-da-otpadne-ot-dnevnia-red-na-obsht-669617.html", "text": "„Ако Борисов има данни за хора, които се занимават с наркотрафик в парламента, казал ли е той властите за това, а ако не е, не излиза ли че ги прикрива?” Това попита народният представител от „БСП за България” Александър Симов по БНР. По думите му премиерът не може да хвърля просто така информация в пространството. „Ние тук сме свикнали Борисов да говори всякакви неща, без да ги премисля и никой да не се впечетлява от това”, каза Симов. Той коментира модела на ГЕРБ за управление на държавата. „Аз съм избран от Кърджали и знам какво представлява моделът Цвета Караянчева там – моделът, който ГЕРБ градят навсякъде, модел на роднинските връзки. Затова аз гласувах против тя да заеме мястото на председателя на НС Димитър Главчев”, обясни народният представител от левицата.Александър Симов каза, че по време на провелия се вчера Национален съвет на БСП, Корнелия Нинова е получила мандат да подпише като съвносител допълнението в Конституцията по повод приватизацията в България, а парламентарната група на „БСП за България” няма да подкрепи предложениято на ГЕРБ. „Защото може да се окаже, че всичко това се прави от ГЕРБ, за да се разследва приватизацията само на Техноимпекс и срещу председателя на БСП. Затова лидерът на опозицията ще подпише, за да не бъде обвинявана после, че се прикрива”, обясни Александър Симов.По повод темата за искания вот на недоверие от БСП, Александър Симов каза, че именно корупцията няма да отпадне от дневния ред на обществото. „Тази тема интересува най-много хората. До този извод съм стигнал от разговорите с хората, които непрекъснато водя. Още повече, и филмът на Елена Йончева показва как лесно се преминава границата ни с Турция, което навежда на мисълта, че тя не е строена както трябва, а за нея са платени милиони”, посочи Симов.", "date": "2017.11.19", "title": "Александър Симов: Корупцията няма да отпадне от дневния ред на обществото"}
{"url": "https://offnews.bg/obshtestvo/zhiteli-na-vladaia-i-kniazhevo-na-protest-blokirat-pat-e-79-669606.html", "text": "Жители на Владая и Княжево излизат на петия си протест днес. Те ще блокират път Е-79 от 12 до 13 ч при улиците \"Мала кория\" и \"10-ти километър\", непосредствено до Александровски мост, съобщи Инициативния комитет за подобряване на обществения транспорт във Владая и Княжево.Хората са недоволни от факта, че няма подобряване на обществения транспорт.\"Поетите ангажименти от Столична община и Столичен общински съвет не са факт\", пишат те в съобщение до медиите и обявяват петия си протест \"срещу беззаконието в Столична община, Столичен общински съвет и Агенция \"Пътна инфраструктура\".\"Властите на местното самоуправление не се съобразяват с нуждите и предложенията на гражданите за подобряване на обществения транспорт\", пишат още от Комитета и настояват за възстановяване на маршрутна линия 22 и за още курсове по автобусна линия А58.В становището им се казва още:\"Пътната агенция и Столична община си прехвърлят топката за изграждането на пешеходен светофар при Гара Владая, светофар на кръстовището при Александров мост и ул. \"Мала кория\" все още няма. От изключителна важност е и изграждане на улично осветление във Владайското дефиле. Изграждането на това осветление бе прекъснато и от АПИ твърдят, че Общината го прави без никакви проекти и документи и затова не се съгласяват за изграждането му.От АПИ не дават обяснения за предстоящи действия по ремонта и извършват половинчати и некачествени ремонти, застрашаващи безопасността на гражданите. Но обикновено всички се активизират, когато стане сериозен инцидент и загубим човешки животи. Път от националната пътна мрежа Е-79 е асфалтиран набързо без рехабилитация на отводняването. Водата при дъжд наводнява дворове, носещи елементи на съоръжения, както и общински улици. Отводнителни шахти са без капаци, знаците и пътната маркировка са неадекватни и създават опасности в този им вид. На места бяха премахнати мантинели и сега тези участъци са незащитени. Важно е и извършването на последващите ремонти, като не трябва да забравяме, че крайната цел е реализирането на реверсивно движение в тесните участъци на пътя София - Перник.Също така не смятаме за нормално при такъв сериозен и скъп ремонт ревизионните шахти да не са на нивото на пътя и да създават предпоставка за ПТП. При извършването на ремонта движението от основния път беше пренасочено през Владая и допълнително се разбиха улиците на селото.Имаме нужда и от съдействие от КАТ пътна полиция за контрол на пътя, тъй като нарушенията са причина за инциденти със смъртни случаи.Ние заявяваме своята непоколебимост да извървим поетия от нас път докрай. Липсата на чуваемост на от Столична община и от Агенция пътна инфраструктура, както и прехвърлянето на отговорността между двата органа не ни обезсърчава и демотивира. Напротив, ние ще продължим с още по-голямо усърдие да отстояваме законните искания на нашите съграждани от кв. Княжево и с. Владая.Няма да позволим на шепа самозабравили се безотговорни служители да се отнасят към нашите проблеми с цинизъм, арогантност и презрение!\"", "date": "2017.11.19", "title": "Жители на Владая и Княжево на протест, блокират път Е-79"}
{"url": "https://offnews.bg/futbol/oshtetiha-li-real-madrid-v-polza-na-barselona-669613.html", "text": "Феновете на Реал Мадрид не са на себе си след снощното голямо дерби срещу съгражданите от Атлетико, което беше изпъстрено с голям брой спорни ситуации.В повечето положения гостите от \"Сантиаго Бернабеу\" могат да се считат с основание за ощетени от главния съдия Фернандес Борбалан. \"Белите\" на няколко пъти вдигаха ръце с искания за дузпа, но такава така и не беше отсъдена.Най-сериозни основания за това момчетата на треньора Зинедин Зидан имаха в 36-ата минута, когато Люка Ернандес изрита в лицето защитника Серхио Рамос при отлична голова ситуация за шампионите.Кръв шурна от ноздрите на Рамос, който доигра полувремето с тампони в носа, а на почивката беше заменен от Начо. След мача стана ясно, че Рамос е с фрактура на носа.Всичко това идва на фона на шумните претенции на Атлетико през годините, че са постоянно ощетявани, а Реал подкрепяни. На фона на видяното си е нормално всеки неутрален фен да си зададе въпроса доколко са основателни.Равенството определено облагодетелства лидерът Барселона, като разликата с Реал вече стана 10 точки.", "date": "2017.11.19", "title": "Ощетиха ли Реал Мадрид в полза на Барселона?"}
{"url": "https://offnews.bg/tenis/finalat-na-tenis-sezona-dimitrov-gofen-na-zhivo-po-mtel-sport-1-669611.html", "text": " ще излъчи днес на живо от 20:00 часа битката за титлата на финалния мастърс в Лондон между Григор Димитров и Давид Гофен.Шампионският мач, който ще сложи точка на тенис сезона, противопоставя двамата за шести път, като до момента балансът е четири на една победи в полза на българина.Последната среща помежду им бе преди броени дни, в груповата фаза на турнира, когато първата ни ракета разгроми белгиеца с 6:0, 6:2.В останалите два мача в своята група Григор Димитров преодоля австриеца Доминик Тийм и испанеца Пабло Кареньо Буста. В последната си стъпка преди финала българинът надделя драматично над Джак Сок, с което си гарантира и рекордното за своята кариера трето място в ранглистата на ATP.Въпреки че загуби безславно от Димитров, Гофен постигна престижен успех в предварителната група срещу световния Рафаел Надал, а в решаваща битка за второто място той прекърши съпротивата на Диминик Тийм.Най-неочаквана обаче беше победата на белгиеца в полуфинала срещу Роджър Федерер, завоювана след обрат в три сета. Прякото студио позапочва 30 минути преди големия финал – в 19:30 часа. ", "date": "2017.11.19", "title": "Финалът на тенис сезона Димитров – Гофен на живо по Mtel Sport 1"}
{"url": "https://offnews.bg/drugi/pogrebvat-naim-siulejmanoglu-dnes-669602.html", "text": "Легендарният щангист Наим Сюлейманоглу ще бъде погребан днес в Истанбул на гробището Едирнекапъ, където с почетен ритуал се погребват геройски загиналите, съобщи валията на Истанбул Васип Шахин, предаде БТА.Турският премиер Бинали Йълдъръм ще присъства на погребението и на обряда в джамията Фатих. Очаква се да присъства и президентът Реджеп Тайип Ердоган.Роденият в България трикратен олимпийски и седемкратен световен шампион по вдигане на тежести Наим Сюлейманоглу почина вчера на 50-годишна възраст в болницата \"Мемориал Атакьой\", където бе на лечение от 26 септември. Той претърпя трансплантация на черен дроб. Преди седмица Наим бе опериран от мозъчен кръвоизлив и оттогава бе на системи.Ръководителят на лекуващия екип проф. д-р Ялчън Полат съобщи, че са били положени всички усилия, за да бъде спасен животът на щангиста, но се появили редица усложнения. Той подчерта, че лично турският президент Ердоган се е интересувал непрекъснато за състоянието на Наим, оказвана им е била всякаква помощ.Малко след съобщението за кончината на Наим турският президент изказа публично съболезнованията си на семейството, на близките, на обществеността.Ердоган лично се бе разпоредил за лечението на Сюлейманоглу. Той бе и първият, който го посети в болницата след извършената трансплантация на черен дроб.Васип Шахин заяви още, че кончината на големия спортист и ненадминат шампион Наим Сюлейманоглу е потопила в скръб държавното ръководство, правителството, спортните институции, цялото общество. \"Скърбим с цялото си сърце за спортиста и човека Наим, нека почива в мир, Бог да го прости!\" каза валията той.Наим Сюлейманоглу е спечелил три олимпийски титли - през 1988 (Сеул), 1992 г. (Барселона) и 1996 г. (Атланта) - и седем пъти е ставал световен шампион; подобрявал е 46 пъти световни рекорди във вдигането на тежести.", "date": "2017.11.19", "title": "Погребват Наим Сюлейманоглу днес"}
{"url": "https://offnews.bg/bojni/tervel-pulev-s-pobeda-nomer-6-na-profesionalnia-ring-669605.html", "text": "Олимпийският ни боксов медалист Тервел Пулев продължава да се представя отлично при професионалистите и вече има шест поредни победи.По-малкият от братя Пулеви нокаутира още в първия рунд най-добрия грузински боксьор Михаил Куцишвили.Мачът бе част от специална гала-вечер в памет на легендарния треньор Фриц Здунек. Тя е проведе под надслов \"В чест на Фриц\" в Нойщат-Гвеле, в близост до Шверин – градът, който в продължение на десетилетия се гордее с най-добрия клуб по бокс в цяла Германия, ръководен от самия Здунек.Преди седмица Тервел се справи и с украинеца Артьом Редко с технически нокаут в третия рунд в Берлин. Досега негови \"жертви\" станаха последователно Томислав Рудан, Рамази Гогичашвили, Якуб Войчик и Дражан Жанжанин.", "date": "2017.11.19", "title": "Тервел Пулев с победа номер 6 на професионалния ринг"}
{"url": "https://offnews.bg/obshtestvo/animal-rescue-zagubi-delo-tarsi-pomosht-za-otceliavaneto-na-kuchetata-669608.html", "text": "Приютът за кучета \"Фермата\" на Animal Rescue Sofia отправи апел за помощ след загубено дело и вмененото задължение да плаща годишно по 4000 лева за сметоизвозване.\"В продължение на месеци се борихме с претоварването в приюта – броят изхвърлени кутрета през тази есен беше чудовищен. Знаете, че за да се подготви едно куче за осиновяване, то получава 3 ваксини (45 лв.), микрочип (10 лв.), паспорт (2 лв.), добра храна (около 80 лв. за месец за кутретата и около 40 лв. за възрастните), кастрация (40 лв-), няколко обезпаразитявания (около 15 лв.), четворен тест за векторни заболявания (30 лв.). И това, разбира се, е само за здравите кучета, които идват без нужда от лечение. Уви, те са твърде нищожен процент. А през тази есен няма месец, в който да сме поели по-малко от сто нови кучета…\", пишат от \"Фермата\" и споделят, че с препълването на приюта почти всички животни са прекарали кучешка кашлица, в момента има епидемия от гиардия.\"Скъпо, много скъпо е да се лекуват 250 животни едновременно… И все пак – благодарение на вашата помощ, на даренията и смс-ите ви, макар и трудно, все някак щяхме да се справим. Злината обаче никога не идва сама\", споделят те и разясняват, че след изтощителната емоционално и финансово есен е приключил съдебният им спор със Столична община.Накратко: \"Фермата\" е извън районите за сметоизвозване, плаща на частна фирма, а според общината държи 4000 лева годишно данък за сметоизвозване.\"И сега, след края на обжалването ни, стана ясно, че имаме седмица, за да ги платим. Направихме го, събирайки всяка налична стотинка, планирана за отопление, лекарства, храна… А „Фермата“ не може да се сложи на пауза, докато съберем пари. Клиниката има нужда от пелети за отопление (за пускане на парното в приюта, дори не мечтаем на този етап), кучетата имат нужда от лекарства и храна.\"Заедно спасяваме животи. Но днес сме на прага на катастрофа – щастието и здравето на 250 кучета зависят от вас, пишат от Фермата и молят за дарения. Телефонът за SMS-и е 17 777 с текст DMS DOG. Останалите начини вижте .", "date": "2017.11.19", "title": "Animal Rescue загуби дело, търси помощ за оцеляването на кучетата в приюта Фермата"}
{"url": "https://offnews.bg/sviat/chilijtcite-izbirat-prezident-miliarderat-pinera-favorit-za-posta-669604.html", "text": "В Чили днес ще са произведат президентски и парламентарни избори.14,3 милиона гласоподаватели са призовани да изберат наследник на Мишел Бачелет - първата жена президент на страната. Кандидатите са 8, включително 67-годишният милиардер Себастиан Пинера, наричан \"чилийския Берлускони\". Той е и фаворитът според социолозите. Те очакват Пинера да се върне на поста, който заемаше между 2010 и 2014 г. Допитване от края на октомври му отрежда 34,5%.Пинера е представител на десницата и ако се върне на власт, това ще стане в момент, в който голяма част от региона също е управлявана от десницата - Аржентина от Маурисио Макри, Бразилия от Мишел Темер, Перу от Педро Пабло Кучински.\"Форбс\" оценява състоянието на Пинера на 2,7 милиарда долара. Той сам пилотира хеликоптера си, а в миналото е бил собственик на телевизия и на футболен клуб. През 2010 г. той става първият президент на Чили от дясната част на спектъра след края на диктатурата на Аугусто Пиночет и възстановяването на демокрацията. Критици на Пинейра казват, че той бърка управлението на страната с управление на фирма.През 2010 г., той идва на власт с обещанието да управлява по различен начин, но бързо осъзнава, че има разлика между това да си начело на фирма и това да си начело на една страна. Неговите гафове му и чести грешки, когато говори за исторически факти, му навличат доста критики и подигравки. Въпреки това той приключва мандата си през 2014 г. с прилична популярност от 50 процента. Тогава той не може да се кандидатира за нов мандат, защото чилийският закон забранява два последователни мандата и за президент отново бе избрана социалистката Мишел Бачелет.През годините Пинера е бил депутат и сенатор. Мнозина го описват като студен и арогантен човек. Самият той признава в края на президентския си мандат преди четири години, че \"изпитва ревност\" от харизмата на Бачелет.Основните опоненти на Пинера в президентската битка са и двамата журналисти.64-годишният Алехандро Гилиер е познат за чилийците като водещ на основната новинарска емисия. Той е нетипична фигура в политиката и споделя, че обича сиестата, добрата храна и дългите и спокойни разговори. Мнозина го упрекват, че не е демонстрирал достатъчно ентусиазъм по време на предизборната си кампания. Гилиер получи подкрепата на Бачелет, но той се самоопредели като независим и разчиташе на частни средства за кампанията си, набрани из цялата страна.По ирония на съдбата Беатрис Санчес - жената, която е споделял телевизионния екран през 2013 г. - сега е основният му ляв съперник за президентския пост. Тя е излъчена от голямата радикална коалиция \"Широк фронт\", съставена от бивши лидери на студентските протести в Чили.Четиридесет и шест годишната Санчес е известна с прям, но дружелюбен тон по време на интервютата, които взимаше. Тя е открита феминистка, която подкрепя декриминализирането на абортите. В Чили абортите бяха забранени в продължение на 30 години, като съвсем наскоро бе допуснато изключение по медицински причини.Вторият тур на изборите е насрочен за 17 декември.Днес избирателите ще трябва също да подновят голяма част от състава на парламента. Те ще изберат 155 депутати в долната Камара на депутатите и ще обновят половината от състава на горната камара - Сената. Допитванията показват, че десницата ще увеличи присъствието си в долната камара, но без да спечели абсолютно мнозинство, предаде Франс прес.", "date": "2017.11.19", "title": "Чилийците избират президент, милиардерът Пинера фаворит за поста"}
