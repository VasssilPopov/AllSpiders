{"url": "https://offnews.bg/volejbol/volejbolistite-ni-prikliuchiha-bezslavno-na-svetovnoto-688624.html", "text": "Мъжкият национален отбор по волейбол приключи участието си на световното първенство, на което сме съвместен домакин с Италия. В последния си мач воденият от селекционера Пламен Константинов тим отстъпи с 2:3 (19:25, 14:25, 25:21, 25:19, 10:15) пред Канада.Българите изиграха два безобразни първи гейма, след което се върнаха в мача, но в тайбрека тръгнаха лошо и канадците спечелиха след близо два часа игра. Така българите останаха трети в крайното класиране в група G. Двубоят с Канада нямаше значение, освен от морална гледна точка, тъй като отборът ни вече беше загубил шансове за финалната шестица.\"Не трябваше да изиграем два такива гейма. Не може да чакаш две части и после да се събудиш. Вкарахме мача в тайбрек и рискувахме. Това е лотария. По-голямото съжаление за нас е за първия ни мач с Иран и за четвъртия гейм от двубоя срещу Полша. Там беше ключът, за да пробием. Можеше и да има различно подреждане във втората фаза. Свързано е и със увереност, която на моменти ни липсва.В тайбрека не ни излязоха две ситуации и после пак играхме притеснено. Нямаше кой да извади отбора. Всичко това зависи и от опита. Това не беше максимумът. Игрово имахме сериозни проблеми през цялото първенство. На някои постове не намерихме играта си. Отборите виждат слабостите ни и ни противодействат по-лесно. Нямаме равностойни алтернативи. В тази формация топ осем или десет беше реалното класиране за нас. Може би беше заслужено. Не изиграхме спокоен шампионат”, коментира селекционерът Константинов, чийто договор с федерацията изтече с този двубой.", "date": "2018.09.23", "title": "Волейболистите ни приключиха безславно на световното"}
{"url": "https://offnews.bg/112/otkradnaha-20-000-leva-ot-magazin-na-goliama-targovska-veriga-688609.html", "text": "20 000 лева са били откраднати от магазин на голяма търговска хранителна верига в Асеновград.Сигналът за кражбата е подаден тази сутрин, съобщиха от полицията Пловдив пред \"Фокус\". Тогава е била установена липсата на парите от оборотните пари на магазина.В момента тече досъдебно производство, по което работят служители от полицията в Асеновград. Тя се извършва под наблюдението на Районната прокуратура.Все още се изяснява как и кога е извършена кражбата.", "date": "2018.09.23", "title": "Откраднаха 20 000 лева от магазин на голяма търговска верига"}
{"url": "https://offnews.bg/kultura/silata-na-roka-8-finalat-e-dnes-688607.html", "text": "Ами, какво да ви кажа, почитаеми рокаджии, малки и големи, от градове и села български, които не сте паднали в лепкавата паяжина на песимизма и попфолк антикултурата… Рокът го има. Продължават да го свирят не само старците, не само средното поколение улягащи бунтари, но и най-младите – онези които винаги са някъде между мечтата, подражанието и първия път на сцена.Даже само нашия сайт да следите, ще ви е направило впечатление, че концерти и фестивали има – из цялата страна; а това поне подсказва за някаква непримиримост у едно племе българи от всякаква възраст да подържат сакрално-шумния си досег с любимата музика.Снощи мина полуфиналът на Осмия фест „Силата на рока” (както го знаят: фестивалът на Милена Славова), в променилия адреса си RockIt, и показа точно това: дядовци и внуци не спират да го правят. Нататък ще разберете защо толкова съм се впечатлил от годините. Те го свирят, пеят го, май към момента повече на английски, но пък композиционно са и добри, и амбициозни. Днес е финалът с 8-те класирани късно снощи банди – вече в Маймунарника, а времето е хубаво и си струва да дойдете и да отпушите шише бира и страст.Осмото издание се задвижи – самата Милена и неуморимия модератор на конкурса за авторски БГ рок от самото му създаване, Васко Громков-ВаГро, споделиха с благодарности при откриването – благодарение на помощта на Министерството на културата и на „Музикаутор” (които имат за раздаване довечера и своя награда от 500 лв.). Не бива да пропусна да спомена, че групите пътуват на собствени разноски, а тази година видяхме и чухме участници от Бургас, Варна, Враца, Добрич, Плевен, Шумен, Русе, Сливница (освен софийските групи).В журито вчера, включващо Милена и Вагро-то, не се появи Владо Попа (възпрепятстван), но участвахме моя милост и колегата Ивайло Кицов. Липсваше ни Румен Янев, вярваме, че е бил някъде над нас през цялото време.Непроменен и прост регламент за кандидатите за награда и слава: демо с авторско парче, от което са селектирани 15-те качили се на сцената в RockIt за да се изявят в 10 минути. Освен конкурсната песен, те имат право на 2-ро (или – ако са кратки – и 3-то парче, по тяхно усмотрение и избор).Няколко думи за всеки, защото те го заслужават.High Voltage от Враца (2 кит, бас, уд и “мързелив” вокал): бяха откриваща банда, пяха на английски, но отиват на финала. Стържат в лоното на екстремните метални под-жанрове, но си струва да запомните името им. Един от двата кавъра на конкурсната вечер (този на Блексабатовия Параноид – техният прочит), които впечатлиха с творческата репрезентация.Born For Vengeance от Русе (кит, бас, уд и вок) след баталното си интро (неометъл) ни развинтиха с убийствен дет (на английски). Е, ще споделя какво, честно, си записах в листчето като журиращ и хроникьор: „Не си падам точно по тези крилца и кълки на шумния метъл, обаче тия направо ме убиват и аз се чувствам щастлив да потъна в пръстта…” И русенците са на финал.The Rebels са софиянци (2 кит, бас, уд, клав, вок; ученическа дамска формация) и всъщност имат едно единствено момче в бандата – 7-годишния китарист Божидар, висок в момента сигурно метър и пет, но с умения и каменно съсредоточено лице. Конкурсното им парче беше някакъв прото-пънк ала Милена, пяха на български и отиват на финала. Майката на Божо, която го остави сред нас – за кеф – до по-късничко, ни каза, че има вече 2 китари у дома, че се учи отлично и рокът не му бил просто хоби.Out Of Tune идват от Шумен (2 кит, бас, уд, вок) и вече са участвали в “Силата” през 2015 г. Ами, пораснали са, личи им. Зрял и плътен хардрок (на английски) в хроникалните шуменски традиции („Ира Деум” са само спонтанен пример). И с един текст, за който Вагрото рече, че такъв „лиричен” текст отдавна не бил чувал.Alive не са пътували по-малко, но сигурно по-бързичко; пристигат от Бургас (трио от кит, клав и уд) и се шегуват, че са група, създадена преди само 5 дни, не е ясно кой бил пратил от тяхно име парчето. Обемът на изсвирената музика (софтрок, класик, хард – на английски) надхвърли представата за трима души на сцената. Бяха мелодични, завладяващи и хората ги харесаха. Те предложиха и кавър на Dust in the Wind, който разтвори залата в една вселена на носталгия, приказки и доброта; а беше по-динамичен от оригинала. Вторият кавър на вечерта, който ще бъде запомнен. И те стигат до финала.Cortege от София (2 кит, бас, уд, вок) пяха на английски: амалгама от инди и гръндж, бяха добри, но някак „бавни”. Все някой трябва и да отпада за втората вечер.The Roost от София (2 кит, бас, уд, вок; с китаристка и басистка – която бе и водещ вокал – в състава) също вече са се пробвали в „Силата” и ще свирят и в Маймунарника днес. Конкурсното им парче (траш-спийд на български) бе добро, но не загатна какво още ни чака? Продължиха с микс от български кавъри (Стенли, Милениното „Месо”…) в траш-оцветяване и – може би – тъй затвърдиха оставените впечатление, че трябва да ги чуем поне и днес.G-Point Rock от София (кит, бас и уд – момчета и вокалистка) изпяха на български парчето си „Обичай ме, събличай ме”, една закачка от хард и пънк със смени на интонацията. Второто им парче (кавър) пък съдържаше фюжън-елементи, но просто можем да го вкараме в „рамките” като „инди” рок. Не стигат до финала и това е личното ми съжаление.58 Degrees, отново софиянци (кит, бас, уд и дамски вокал – може и да бъркам за нея, но имам дочути „подозрения”, че върви по стъпките на майка си). Обясниха, че цифрата на „градусите” била сбора от годините на членовете на бандата. Хубав, много леко поднесен инди-рок, стилно и уверено, на английски. Но пък не им стигна за финал.RPM от Плевен (2 кит, бас, уд; единият китарист е и вокал) пяха на английски и потвърдиха други регионални традиции, независимо от стила (малцина знаят, че една от най-конвертируемите ни БГ групи са „Pantommind” и са от Плевен). Да отбележа, че ми хареса мекотата, с която правят метъла си, старци като мен не харесват няколко часа само да им се крещи (наистина се шегувам, никоя от 15-те банди снощи не беше неподготвена или скучна). Плевенчаните стигат до финала.Le‘Push пътуваха чак от Добрич (2 кит, перк, вокалът е едната китара) бяха май единствената блус-формация на феста. Малко хора и инструменти, а много музика и глас. Като се сетя за емблематичните жанрове на добричката школа (рап и траш-плюс-дет) отпреди 20-и-повече години, тия тримата ме грабнаха. Янев, щеше да им се кефиш много! Пяха на български и английски и днес ще са отново в Маймунарника.Time Jugglers, софиянци (кит, бас, уд и дама-вокалистка) пяха също и на български и на английски. Парчетата им бяха добре направени, но – не че не ни харесаха – както вече написах, трябва да има победители и победени.Летците от Сливница, едно от двете имена на банди, пишещи се на кирилица (2 кит – единият и вокал, бас, уд) удариха и трите си парчета по нашенски, т.е. не на английски. И ме върнаха в нашенските касетки и демоалбуми на „Нови цветя” или „Високо напрежение” от времето на Второто поколение; със сценично поведение като за лайв-сцена, с привидно хаотичен, хм, всъщност адски добре дозиран пънк… който ги направи финалисти.Axez от Варна (2 кит, бас, уд и вок) се гласиха твърде дълго, а бяха и в края на програмата и това вероятно им изигра лош номер. Звучаха здраво (на английски) и отговарят на въпроса дали във Варна (която винаги съм приемал като рок столицата на ъндърграунда) екстремните метъл стилове са живи. Адски витални са, да знаете, събуждат и мъртвец.София Джеди подсказват откъде са и се пишат като джедаи на кирилица (кит, бас, уд и клав), но и пяха на български. Бяха със сценични облекла, имаха имидж, да ги вкарам в графата на „дядовците” (ако следвам увода си тук). Ъндърграунд? Пародиен рок? Хрумва ми „пънк-джънк”. Те пък вкараха много настроение в самия край на конкурсната вечер, но се оказа, че не им стигна за да повторят и днес. Моето лично второ съжаление.Ами това е. Засега. Знаем (жури, участващи и присъствали) вече кой какви ги свири, след няколко часа ще им се порадваме пак и ще разпределим наградите. „Силата на рока 8” постига целите си – буди заспалите, показва нови лица, доказва развитие и носи очакване за още повече от същото. Догодина.", "date": "2018.09.23", "title": "Силата на рока 8 (финалът е днес!)"}
{"url": "https://offnews.bg/sviat/tramp-zatiaga-pravilata-za-postoianno-prebivavane-v-sasht-688602.html", "text": "Правила, които ще направят по-трудно за живеещите в САЩ чужденци да получат разрешения за постоянно пребиваване, ако вземат социални помощи, ще предложи правителството на Доналд Тръмп, съобщи Ройтерс.Съгласно предложената от министерството на вътрешната сигурност регулация имиграционните служби ще преценяват дали лице, получаващо помощи, финансирани с пари на данъкоплатците, е \"в тежест на обществото\". Промените ще важат за хора, кандидатстващи за виза или за постоянно местожителство, уточнява БТА. Те няма да засягат кандидатстващите за американско гражданство.  Предложената регулация ще бъде публикувана във федералния регистър през следващите седмици, което е първа стъпка към окончателното й приемане. След това ще има два месеца време за обществен дебат и според резултатите властите могат да въведат промени в регулацията преди окончателното й приемане, което се очаква да бъде след няколко месеца. ", "date": "2018.09.23", "title": "Тръмп затяга правилата за постоянно пребиваване в САЩ"}
{"url": "https://offnews.bg/sviat/rusia-obvini-izraelskite-vvs-za-svalianeto-na-samoleta-j-v-siria-688604.html", "text": "Вината за свалянето на руския самолет Ил-20 в Сирия на 17 септември е изцяло на военновъздушните сили на Израел и на тези, които са взели съответното решение, заяви днес говорителят на министерството на отбраната на Русия Игор Конашенков, цитиран от ТАСС и БТА. Според него представените обективни данни сочат, че действията на израелските пилоти, довели до гибелта на 15 руски военни, говорят или за непрофесионализъм, или за престъпна небрежност. Израел предупредил Русия за удара на неговите изтребители Ф-16 в Сирия едновременно с началото на атаката, нарушавайки договора за предотвратяване на инциденти, допълни Конашенков. Генералът уточнява, че представител на командването на ВВС на Израел е съобщил в 21:39 на руското командване за предстоящи удари, а в 21:40 четири F-16 са ударили с авиобомби промишлени обекти в Литакия. Командирът на Ил-20 е успял да доложи за попадението със зенитна ракета и пожар на борда, както и за последвалото екстремно снижаване, преди самолетът да изчезне от радарите в 22, 03 часа. Конашенков уточнява, че 50 минути след поражението върху  руския самолет, оперативният дежурен в командния център на ВВС на Израел се е свързал с руската страна и е заявил готовност за помощ. Министърът на отбраната на Израел Авигдор Либерман изрази днес надежда, че отношенията с Русия ще могат да бъдат нормализирани след кризата, породена от свалянето на самолета Ил-20 на 17 септември, съобщи още ТАСС. ", "date": "2018.09.23", "title": "Русия обвини израелските ВВС за свалянето на самолета й в Сирия"}
{"url": "https://offnews.bg/obshtestvo/hora-ot-veliko-tarnovo-posreshtnaha-ferdinand-na-istoricheskata-gara-688610.html", "text": "На историческата гара \"Трапезица\" хора от Велико Търново \"посрещнаха\" Фердинанд и правителството на Александър Малинов.Възстановка пресъздаде събитията от преди 110 години, когато на 22 септември 1908 година на гарата към 10.00 часа пристига царският влак, изпратен от София в Русе. Тя е част от атракционното пътуване на ретро влака \"Корона експрес\" с парен локомотив, организирано от БДЖ - Пътнически превози. На жп гара Трапезица актьори от ДМТ\"Константин Кисимов\" пресъздадоха историческия момент, в който кметът на града Иван Вителов посреща княза и представителите на кабинета.Княз Фердинанд прочита манифеста, а по-късно приема да стане цар по предложение на министър-председателя и тогавашния председател на Народното събрание Христо Славейко.На гарата присъстваха търновци, облечени в традиционните за онова време дрехи, пресъздадени от възпитаниците на Професионалната гимназия по туризъм \"Д-р Васил Берон\".От фондовете на регионалния исторически музей беше извадена пишещата машина, на която е преписан манифестът и разпратен до всички области на страната.Бяха прочетени и поздравителните телеграми от цял свят, които Фердинад е получил след историческия акт на Независимостта.След едночасов престой влакът потегли за Трявна. Възстановката е част от проявите, включени в Националния календар на Европейската година на културното наследство.", "date": "2018.09.23", "title": "Хора от Велико Търново 'посрещнаха' Фердинанд на историческата гара Трапезица"}
{"url": "https://offnews.bg/temida/balgarin-arestuvan-v-sarbia-sled-katastrofa-s-zhertva-688608.html", "text": "Полицията в Сърбия е арестувала българин след катастрофа на магистралата Ниш-Белград, при която загина 69-годишна жена, съобщава БТА.Българинът е на 58 години и е в ареста за 48 часа, след което ще бъде отведен за разпит в прокуратурата.Жената е шофирала друга кола. Автомобилът излетял от пътя и се преобърнал върху покрива си, след което отзад го ударила колата, управляван от българския гражданин.Линейка от Ниш откарала жената в Спешния център в града, но въпреки усилията на лекарите да я спасят, тя починала от нараняванията си.", "date": "2018.09.23", "title": "Българин арестуван в Сърбия след катастрофа с жертва"}
{"url": "https://offnews.bg/sviat/porshe-niama-da-proizvezhda-poveche-dizelovi-koli-688606.html", "text": "„Порше” окончателно се отказва от дизела и така ще стане първият германски производител на автомобили, решил се на тази стъпка, обяви директорът Оливер Блуме.„Повече няма да има дизел при „Порше”, заяви Блуме, цитиран в неделното издание на в. „Билд”. Той добави, че компанията иска да се съсредоточи върху бензиновите и хибридните двигатели, а от 2019 г. – върху автомобилите с изцяло електрически мотори.„Никога не сме изобретявали и произвеждали сами дизелови двигатели, но имиджът на „Порше” все пак пострада. Кризата с дизела ни донесе много главоболия”, заяви Блуме. „Смятам, че модерните дизелови мотори остават атрактивни и щадящи околната среда. Те имат още бъдеще и голямо значение за автомобилната индустрия”, добави той.Три години след избухването на скандала с манипулираните емисии от дизеловите двигатели на \"Фолксваген\", делът на новите автомобили с дизелови двигатели в Германия спадна от 46 на 33%. Дизеловите коли са заплашени да бъдат забранени от редица германски градове заради замърсяването, което причиняват.", "date": "2018.09.23", "title": "Порше няма да произвежда повече дизелови коли"}
{"url": "https://offnews.bg/temida/oshte-tazi-vecher-otvaria-edin-ot-trite-zatvoreni-zavoda-na-vinprom-k-688612.html", "text": "Тази вечер ще бъде отворен винзаводът в село Церковски, съобщава бТВ.Това е една от трите фабрики за производство и бутилиране на спиртни напитки на \"Винпром Карнобат\", които бяха затворени преди дни от Агенция „Митници”.Фабриката за спиртни напитки в Церковски и заводът за бутилиране във Венец остават запечатани за още един ден. Решението е на Районния съд в Карнобат. Производствената база е собственост на задържания в ареста алкохолен бос Миню Стайков.По-рано днес се стигна до напрежение между работещите в затворените обекти и митническите служители. Работниците, които трябваше да са на смяна, дойдоха в завода, но не започнаха работа. Те скандираха: „Искаме заплати! Отворете ни завода!”. Напрежението ескалира и се пренесе към митническия екип.„Искаме митничарите да не стоят, а да тръгнат да събират доказателства, защото няма такива! Ние сме затворени с едно телефонно обаждане”, категоричен беше Динко Христов, главен механик.На извънреден брифинг Агенция „Митници” оповести откритите доказателства. Разпространи и видео с нелегално монтирано устройство във фабриката за производство на спиртни напитки в Церковски.„Служители на Агенция „Митници” установяват съществуването на кран, от който може да бъде изведен краен продукт етилов алкохол, или с прости думи казано спирт, без това извеждане да бъде контролирано от измервателни средства и без да бъде отчетено”, поясни зам.-директорът на Агенция „Митници” Юлиан Митков.„С прости думи работят митничарите: „Краде се!” – без доказателства. Как така? Аз казвам, че не се краде. Този кран се използва единствено при профилактика”, отговори на обвиненията Йовко Йовков, административен директор на фабриката.От митницата поискаха складовете да бъдат запечатани за още 60 дни. Това пренесе недоволството на работниците под прозорците на съда в Карнобат.", "date": "2018.09.23", "title": "Още тази вечер отваря един от трите затворени завода на 'Винпром Карнобат'"}
{"url": "https://offnews.bg/politika/pargov-fashizam-v-balgaria-e-imalo-i-triabva-da-se-protivopostavim-to-688615.html", "text": "\"Фашизъм в България е имало и е наш дълг да се противопоставим на това да не се повтори\".Това написа във Фейсбук лидерът на БСП - София Калоян Паргов.\"Куражът да се противопоставиш на фашизма е геройство, което заслужажава преклонение. На този ден преди 95 години избухва първото антифашистко въстание в Европа – Септемврийското въстание от 1923 година\", смята той.Според Паргов е дълг на българите да помнят историята и да браним истината.\"Тази вечер няма да има заря, но всеки от нас може да застане за минута в памет на саможертвата на героитеот Септемврийското въстание\", призова Паргов.", "date": "2018.09.23", "title": "Паргов: Фашизъм в България е имало и трябва да се противопоставим това да се повтори"}
{"url": "https://offnews.bg/112/dvama-dushi-sa-postradali-pri-katastrofa-vav-varna-688613.html", "text": "Двама души са пострадали при катастрофа във Варна. Няма опасност за живота им, съобщава \"Фокус\".Инцидентът е станал на кръстовището на ул. „Ген. Колев“ и ул. „Царевец“ около 14 часа днес. Тогава 23-годишен шофьор на лек автомобил е преминал на червен светофар на кръстовището на двете улици и е блъснал друг автомобил, управляван от 36-годишна жена.При инцидента са пострадали водачите на двата автомобила. Те са с контузии, прегледани са в болница и са освободени за домашно лечение", "date": "2018.09.23", "title": "Двама души са пострадали при катастрофа във Варна"}
{"url": "https://offnews.bg/sviat/erdogan-poiska-po-dobri-otnoshenia-s-germania-688616.html", "text": "Турският президент Реджеп Тайип Ердоган заяви днес, че ще работи за подобряване на политическите и икономическите връзки с Германия по време на визитата си в тази страна по-късно този месец, съобщи Ройтерс.Турция иска да подобри неприятните си отношения с Европа във време, когато нейните отношения със САЩ се влошиха и турската лира започна рязко да се обезценява.Ердоган заминава за САЩ, за да участва в сесията на Общото събрание на ООН и ще се срещне с американски инвеститори преди да замине за Германия на 27-29 септември.Нашият приоритетен дневен ред при посещението ми в Германия ще бъде напълно да оставим назад периода, преживян в последните години в нашите политически отношения, заяви Ердоган на пресконференция преди да замине за САЩ. Става дума също за стъпки, които могат да бъдат предприети за бъдещо развитие на икономическите ни връзки на взамино изгодна основа, каза Ердоган.Отношенията между Германия и Турция се влошиха след мерките на турските власти след провалилия се опит за преврат, когато десетки хиляди хора бяха хвърлени в затвора след 2016 г., включително германски граждани.Има известно стопляне през последните месеци след като Турция освободи един германо-турски журналист и позволи на друг германски гражданин да напусне страната. В Германия живеят около три милиона турци, повечето от които имат двойно гражданство. Германски служители вярват, че нямат друг избор освен да подобрят отношенията, независимо от загрижеността за човешките права в Турция.Германският финансов министър Олаф Шолц заяви след среща с турския си колега в петък, че Ердоган няма да моли за икономическа помощ, когато се срещне с германския канцлер Ангела Меркел.Турската лира загуби почти 40 процента от стойността си тази година, а Анкара обвини САЩ, че водят икономическа война срещу нея във връзка със съдбата на християнски пастор, задържан от Анкара.", "date": "2018.09.23", "title": "Ердоган поиска по-добри отношения с Германия"}
{"url": "https://offnews.bg/112/pozhar-gori-kraj-bania-688618.html", "text": "Голям пожар край град Баня в района на Пловдив, съобщава Нова тв.Огънят се простира на площ от над 500 декара. Повече от 4 часа екипи на пожарната от Пловдив и Карлово участват в потушаването на огнената стихия.90% от засегнатата площ е държавен горски фонд, а около 50 декара са лозови масиви. Вятърът в района усложнява ситуацията. До едно от местата не може да стигне тежка техника и затова гасенето се извършва на ръка с помощта на пръскачки и лопати.", "date": "2018.09.23", "title": "Пожар гори край Баня"}
{"url": "https://offnews.bg/sviat/makedonskiat-prezident-niama-da-glasuva-na-referenduma-za-imeto-na-str-688611.html", "text": "Македонският президент Георге Иванов няма да гласува на референдума за споразумението с Гърция за новото име на страната.\"Два пъти получих доверието на гражданите, за да не позволя промяна на Конституцията с цел промяна на името на Македония, да не приемам идеи и предложения, които биха застрашили македонската национална идентичност, спецификата на македонската нация, македонския език и македонския модел на съжителство. Не отстъпвам от това мое обещание. Затова на 30 септември няма да изляза да гласувам\", заяви Иванов пред Обединената македонска диаспора в Детройт, съобщи кабинетът на македонския президент, цитиран от вестник \"Нова Македония\". Според Иванов всеки гражданин има право да реши как да постъпи по отношение на този референдум - да излезе и да гласува или да не излезе и да бойкотира референдума.Македонският президент е на работно посещение в САЩ по повод участието си в 73-ата сесия на Общото събрание на ООН в Ню Йорк.", "date": "2018.09.23", "title": "Македонският президент няма да гласува на референдума за името на страната"}
{"url": "https://offnews.bg/politika/prestrelkata-gerb-bsp-prodalzhava-koj-kak-glasuva-po-kazusa-ungaria-688605.html", "text": "ГЕРБ атакува БСП  нейният лидер Корнелия Нинова за това как са гласували родните евродепутати за санкции срещу Унгария. Нямаше нито един колега от ГЕРБ в Европейския парламент да гласува в подкрепа на доклада, призоваващ за санкции срещу Унгария, коментира евродепутатът от ГЕРБ/ЕНП Андрей Новаков.  „Четиримата евродепутати на БСП обаче са се държали по четири различни начина“, посочи Тома Биков. Европейският началник на Нинова Сергей Станишев егласувал \"за\" доклада, Момчил Неков бил \"против\", Петър Курумбашев бил в залата, но не гласувал, а Георги Пирински въобще не бил в залата на ЕП, каза още Биков. По думите му позицията на БСП е била \"Исках да гласувам, ама нямах желание\", а Нинова е свикала Изпълнителното бюро след гласуването в ЕП. В петък лидерът на БСП Корнелия Нинова коментира, че от четиримата евродепутати на БСП само един - Сергей Станишев, е гласувал за санкции срещу Унгария. Тя призова премиерът Бойко Борисов да се въздържа от лъжи и да си погледне неговата група, защото Ева Мейдел се е въздържала при гласуването. Тома Биков посочи, че евродепутатите на ГЕРБ са гласували против доклада срещу Унгария по принципни причини, защото нито една държава член на Европейския съюз не може да бъде с отнет глас. Това не е европейска политика, заяви той. Биков припомни, че след това правителството взе решение за изработване на позиция, когато този въпрос бъде поставен в Съвета на ЕС. Той отбеляза, че не е ясно кога темата за Унгария ще бъде поставена на Съвета на ЕС, цитиран от БТА. Евродепутатът Андрей Новаков добави, че докладът със санкциите срещу Унгария е бил иницииран и прокаран основно с подкрепата на крайната левица, анархисти, комунисти и зелени. Не виждам как човек, определящ се за десен, би го подкрепил, посочи той. Когато ЕП е канил премиера на Унгария Виктор Орбан да обясни едно или друго, той винаги се е отзовавал, добави Новаков.", "date": "2018.09.23", "title": "Престрелката ГЕРБ - БСП продължава: Кой как гласува по казуса Унгария"}
{"url": "https://offnews.bg/sviat/izrael-othvarlia-doklada-na-moskva-za-svalianeto-na-ruskia-samolet-v-s-688617.html", "text": "Израелските военни повториха позицията си, че израелските действия не са причина за свалянето на руски самолет в Сирия миналата седмица, предаде ДПА.Армията заяви, че нейни изтребители не са използвали за прикритие руския самолет (твърдение, което Москва повтори и днес) и че те са се намирали в израелското въздушно пространство по времето, когато руският самолет е бил свален от сирийски огън.Израел отбеляза, че изчерпателните, прецизни и фактологични подробности са известни на съответните специалисти в руските въоръжени сили и че механизмът за координиране на действията между двете страни \"е действал в съответния момент\".Безопасността и здравето на руските военни в Сирия са ключов елемент при всяко одобрение за определено действие, дадено от висшите военни в израелската армия и в Израел, подчерта в изявление израелската армия.", "date": "2018.09.23", "title": "Израел отхвърля доклада на Москва за свалянето на руския самолет в Сирия"}
{"url": "https://offnews.bg/politika/zaharieva-kam-balgari-v-monreal-vie-ste-naj-dobrite-ni-poslanitci-po-688614.html", "text": "\"Най-голямата загуба по време на прехода бе загубата на хора. От една страна съжалявам, че не сте в България, но от друга страна точно вие сте най-добрите ни посланици. Където и да отида, президенти, премиери и министри подчертават, че дълбоко ценят таланта и трудолюбието на нашите  сънародници в техните държави. Надявам се част от вас да се върне.\"С тези думи вицепремиерът и министър на външните работи Екатерина Захариева се обърна към нашите сънародници в Канада, които се събраха да отпразнуват с нея Деня на независимостта в българската църква \"Свети Иван Рилски\" в Монреал.Храмът е купен от българските емигранти през 2009 г., а правителството ни помогна ремонта и създаването на българско училище там с 20 500 долара.\"България е държава с добро бъдеще за вашите деца. За първи път миналата година броят на напусналите страната вече е равен на тези, които са се завърнали. Знам, че ще отнеме време, но се надявам догодина завръщащите се да са повече\", каза още Захариева, цитирана от пресцентъра на МВнР.30-годишен мъж от публиката - Никола Цеков, успя да развълнува първия ни дипломат, след като й съобщи, че след 11 години живот в Канада смята да се върне в родината, въпреки че има добре платена работа и много приятели.Външният министър поздрави нашите сънародници и с 110-ата годишнина от обявяването на Независимостта на България. \"През тези 110 г. Българският народ мина през редица препятствия - тоталитарен режим, Студената война, а само преди няколко месеца приключи Българското председателство на Съвета на ЕС. Може да кажем, че днес се е сбъднала мечтата на Левски България да бъде равна на другите европейски народи. Сега подкрепяме и нашите партньори от Западните Балкани да станат част от ЕС\", каза тя.Захариева и българската посланичка в Канада Светлана Етрополски заявиха, че винаги са на разположение на сънародниците ни за оплаквания, препоръки и съдействие. След като децата от неделното училище и техните родители представиха богата фолклорна програма, външният министър, посланикът и българският консул от Отава поздравиха лично всеки един от гостите и разговаряха продължително време по повдигнати от тях въпроси в различни сфери - от това как да се подобри административното обслужване до възможностите за правене на бизнес между България и Канада.Официален представител на българската общност в Монреал е Българското културно-спомагателно дружество. Основано е през 1976 година с идеална цел. Членовете на дружеството и избраното от тях настоятелство са доброволци и организацията се поддържа с помощта на членски внос и дарения.Българо-канадският културен Център \"П. Хилендарски\" в Монреал бе основан през 2002 г. с цел насърчаване на културата, историята и българските традиции, подпомагане на развитието на социалните и културните връзки между България и Канада, организиране на кампании за набиране на средства за благотворителни цели, организиране на концерти, спектакли, изложби.През 2001 г е основан и Канадско-български културен институт \"Зорница\" с цел да предоставя социална, образователна, културна и бизнес информация на своите членове. Дружеството издава българоезичния вестник \"Зорница\", организира концерти, предлага помощ на новопристигналите български имигранти, поддържа библиотека с български книги.През 2016 г. неделното училище отвори още 2 допълнителни центъра в различни краища на Монреал, за да обхване по-голяма част от българската общност в града.На срещата присъстваха и членове на Канадско-българския бизнес съвет с председател Георги Паничерски - почетен консул на Република България в Монреал. Това е канадска асоциация с нестопанска цел, учредена на 18 април 1996 година.Неговата мисия е да насърчава обмена на стоки, услуги, информация и опит, както и икономическото сътрудничество между България и Канада.", "date": "2018.09.23", "title": "Захариева към българи в Монреал: Вие сте най-добрите ни посланици по света"}
{"url": "https://offnews.bg/sviat/es-razrabotva-novi-merki-za-zapazvane-na-satrudnichestvoto-s-iran-688619.html", "text": "Говорител на върховния представител на Европейския съюз за външната политика и сигурността Федерика Могерини каза, че ЕС интензивно разработва нови мерки за запазване на сътрудничество с Иран в банковия сектор и търговията.Освен че действа блокиращият регламент на Евросъюза, ние работим интензивно в тясна координация със страните членки и други партньори по съставянето на конкретни мерки, чиято цел е да бъде запазено сътрудничеството с Иран в ключови сектори на икономиката и най-вече в банковия сектор, търговията, инвестициите, петролния и транспортния сектор, каза говорителят на Могерини в интервю за ТАСС в навечерието на нейното участие в сесията на Общото събрание на ООН.Той напомни, че от 7 август действа блокиращ регламент, който обявява за недействителни на територията на САЩ санкциите на САЩ срещу Техеран.Говорителят каза още, че ЕС ще помогне за възстановяването на Сирия само ако там има политически преход.\"ЕС е готов да окаже подкрепа за възстановяването на Сирия само когато страната твърдо застане на път към всеобхватен, представителен и истински политически преход въз основа на резолюция 2254 на Съвета за сигурност на ООН и Женевското комюнике\", каза говорителят.Той заяви, че на 26 септември ЕС ще проведе в кулоарите на сесията на Общото събрание на ООН среща за Сирия в контекста на предложенията на брюкселската конференция \"Подкрепа за бъдещето на Сирия и региона\".Европейският съюз е готов и занапред да подкрепя Лондон по делото Скрипал, допълни говорителят на Могерини.Ще останем с Великобритания в стремежа й да има правосъдие по това дело и все така сме готови да окажем подкрепа, потвърди той. Представителят на дипломат номер едно на ЕС не отговори на въпроса на ТАСС дали Евросъюзът ще подкрепи призивите на британския премиер Тереза Мей за затягане на санкциите срещу Русия след нови обвинения по делото Скрипал. \"Що се отнася до санкциите на ЕС, то всяко решение за налагането им е от компетенцията на Съвета на ЕС, който трябва да взема решения по такива въпроси единодушно, посочи говорителят на Могерини.От самото начало следим делото на Сергей Скрипал и дъщеря му Юлия и изводите, направени от Европейския съвет през март, са много ясни, допълни той.Евросъюзът е убеден, че използването на химическо оръжие, включително и на токсични химически вещества, е абсолютно неприемливо и е заплаха за сигурността на всички, заключи говорителят, чието име не се споменава в информациите на ТАСС.", "date": "2018.09.23", "title": "ЕС разработва нови мерки за запазване на сътрудничеството с Иран"}
{"url": "https://offnews.bg/bojni/tajsan-fiuri-dzhoshua-e-baven-i-tromav-688603.html", "text": "Бившият шампион в тежка категория Тайсън Фюри не остана впечатлен от победата на Антъни Джошуа над Александър Поветкин. Британецът заяви, че сънародникът е бил твърде бавен и тромав.\"Мога да кажа с увереност, че нашият бой с Джошуа никога няма да се състои. Той и неговият отбор заявиха, че искат да проведат бой с Уайлдър или Уайт, а моето име дори не се спомена. Той е готов да се бие само с 39-годишен боксьор.Боят тази вечер е ясно доказателство, че ми предстои мач с най-добрия в тежката категория в момента в лицето на Уайлдър. Джошуа дори не е близо, той е бавен, методичен, тромав, така че неслучайно ме избягва, и аз на негово място бих постъпил така.Антъни не винаги е добър с краката. Да, той има удар, но това е всичко. Ще го засипя с крошета. Джошуа, ти си истински скитник, това ще бъде лесна битка, никога в живота си не съм виждал нещо по-скучно\", каза Фюри.На британеца Фюри му предстои мач за шампионския пояс на WBC с Дионтей Уайлдър. Той ще се проведе на 1 декември.", "date": "2018.09.23", "title": "Тайсън Фюри: Джошуа е бавен и тромав"}
{"url": "https://offnews.bg/sviat/pirati-napadnaha-korab-kraj-nigeria-688623.html", "text": "Пирати нападнаха плаващ под швейцарски флаг товарен кораб край бреговете на Нигерия. Има информация, че част от екипажа е отвлечен, предаде ДПА.Швейцарското външно министерство потвърди, че е уведомено за нападението.Според медийни информации на кораба е имало 19 души екипаж. Съобщава се, че 12 от тях са отвлечени.Компанията собственик на кораба каза, че никой от членовете на екипажа не е швейцарски гражданин.Има информация, че корабът е превозвал жито между Лагос и Порт Харкорт.Нигерийската морска служба заяви, че отвлечените членове на екипажа са от Филипините, Словения, Украйна, Румъния, Хърватия и Босна.", "date": "2018.09.23", "title": "Пирати нападнаха кораб край Нигерия"}
{"url": "https://offnews.bg/obshtestvo/pochina-aktrisata-rositca-danailova-688621.html", "text": " Актрисата Росица Данаилова почина на 84-годишна възраст, съобщи БНТ.Тя е родена на 26 ноември 1933 г. в София. Данаилова има повече от 200 роли в спектакли на Народния театър„Иван Вазов“, Сатиричния театър, Театъра на армията и „Сълза и смях“. Участвала е в игрални филми като \"Реквием за еднамръсница\" и \"ИИван Кондарев\", както и в телевизионни постановки.Росица Данаилова е завършила актьорско майсторство във ВИТИЗ „Кръстьо Сарафов“, и докторантура в Академията за театрално изкуство в Санкт Петербург.Омъжва се два пъти – първият път за големия български актьор Иван Кондов, а втория - за режисьора Константин Обрешков. Тя има две деца, Ламби Кондов, който също е актьор и Росица Обрешкова, която е режисьорка и преподавателка в НАТФИЗ.", "date": "2018.09.23", "title": "Почина актрисата Росица Данаилова"}
{"url": "https://offnews.bg/bojni/povetkin-razklati-dzhoshua-no-zagubi-688582.html", "text": "Британската звезда в тежката категория на професионалния бокс Антъни Джошуа защити три от четирите си пояса в дивизията, след като нокаутира руснака Александър Поветкин пред 90 000 зрители на “Уембли”.Развръзката в мача настъпи в седмия рунд, след като преди това двубоят вървеше с лек превес за Поветкин. В средата на седмия рунд обаче той беше подложен на истинска бомбардировка от страна на Джошуа - десни крошета, леви прави и ъперкъти, и изпадна в тежък нокдаун.Руснакът се изправи, за да бъде отново обсипан с удари и малко преди да падне отново на ринга съдията отсъди технически нокаут и победа за Джошуа. На Поветкин бе оказана първа помощ, като му поднесоха и кислородна маска, за да възстанови дишането си.Веднага след края на срещата Джошуа сподели, че няма никакъв проблем да срещне Дионтей Уайлдър за обединяващ дуел за всички световни титли и призова феновете да изберат следващия му опонент.", "date": "2018.09.23", "title": "Поветкин разклати Джошуа, но загуби"}
{"url": "https://offnews.bg/obshtestvo/patriarh-neofit-v-shiroka-laka-za-godishninata-na-ekzarh-stefan-688583.html", "text": "Негово Светейшество Българският патриарх и Софийски митрополит Неофит ще посети родопското село Широка лъка, където тържествено ще бъде отбелязана 140-годишнината от рождението на Българския екзарх Стефан.Патриархът ще бъде придружен от Светия Синод на БПЦ-БП.Честването в храма „Успение Богородично“ се организира от Пловдивската митрополия. Негово високопреосвещенство пловдивският митрополит Николай ще отслужи заупокойната света литургия в черквата, а негово светейшество българският патриарх Неофит ще отслужи заупокойна молитва пред бюст-паметника на екзарх Стефан в центъра на Широка Лъка.Екзарх Стефан е автор на множество слова и богословски трудове издадени в двадесет и шест книги и над хиляда сборни издания, издадени на чужди езици, между които „На път за Дамаск“, „Българската църква“, „Същината на пастирското служение“, „Религия и наука“. В свое послание екзарх Стефан първи споделя че църквата в Широка Лъка му е помогнала да завърши семинария и да отдаде живота си на вярата, тъй като бил кръгъл сирак.", "date": "2018.09.23", "title": "Патриарх Неофит в Широка лъка за годишнината на Екзарх Стефан"}
{"url": "https://offnews.bg/obshtestvo/rabotnitci-braniat-fabrikite-na-miniu-stajkov-s-protest-napadnaha-mit-688588.html", "text": "Работници от запечатаните заводи за алкохол на Миню Стайков край Карнобат отново излязоха на протест заради затворените обекти. Те нападнаха екип на митниците, което доведе до намеса на жандармерията. Униформени охраняват жп линията Бургас - София, която се намира в непосредствена близост до завода и вчера беше блокирана за два часа. С плакати и знамена стоят пред портала на производствената база.Те обвиняват в лъжа директорът на агенция \"Митници\" в Бургас Валери Стефанов, който каза вчера, че има писмена заповед за запечатването на трите фабрики за спиртни напитки на \"Винпром Карнобат\". \"Заповед има, но тя е само за извършването на проверка\", каза инженер-технологът и директор на един от данъчните складове Танчо Драгиев, цитран от БНР. Над 300 служители на затворените от агенция \"Митници\" фабрики за алкохол се събраха снощи за два часа на централния площад в Карнобат с искане да бъдат запазени работните им места. Близо 10 милиона лева са загубите за двата дни, в които производството е спряно, твърди търговският директор Емил Пилев. \"Обричат ни на глад\", заявиха протестиращите:Според хората митничарите трябва да събират доказателства, което не правят, а заводът е запечатан неоснователно.Кметът на Карнобат Георги Димитров изрази своите опасения, че ако фабриките за алкохол на Стайков останат затворени, това ще бъде фатално за общината.„Градът е зависим от този бизнес. Имаме почти нулева безработица, благодарение главно на този работодател”, каза още Димитров, цитиран от бТВ. Заповедта за затварянето на фабриките вече е обжалвана.", "date": "2018.09.23", "title": "Работници бранят фабриките на Миню Стайков с протест, нападнаха митничари"}
{"url": "https://offnews.bg/obshtestvo/90-km-po-chast-ot-trakia-utre-zaradi-dupki-po-asfalta-688587.html", "text": "Ограничение на скоростта до 90 км/ч по АМ „Тракия” в участъка Чирпан-Стара Загора се въвежда утре, причината е неравности по пътната настилка, съобщи АПИ. Поради ремонт на съоръженията при 17-ти и 18-ти километър в посока Бургас движението се осъществява двупосочно в платното за София. На 24 септември ще има две ленти за София и една лента за Бургас. Шофьорите да се движат с повишено внимание в участъка между Ихтиман и тунел „Траянови врата” от км 45 до км 53, където е въведено ограничение на скоростта до 90 км/ч в двете платна за движение, поради неравности на пътната настилка и извършване на ремонтни дейности.Ремонт се извършва и на моста над р. Елшишка при 89-ти км на АМ „Тракия“. Движението се осъществява двупосочно в платното за Пловдив. Шофьорите могат да използват алтернативни маршрути. За пътуващите от София към Пловдив отбиването е при пътен възел „Церово“ на АМ „Тракия“ по път III-8402 Виноградец - Карабунар - Злокучене – Септември, път I-8 Лозен - Звъничево - Пазарджик - Мало Конаре - Говедаре, път III-8005 - с. Цалапица до пътен възел „Цалапица“ на АМ „Тракия“, и обратно за идващите от Пловдив към София; от пътен възел „Церово“на АМ „Тракия“ се отбива по път III-8402 Виноградец – Карабунар, път III-3704 Бошуля - Пазарджик, път I-8 Пазарджик - Мало Конаре - Говедаре, път III-8005 с. Цалапица до пътен възел „Цалапица“ на АМ „Тракия“, и обратно за идващите от Пловдив към София; от пътен възел „Калугерово“ на АМ „Тракия“ се отбива по път III-803 Динката - Драгор, път II-37 /Пазарджик/, път I-8 Пазарджик - Мало Конаре - Говедаре, път III-8005 с. Цалапица до пътен възел „Цалапица“ на АМ „Тракия“, и обратно за идващите от Пловдив към София. Утре за улеснение на трафика в края на трите почивни дни, ще има две ленти за София на автомагистрала „Хемус“ в участъка с виадуктите, които се ремонтират на територията на Софийска област.  От 14 ч. до 20 ч., се ограничава движението на камионите над 12 тона по автомагистралите и най-натоварените пътища. ", "date": "2018.09.23", "title": "90 км по част от Тракия утре, заради дупки по асфалта"}
{"url": "https://offnews.bg/bojni/zhestok-skandal-raztarsi-mma-u-nas-688593.html", "text": "Жесток скандал разтърси смесените бойни изкуства (ММА) в България. Оказа се, че популярният варненски клуб \"Десант\" е бил изключен от Българска федерация по ММА (БФММА) тази седмица.Това обяви Николай Добруджански - главният треньор и собственик на отбора в своя фейсбук публикация. Скандалното е, че това е най-титулованият клуб в България, който за краткото си съществуване от три години успява да наложи доминацията си у нас.Добруджански смята, че изключването е било наложено от президента на федерацията Станислав Недков-Стъки заради интереса му от финансирането на федерацията и как се разпределят парите, взети от Министерството на младежта и спорта за подобряване и развиване на ММА средата в страната.Страна в скандала взе и един от най-популярните ни бойци Деян Топалски, който застана зад Добруджански. В своя публикация плевенчанинът обяснява, че заради личността на Стъки най-известните и популярни клубове по ММА у нас не членуват във федерацията, ръководена от Недков.", "date": "2018.09.23", "title": "Жесток скандал разтърси ММА у нас"}
{"url": "https://offnews.bg/ikonomika/mrrb-otchete-saniranite-sgradi-naj-mnogo-zavarsheni-v-burgas-688592.html", "text": "От старта на Националната програма за енергийна ефективност на многофамилни жилищни сгради до края на август тази година са обновени 1364 от общо 2022 сгради със сключени договори за целево финансиране с Българската банка за развитие.Продължава работата по останалите участващи в програмата сгради. По 336 блока се изпълняват строително-монтажни дейности, а другите предстои да бъдат санирани, отчете МРРБ. Най-много завършени сгради има в областите Бургас (181), Благоевград (169) и Хасково (137). Сред общините се открояват центровете на тези области, а също и Стара Загора и Пазарджик. В община Бургас са обновени 161 сгради, по 40 се работи, а 4 са със стартирали дейности по техническо обследване. Сключените договори за целево финансиране в общината са 205.138 са завършените сгради в община Благоевград. По пет сгради се извършват строително-монтажни дейности. Те са последните в общината със сключени договори за целево финансиране.В община Хасково са сключени договори за целево финансиране със 111 сдружения на собственици. Енергийноефективни мерки вече са въведени в 71 жилищни многофамилни сгради, още 6 са в изпълнение, а 24 са със стартирали дейности по техническо обследване.В Стара Загора са въведени в експлоатация 68 сгради и се работи по 7, като след тяхното завършване в общината ще са обновени всички сгради, одобрени за участие в програмата.В Пазарджик са завършени всички 41 сгради със сключени договори за целево финансиране.", "date": "2018.09.23", "title": "МРРБ отчете санираните сгради, най-много завършени в Бургас"}
{"url": "https://offnews.bg/medii/otkradnat-zhivot-v-top-tri-na-festival-v-solun-688584.html", "text": "Сериалът “Откраднат живот” се класира в топ 3 на сериалите с най-добър сценарий на фестивала “Медиамикс” в Солун. В надпреварата участваха телевизионни продукции от целия свят, съобщи Нова тв. За традиционните награди “Златен чадър” се бориха и още родни продукции. Сред тях шоуто “Като две капки вода” и онлайн сериалите “Следвай ме” и “Килерът”. Фестивалът “Медиамикс” се провежда за 24-та поредна година. Събитието събира на едно място десетки от най-популярните продуценти, актьори и медийни експерти на Балканите.„Много сме щастливи че бяхме номинирани. Радваме се, че се появяваме на пазара - забелязаха ни в голямото европейско телевизионно кино”, сподели Христина Апостолова.„Щастливи сме, че сме тук. Искам да благодаря на целия екип на сериала и на NOVA. Искам да изиграя още и още. Най-важната част от нашата работа е да надграждаме това, което са ни постлали, слава Богу приятно, сценаристите. Разочарован съм от това, което успяваме да съсипем, защото ние актьорите често съсипваме хубавия сценарий”, каза Юлиан Вергов.„Всичко започва от хартията, но това, което е много важно, е, че “Откраднат живот” е ежедневен сериал и се съревноваваше със седмични сериали, най-добрите европейски продукции. Това да бъдем номинирани в топ 3 е невероятно постижение”, каза Иван Спасов.", "date": "2018.09.23", "title": "Откраднат живот в топ три на фестивал в Солун"}
{"url": "https://offnews.bg/tenis/dimitrov-i-gofen-zagubiha-na-dvojki-na-laver-cup-688596.html", "text": "Най-добрият ни тенисист Григор Димитров и партньорът му на двойки Давид Гофен загубиха срещу Ник Кирьос и Джак Сок с 2:0 сета (3:6, 4:6) мача си на двойки на демонстративния турнир \"Лейвър къп\" в Чикаго.Звездният дует Роджър Федерер и Новак Джокович също загубиха в мача си, след като бяха победени от Кевин Андерсън и Джак Сок, които стигнаха до успеха след 6:7(5), 6:3, 10:6.Така Отборът на Света съкрати значително изоставането си от този на Европа на само две точки за 5:7, след като резултатът бе едва 1:7 след първите два мача за деня.Тази вечер Федерер и Зверев ще играят двойки срещу Сок и Иснър, а освен това Маестрото има мач на сингъл срещу Големия Джон след това. юНовак Джокович има пред себе си сблъсък с Ник Кириос, който е последен от днешната програма и ще се състои утре сутринта българско време.Роджър Федерер/Александър Зверев - Джак Сок/Джон Иснър (започва от 20:00 часа българско време) Роджър Федерер - Джон Иснър, Александър Зверев - Кевин Андерсън, Новак Джокович - Ник Кириос", "date": "2018.09.23", "title": "Димитров и Гофен загубиха на двойки на Laver Cup"}
{"url": "https://offnews.bg/obshtestvo/ekstrijm-fest-i-ran-2018-promeniat-dvizhenieto-v-sofia-avtobusi-sas-s-688585.html", "text": "„Екстрийм фест 2018” променя движението в София днес, съобщи Столична община.До полунощ се забраняват престоят, паркирането и влизането на пътни превозни средства на ул. „Ген. Гурко” между бул. „Васил Левски” и бул. „Евлоги и Христо Георгиеви”. Частично се променят маршрути на няколко автобуса. Линия № 9 (в посока пл. „Орлов мост”) ще се движи от бул. „Евлоги и Христо Георгиеви” по бул. „Цар Освободител”, бул. „Васил Левски”, ул. „Шипка” и по маршрута си. Автобусите ще спират на временна спирка на бул. „Евлоги и Христо Георгиеви” на 50.00 метра преди бул. „Цар Освободител”. Линия № 10-ТМ ще вози по скъсен маршрут  (в посока площад „Възраждане”): от метростанция „Витоша” по маршрута си до кръстовище бул. „Евлоги и Христо Георгиеви” и ул. „Ген. Й. В. Гурко”, наляво по ул. „Ген. Й. В. Гурко”, по бул. „Евлоги и Христо Георгиеви” и по бул. „Драган Цанков” по маршрута си до метростанция „Витоша”. Линии с № 84 и 184: от бул. „Цариградско шосе” по бул. „Евлоги и Христо Георгиеви”, обратен завой при национален стадион „Васил Левски”, бул. „Евлоги и Христо Георгиеви” и по бул. „Цариградско шосе”, по маршрутите. Въвежда се временна организация на движението и заради провеждане на първото издание на „Студентски град Рън 2018”.До 12.00 часа се забранява влизането на пътни превозни средства по:  ул. „Проф. Иван Странски” между ул. „Акад. Борис Стефанов” и ул. „Акад. Стефан Младенов”;  ул. „Акад. Стефан Младенов” между ул. „Проф. Иван Странски” и ул. „8-ми декември”;  ул. „Акад. Борис Стефанов” между ул. „8-ми декември” и ул. „Проф. Иван Странски”; ул. „8-ми декември” между ул. „Акад. Борис Стефанов” и ул. „Акад. Стефан Младенов”.Променят се маршрутите на: Автобуси №69, 70 и 123: от НСБАЛ по онкология по маршрутите до кръстовище ул. „Акад. Стефан Младенов”и ул. „Баку”, наляво по ул. „Баку”, надясно по ул. „Росарио” и наляво по ул. „8-ми декември”.  Автобуси по линия 94 (в посока Студентски град): от СУ „Св. Климент Охридски” по маршрута до кръстовище ул. „Акад. Стефан Младенов” и ул. „Баку”, наляво по ул. „Баку”, по ул. “Росарио”, наляво по ул. „8-ми декември”, по бул. „Св. Климент Охридски”, по бул. „Д-р Г. М. Димитров” и по ул. „Никола Габровски” и по маршрута до СУ „Св. Климент Охридски” (еднопосочен маршрут)Автобуси по линия 102 (в посока Студентски град): от ж.к. „Овча купел” по маршрута до кръстовище бул. „Д-р Г. М. Димитров” и ул. „Симеоновско шосе”, надясно по ул. „Симеоновско шосе”, ул. „Симеоновско шосе” и по ул. „Стоян Михайловски” по маршрута (еднопосочен маршрут). Автобуси по линия 280 (в посока Студентски град) : от СУ „Св. Климент Охридски” по маршрута до кръстовище ул. „8-ми декември” и ул.„Росарио”, по ул. „Росарио”, по ул. „Баку”, по ул. „Акад. Стефан Младенов”, по бул. „Д-р Г. М. Димитров” и по маршрута до СУ „Св. КлиментОхридски” (еднопосочен маршрут)Автобуси по линия 413 (в посока Технополис Младост 4): от централна гара по маршрута до кръстовище ул. „Акад. Стефан Младенов” и ул.„Баку”, по ул. „Баку”, по ул. „Росарио” и по ул. „8-ми декември” по маршрута двупосочно. ", "date": "2018.09.23", "title": "Екстрийм фест и Рън 2018 променят движението в София, автобуси със сменен маршрут"}
{"url": "https://offnews.bg/112/mlad-mazh-zagina-v-blagoevgrad-padnal-v-shahta-na-novostroiashta-se-s-688589.html", "text": "Мъж на 29 години е починал при падане в междустълбищна шахта на новострояща се сграда в Благоевград, съобщи МВР. Сигналът е получен около 2:39 часа тази нощ на тел.112. Загиналият младеж е от Перник. Той слизал от висок етаж на новострояща се сграда в ж.к.”Ален мак” в Благоевград и паднал в шахтата, след което е починал. Причините се изясняват. По случая е образувано досъдебно производство. Работата продължава.", "date": "2018.09.23", "title": "Млад мъж загина в Благоевград, паднал в шахта на новострояща се сграда"}
{"url": "https://offnews.bg/politika/svilenski-nikoga-ne-e-rano-za-predsrochni-izbori-688594.html", "text": "Никога не е рано за предсрочни избори. Това заяви депутатът от БСП Георги Свиленски по БНР. Той коментира изказването на президента Румен Радев, че това управление няма алтернатива: „Какво значи няма алтернатива? Алтернативата я казват българските граждани. Когато има избори, те с гласа си показват дали има алтернатива. Вероятно президентът визира случая, че в рамките на този парламент няма друга конфигурация, която да може да управлява. „Визия за България“ не е проектът, не е партийната програма на БСП, а протегната ръка за разговор с обществото, смята Георги Свиленски, който се позова на отзиви за платформата. По думите му „всички са единодушни, че е крайно време в България да има такъв документ и обединение около някаква нова програма за развитие на държавата“. Ако на българските граждани им харесва това, което е в монета, ако им харесва този начин на живот, БСП няма какво да направи, освен да продължи да пропагандира тази нова визия и тези идеи, които има за развитие“. Свиленски потвърди, че едно от обсъжданите в БСП имена за конституционен съдия, е на Янаки Стоилов, но натози етап все още няма официална номинация. ", "date": "2018.09.23", "title": "Свиленски: Никога не е рано за предсрочни избори"}
{"url": "https://offnews.bg/futbol/treniorat-na-tcska-dade-predimstvo-na-levski-v-derbito-688591.html", "text": "Треньорът на ЦСКА Нестор Ел Маестро изрази мнение, че Левски ще има минимално преимущество срещу неговия отбор с оглед на това, че ще има по-лесен мач през седмицата за Купата на България.Сърбинът сподели мнението си след успеха над Ботев (Враца) с 2:0. \"Армейците\" победиха с 2:0 в мач от деветия кръг на Първа лига, който се игра на стадион \"Огоста\" в Монтана.\"Всеки мач е труден, това е сериозна седмица за нас, защото имаме 3 силни мача, доволен съм, че направихме първата стъпка към успеха\", заяви треньорът на столичани.\"Ще бъде трудно във вторник срещу Монтана. Мачовете за Купата винаги за по-специални, а дербито е най-трудният двубой от всички. Не смятам, че в дербитата има фаворит. Мисля обаче, че Левски има леко преимущество, защото за Купата няма кой знае колко труден мач (б.р. \"сините\" срещат Атлетик Куклен).Ще направим всичко възможно да спечелим срещите с Монтана и Левски\", коментира Ел Маестро.ЦСКА остава на лагер в Монтана, където във вторник (25 септември) от 19:00 часа на стадион \"Огоста\" ще се изправи срещу едноименния отбор в мач от 1/16-финалите на турнира за Купата на България. В следващия кръг от Първа лига е първото вечно дерби за сезона. ЦСКА ще приеме Левски на Националния стадион \"Васил Левски\" на 29 септември (събота) от 17:00 часа.", "date": "2018.09.23", "title": "Треньорът на ЦСКА даде предимство на Левски в дербито"}
{"url": "https://offnews.bg/futbol/gatuzo-otseche-iguain-e-po-dobar-ot-ronaldo-688601.html", "text": "Треньорът на Милан Дженаро Гатузо сподели, че нападателят на \"росонерите\" Гонсало Игуаин е по-добър от суперзвездата на италианския хегемон Ювентус Кристиано Роналдо.\"Кой е най-добър в Серия А? Игуаин или Роналдо? За мен Гонсало е най-добрият нападател в света. Той е истински шампион и трябва да се възползваме максимално от плюсовете му\", каза Гатузо преди днешното домакинство на Аталанта.Откакто премина на \"Сан Сиро\" Игуаин има 2 гола и 1 асистенция в 4 официални мача. Той се разписа при победата с 1:0 над Дюделанж в Лига Европа и при равенството 1:1 с Каляри преди седмица. Головият пас беше към Патрик Кутроне, който донесе победата за Милан над Рома в 95-ата минута.През лятото Юве пусна аржентинския стрелец на \"Сан Сиро\" след привличането на Роналдо. Италианският шампион беше принуден да се раздели с Игуаин заради високата му заплата. Португалската звезда също има две попадения през сезона – и двете при успеха над Сасуоло с 2:1.", "date": "2018.09.23", "title": "Гатузо отсече: Игуаин е по-добър от Роналдо"}
{"url": "https://offnews.bg/politika/gerb-predlaga-krasimir-vlahov-za-konstitutcionen-sadia-688595.html", "text": "Доскорошният заместник-председател във Върховния касационен съд и ръководител на гражданската колегия Красимир Влахов ще е кандидатът на управляващите за конституционен съдия.Това съобщи по БНР зам.-председателят на ГЕРБ Цветан Цветанов. Номинацията вече е обсъдена с лидерите на партиите от групата на Обединените патриоти - Красимир Каракачанов, Волен Сидеров и Валери Симеонов и по думите на Цветанов те одобряват номинацията.Предстои във вторник групите на ГЕРБ и патриотите да изслушат Влахов и официално да го номинират.", "date": "2018.09.23", "title": "ГЕРБ предлага Красимир Влахов за конституционен съдия"}
{"url": "https://offnews.bg/kultura/preporachvame-vi-az-sam-ti-adrana-po-nedovarshen-roman-na-dimitar-688460.html", "text": "Днес от 18.00 часа в Дом на киното може да гледате българския филм \"Аз съм ти, Адриана\" на режисьора Петър Попзлатев.Във филма участва цяла плеяда любими български актьори - Жанет Спасова, Ирмена Чичикова, Богдан Глишев, Захари Бахаров, Ованес Торосян, Владимир Пенев, Михаил Билалов и много други.Филмът е базиран на недовършения роман на Димитър Димов „Роман без заглавие“ и продължението му, написано от дъщеря му Теодора Димова под заглавието „Адриана“.Главната героиня е красивата Адриана, светска лъвица от стария хайлайф. На преклонна възраст тя се връща към миналото си. В спомените я връща младата Юра, която възрастната дама наема за своя компаньонка. Двете се сближават и съдбите им се преплитат.Обява за работа е станала повод за срещата на 24-годишната студентка Юра с възрастната Адриана, наследила състоянието на своя богат баща. Срещата променя съдбите на двете жени. Юра постепенно обиква Адриана, която търси не просто сродна душа и спасение от самотата, а и изкупление на тежката вина, която носи през целия си живот. През 30-те години на ХХ век Адриана е изкусена да опита от всички удоволствия в реалността или поне да избяга в илюзиите. Годеницата на съблазнен от нея пилот се самоубива.Юра е сирак от дете. Срещата на Юра е с Адриана не е случайна, а уредена от баба й (Жана Стоянович), която всъщност е сестра на загиналата преди 70 години годеница. Когато Юра разбира това, тя трябва да вземе отлагани решения за бъдещето, а и да остави Адриана да си отиде с мир от този свят.", "date": "2018.09.23", "title": "Препоръчваме ви: 'Аз съм ти, Адрана' по недовършен роман на Димитър Димов с най-известните бг актьори"}
{"url": "https://offnews.bg/sviat/pozhar-v-universitet-na-krit-studentite-sa-evakuirani-688598.html", "text": "Пожар е избухнал днес сутринта в университета в Крит, съобщи електронното издание на гръцкия вестник Катемерини. Гъст черен дим се издига над пристанището в Ираклио, пламъците са се насочили към болницата „Венизелейо“. 28 екипа на пожарната се борят с огъня.Полицията блокира достъпа до университета и евакуира студентите, които са били на територията на университета.Сградата, която е пламнала, не се използва. Причината за възникването на пожара се изясняват. ", "date": "2018.09.23", "title": "Пожар в университет на Крит, студентите са евакуирани"}
{"url": "https://offnews.bg/obshtestvo/spirt-biaga-ot-aktciz-po-spetcialna-traba-ot-skladovete-na-vinprom-kar-688599.html", "text": "Тежки нарушения са установени в складовете на „Винпром Карнобат”, които бяха запечатани за 48 часа, обявиха от Агенция Митници. От агенцията поискаха складовете да бъдат запечатани за още 60 дни. Протестите на работещите в заводите на задържания Миню Стайков продължават. Митничарите са открили специално монтирано устройство – тръба, която отвежда спирт, който не се декларира пред държавата. От агенцията твърдят, че щетите може да се окажат големи, тъй като на 100 литра се плаща 1000 лв. акциз. Предприятието е проверявано и в миналото, но не е ясно кога е извършена последната проверка, нито кога е поставено устройството, с което са отклонявани количествата спирт.За подобно нарушение може да бъде отнет лиценза на компанията. Разследването срещу Стайков започна преди две седмици, когато при акция на спецпрокуратурата той и още 10 души бяха арестувани. ", "date": "2018.09.23", "title": "Спирт бяга от акциз по специална тръба от складовете на Винпром Карнобат"}
{"url": "https://offnews.bg/obshtestvo/i-dnes-prohodat-shipka-ostava-zatvoren-688497.html", "text": "И днес от 7:30 ч. до 17:30 ч., ще бъде ограничено движението през Шипченския проход - път I-5 Габрово - Шипка в участъка от 155-ти до 183-ти км. Спирането на трафика е заради продължаващото автомобилно планинско състезание „Шипка – Дамасцена 2018“, съобщават от АПИ.По време на състезанието трафикът ще бъде пренасочен през Прохода на Републиката - път II-55, по следните обходни маршрути:За пътуващите от Габрово към Казанлък МПС ще се насочват към Прохода на Републиката от кръстовището с път III-552 Трявна - Белица - Вонеща вода до път II-55 Проход на Републиката и след това по подбалканския път I-6 до Казанлък и обратно;За пътуващите от Велико Търново към Казанлък трафикът ще се отклонява при разклона за град Дебелец по път II-55 Прохода на Републиката и след това по път I-6 до Казанлък;За пътуващите от Стара Загора до Велико Търново движението ще се отклонява на пътен възел „Мъглиж“ на подбалканския път I-6 в посока път II-55 Проход на Републиката - Велико Търново.Необходимо е шофьорите да карат внимателно, да спазват поставената сигнализация и указанията на „Пътна полиция“.Движението на моторните превозни средства по път I-5 (E85) ще бъде възстановено след 17:30 ч.", "date": "2018.09.23", "title": "И днес проходът Шипка остава затворен"}
{"url": "https://offnews.bg/obshtestvo/esenta-dojde-ofitcialno-oshte-dva-dni-toplo-vreme-posle-do-20-gra-688578.html", "text": "Топъл и по-облачен ще е първият есенен ден. Астрономическата есен настъпи в 4,54 часа.Днес ще духа слаб до умерен северозападен вятър. Максимални температури ще са между 26 и 31 градуса, според прогнозата НИМХ. Над Черноморието облачността ще е променлива, с повече слънце в следобедните часове, но няма да вали. Термометрите на брега ще се качат до 23-25 градуса, а след вълните от два бала до 22 градуса.Над планините облачността ще е променлива и валежи са малко вероятни. Ще духа умерен запад-северозападен вятър. Максималната температура на 1200 метра ще е около 22°, а на 2000 метра – около 15 градуса. Утре температурите ще се повишат, но само в източната част от страната. В западната предстои понижение. Във вторник градусите няма да надхвърлят 20°. От сряда се очакват валежи, които ще донесат допълнително захлаждане. ", "date": "2018.09.23", "title": "Есента дойде официално: Още два дни топло време, после - до 20  градуса"}
{"url": "https://offnews.bg/sviat/ekipat-na-tereza-mej-se-gotvi-za-predsrochen-vot-688581.html", "text": "Съветници на британския премиер Тереза Мей са започнали извънредно планиране във връзка с възможни предсрочни избори през ноември, за да спасят както Брекзит, така и нейния пост, съобщи вестник „Сънди таймс”, цитиран от Ройтерс.Двама високопоставени представители на политическия екип на „Даунинг стрийт” изготвят стратегии за спечелване на подкрепата на обществото за нов план в случай на избори тази есен, твърди изданието, уточнява БТА. В петък Тереза Мей произнесе в Лондон реч, в която остро критикува останалите 27 страни от Европейския съюз, че са заели толкова твърда позиция в преговорите за напускането на британците, че процесът е блокирал.Това се случва 7 месеца преди страната да напусне ЕС, а договор как това да се случи организирано все още няма.Към момента няма официално потвърждение от кабинета за подготовката за избори.", "date": "2018.09.23", "title": "Екипът на Тереза Мей се готви за предсрочен вот"}
{"url": "https://offnews.bg/politika/plevneliev-dvama-generali-se-boriat-za-narodnata-liubov-premierat-ot-688590.html", "text": "Гледаме сериал – двама силни генерали се борят за народната любов. Премиерът като по-мъдър отстъпва. Една демокрация върви напред когато институциите, а не егото я движат. Това коментира предишният президент Росен Плевнелиев за противоборството между премиера Бойко Борисов и държавния глава Румен Радев. Плевнелиев нападна наследника си на \"Дондуков\" 2 и за пореден път го обяви за популист. Радев се бори за народната любов и това е популистко. Той си е направил добре сметката, че рейтингът на Народното събрание е много малък - около 15%. Следователно едни други 85% от обществото не одобряват действията на народните избраници. Радев громи Народното събрание още от ден първи, заяви Плевнелиев.За мен не са тайна зависимостите на българския държавен глава от Москва. В момента влизаме в едно много сериозно противопоставяне с Кремъл по отношение на два стратегически проекта, които са от геостратегическа важност за Русия. Ще има много сериозен сблъсък в България по тази тема. Единият е амбицията на правителството да станем член на еврозоната. В нея ще се случи новата вълна на интеграция. Същевременно се притеснявам, че държавният глава ще направи всичко възможно да се противопостави на този важен ход за България, от който в Кремъл ще ги заболи, коментира още Росен Плевнелиев.", "date": "2018.09.23", "title": "Плевнелиев: Двама генерали се борят за народната любов, премиерът отстъпва като по-мъдър"}
{"url": "https://offnews.bg/sviat/belgijski-lider-iska-da-badat-konfiskuvani-smartfonite-na-nelegalnite-688600.html", "text": "Лидерът на най-голямата партия в Белгия - \"Нов фламандски алианс\", предлага да бъдат конфискувани смартфоните на преминаващите през страната нелегални мигранти. Така трафикантите на хора няма да имат връзка с тях. Временните центрове в страната са пълни, правителството обмисля да заеме от съседна Холандия голям кораб, пригоден за затвор, за да може в него да се настаняват заловените нелегални мигранти, съобщи БНТ. Според Барт де Вевер, лидер на Нов фламандски алианс \"когато някой нелегален мигрант бъде заловен, обикновено той получава до три месеца арест и заповед да напусне страната. Ако пак се върне и бъде заловен, може да получи до една година арест. Ако по време на разследването бъдат конфискувани смартфоните на тези хора, много бързо сред трафикантите ще се разчуе, че Белгия не е добро място\". В Западна Европа наричат транзитни мигранти или трансмигранти всички онези, които са влезли нелегално и се опитват да стигнат до Великобритания. Целта им са големите британски градове, където могат да пребивават без документи и по-лесно се намира работа на черно. Повечето от тях идват от Африка, с нелегални лодки през Средиземно море.В Белгия те нощуват в Брюксел, в известния Максимилиян парк, където често се стига до сблъсъци с полицията или по паркингите на магистралата, където спират за почивка ТИР-овете на път за Англия. Целта им е през нощта да проникват в камините и така да минат Ла Манша.Всеки ден в Белгия се провежда поне по една акция срещу трансмигрантите. В телефоните им разследващите намират едни и същи номера на трафиканти на хора. В момента се водят 240 дела за трафик. По данни на полицията през Белгия миналата година са преминали над 10 000 нелегални трансмигранти.", "date": "2018.09.23", "title": "Белгийски лидер иска да бъдат конфискувани смартфоните на нелегалните мигранти"}
{"url": "https://offnews.bg/obshtestvo/hiliadi-motoristi-na-noshtno-karane-za-tolerantnost-v-sofia-688580.html", "text": "Мощен рев на мотори огласи столицата тази нощ. Хиляди мотористи се включиха в масово нощно каране по улиците на София.Събитието се провежда за поредна година с призив за повече толерантност на пътя.Четвъртото издание на инициативата се осъществи със съдействието на Столична община и СДВР и започна към 22 ч., съобщи бТВ. Мотористите обиколиха града по маршрут НИМ – Резиденция Бояна – бул. „Черни връх” – бул. „Евлоги и Христо Георгиеви” – бул. „Цариградско шосе” – бул. „Проф. Цветан Лазаров” – бул. „Гео Милев” – ВТУ „Тодор Каблешков“.", "date": "2018.09.23", "title": "Хиляди мотористи на нощно каране за толерантност в София"}
{"url": "https://offnews.bg/obshtestvo/sv-iriada-sama-poiskala-da-ia-okovat-s-verigi-zaradi-viarata-688433.html", "text": "Църквата почита днес св. мъченица Ириада. Тя живеела в Александрия. Веднъж, като отишла на извора за вода, видяла кораб на брега, пълен с оковани във вериги хора. Внезапно Ириада пламнала от голяма любов към Господ. Тя се отказала от носенето на вода и доброволно се присъединила към Христовите затворници. Била окована във вериги заедно с тях. След като корабът пристигнал в египетския град Антинопол, света Ириада преди всички други претърпяла жестоки изтезания и била посечена с меч. Всички останали християни също загинали за вярата си в Исус Христос. Днес църквата чества и зачатието на св. Йоан Предтеча и Кръстител. ", "date": "2018.09.23", "title": "Св. Ириада сама поискала да я оковат с вериги заради вярата"}
{"url": "https://offnews.bg/kultura/prikazka-za-nedelia-mecheto-s-tikvenite-gashti-688541.html", "text": "Това Мече било много, ама много палаво и всичките му дрешки били в кръпки, а майка му често се жалела, че не смогва да му ушие нови панталонки и ризки от грижи по старите. Един ден решила да му скрои гащи от тиква – като предупреждение, че дрехите трябва да се почитат така, че който ги облича, винаги да е чист и красив. И му направила, а Мечето побързало да ги обуе и да се огледа. Първо не се харесало, панталоните били някак издути, жълти и на дълбоки райета, знаете ги какви са тиквите.После се уверило, че не изглежда толкова зле, в книжките на по-големите си братчета било виждало подобни дрехи на средновековни благородници. Но за да им прилича, трябвала и шапка, и шпага, брада да пусне... Поразходило се напред-назад по полянката и даже му харесало, понеже колкото пъти искало да седне – търкаляло се насам-натам. И набързо решило да пробва дали пък няма да е интересно да използва тиквените си гащи за екстремен спорт и да се спусне от по-стръмен хълм надолу. Идеята го завладяла на мига и то се затъркаляло съвсем от върха, набрало скорост и за малко да се заклещи между две лески, юначето ги знаело, понеже било идвало насам да бере лешници. После продължило търкалянето и едва заобиколило голям бор, просто щяло да си разбие главата, дървото не искало да му се махне от пътя. Когато и тази беда някак се разминала, Мечето станало, поотърсило гащите от праха, а те здрави-здравенички.За по-сигурно героят тръгнал към близкото поточе – хем да се изкъпе, хем да хване някоя рибка за обяд в подмолите край брега. Но гащите от тиква му натежали и цопнал в хладната вода, изплашило рибките, оплел се в камъша, а жабите му се смеели, наклякали по черните и белите камъчета край потока.- Ква-ква-ква...Какво сте се разквакали? - разсърдило се Мечето. Сякаш не сте виждали тиква. Да, моите гащи са от тиква, но какво ви пречат. От колко растения и хората си правят дрехи? От лен и памук платна тъкат, от коприва или слама плетат какво ли не, ами въжета от палмите как майсторят или рогозки от ракита... На мен пък мама ми скрои гащи от тиква и аз много си ги обичам!Не се разбрало дали жабите му отговорили нещо, понеже Мечето се отправило към пчелина с надеждата да опита пресен медец. Само че... пчелите си пазят продукцията, та пакостникът се промъквал към кошерите на пръсти и без да подсвирква, какъвто навик си имал. Почти стигнал до един, разположен под разклонена липа, и се чуло жужене, което го накарало да настръхне. От близките дървета се събирали пчела по пчела, цяла армия от жилещи войници, готови да защищават докрай дома и меда си. Затова Мечето набързо се покатерило на един по-здрав клон и си казало, че ако не мърда, пчелите няма да го забележат.Къде ти, с жълтите тиквени гащи то приличало на предупредителен светофар, само че нито веднъж не примигнало. И роякът го помислил за пътно съоръжение, въртял се в кръг и чакал да светне зеленото. Като минало време, пчелите се сетили, че това не е светофар, нито червено свети, нито зелено, нито жълтото мига. А пчелата майка им рекла:- Спокойно, деца, това е тиква. Обаче не мога да разбера защо я е нахлузило това Мече. Сигурно е искало да се престори на плод или зеленчук, та по-лесно да се добере до меда ни. Можете да го чакате да се умори и да падне като презряла круша, но е излишно. Вие го уплашихте вече, няма нужда да го нападате и да го жилите, а като жужите подире му – то ще избяга от пчелина.Пчелите били дисциплинирани, веднага изпълнили указанията на пчелата майка и се строили по сто, по сто в редици – да отпратят Мечето до дома му, пък там да прави каквото ще. Гората обаче не била толкова близо и Мечето търтило по една пътека, където попаднало на деца от съседно село. Излезли за гъби, така помагали на семействата си да приготвят зимнина, а и доста обичали да похапват гъбена чорба със сухарчета. Като видели Мечето с тиквените гащи, хич не му обърнали внимание, ами се зарадвали на тиквата. Едно момче веднага предложило:- Ех, ако занесем тази тиква на баба, какъв рачел ще ни направи... Вярно, трябват и малко захар, и подправки, огън ще кладе, та нека и сухи клонки да й съберем. Но пък рачелът през зимата е сладък като мед. А и печената тиква е хубава, и тиквеник може да ни омеси баба. Тя всичко може.Като чуло това Мечето, хукнало да бяга – с автомобил не можеш да го стигнеш. От една страна, не му се искало да остане без гащите, за които майка му толкова се постарала, а от друга – питало се тя дали може рачел да вари. И дали е толкова вкусен като меда... Не е ясно как този герой стигнал до вкъщи и дали обещал занапред да пази дрехите здрави и чисти, но от тогава мечетата обичат и мед, и рачел. Хората казват, че понякога си изрязват от тиквите и фенери, за да ходят на горските празненства за Хелоуин, но в тъмното е мъчно да се различи кой какво точно носи...", "date": "2018.09.23", "title": "Приказка за неделя: Мечето с тиквените гащи"}
