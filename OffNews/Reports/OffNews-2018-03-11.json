{"url": "https://offnews.bg/futbol/slutckij-bil-zabelezhitelen-vinagi-izglezhdal-pian-a-ne-blizval-676494.html", "text": "Слуховете за назначението на популярния руски треньор Леноид Слуцкий начело на холандския Витес станаха повод в страната на лалетата да потърсят повече информация за него.Даде им я сънародникът им Робер Маскант, който работеше начело на беларуския Динамо Минск и има поглед върху дейността на Слуцкий в Русия.\"Той е много добър специалист, следил съм дейността му. Постигна успехи в Русия. Като го погледнеш, изглежда сякаш е постоянно пиян, но това не е така. Той не близва капка. Това е забележително за руснак\", коментира Маскант.Той обаче няма да е щастлив в Холандия да заработи чужденец, тъй като страната е популярна с износа си на треньори.\"Слуцкий ще доведе десетина руснаци във Витес, което ще е позор\", казва по този повод Маскант.За последно Слуцкий беше начело на английския Хъл Сити, но беше уволнен в края на 2017 година. Витес пък върви шести с 41 точки след изиграването на 26 кръга на Ередивизие.", "date": "2018.03.11", "title": "Слуцкий бил забележителен, винаги изглеждал пиян, а не близвал"}
{"url": "https://offnews.bg/sviat/hiliadi-gartci-na-protest-v-zashtita-na-granichari-arestuvani-v-turtc-676495.html", "text": "Хиляди гърци се включиха в демонстрацията в град Орестиада, за да подкрепят арестуваните гръцки граничари в Турция. С автобуси, влакове и леки коли те пристигнаха от цяла Северна Гърция в малкия град Орестиада, близо до границата.Демонстрантите настояват за незабавно освобождаване на граничарите, които поради слаба видимост навлезли на турска територия. Те се намират в затвора в Одрин и очакват присъда за нелегално влизане в страната, пише .Неправителствени организации провеждат в същото време демонстрация и в Солун.В знак на протест всички туристически агенции прекратиха еднодневните екскурзии до град Одрин до освобождаване на военнослужещите. Това засегна търговията в Одрин, където основни клиенти са гърците. Гръцките шофьори, които пътуват в Турция, в знак на солидарност, не зареждат и от бензиностанции в Одрин.Целта на демонстрациите е подкрепа към арестуваните и техните семейства, а не да се окаже натиск върху турското правосъдие, заявиха участниците.Гръцкото правителство е поискало съдействие от НАТО и Евросъюза.", "date": "2018.03.11", "title": "Хиляди гърци на протест в защита на граничари, арестувани в Турция"}
{"url": "https://offnews.bg/obshtestvo/grazhdanskata-poskapnala-zaradi-dve-nekorektni-kompanii-v-bransha-676497.html", "text": "Задължителната застраховка \"Гражданска отговорност\" е поскъпнала заради некоректността на две компании в бранша, твърдят от Асоциацията на пострадалите при катастрофи. Нейният председател Владимир Тодоров обяви пред \"Хоризонт\", че двете компании не са изплащали дълго време щети, нанесени от техни клиенти в чужбина.Заради натрупаните дългове с милиони, регулаторът е постановил сметката да бъде разпределена между всички застрахователни компании и техните клиенти, допълни Тодоров:\"Затова, че има две компании, които не са коректни, бяха натоварени от една страна всички застрахователни компании, а от друга страна, скрито бяха вдигнати с около десет лева застраховките на всички потребители в България\" - каза Владимир Тодоров - председател на Асоциацията на пострадалите при катастрофи.", "date": "2018.03.11", "title": "Гражданската поскъпнала заради две некоректни компании в бранша"}
{"url": "https://offnews.bg/futbol/levski-izmachi-fenovete-si-i-stigna-do-ravenstvo-sreshtu-etar-676505.html", "text": "Левски и Етър Велико Търново изиграха драматичен мач и завършиха наравно 1:1 в двубой от 25-ия кръг на Първа лига, игран на стадион \"Георги Аспарухов\".\"Сините\" се втурнаха в атака още от началото на срещата и достигнаха до две много опасни ситуации пред противниковата врата, но до гол така и не се стигна през първото полувреме.През втората част драмата бе налице. В 62-ата минута, \"болярите\" поведоха в резултата. След центриране отдясно на Румен Руменов, Николай Кръстев изпусна топката по доста нелеп начин, а Велко Батрович се възползва по най-добрия начин от грешката на младия страж и се разписа на празна врата за 1:0. В 72-ата минута \"сините\" се върнаха в играта, след като Резервата Сержиу Буш получи хитро подаване на Паулиньо отляво и с лека доза късмет успя да отбележи.В заключителните минути на срещата съдията Ивайло Стоянов отсъди дузпа в полза на домакините заради нарушение на Георги Пашов срещу Паулиньо в наказателното поле. Зад топката застана Филипе Нашименто, който обаче пропусна да донесе победата на своя тим като успя да се разпише от бялата точка.След това равенство Левски остава на третото място в класирането с актив от 50 точки, с 10 по-малко от втория ЦСКА, който днес победи драматично Пирин с 2:1 в Благоевград. Етър пък е предпоследен с 21 пункта.", "date": "2018.03.11", "title": "Левски измъчи феновете си и стигна до равенство срещу Етър"}
{"url": "https://offnews.bg/futbol/tcska-zagria-s-obrat-za-derbito-s-levski-676496.html", "text": "ЦСКА победи Пирин с 2:1 в мач от XXV кръг на Първа лига, който се игра на стадион \"Христо Ботев\" в Благоевград. \"Червените\" отстъпваха в резултата, но стигнаха до пълен обрат в добавеното време. Така момчетата на треньора Стамен Белчев ще влязат с настроение в седмицата, която ще завърши с дербито срещу Левски в неделя.Двубоят се изигра при отлична атмосфера, за която допринесоха стотици фенове на ЦСКА, дошли в Благоевград. Домакините изненадващо поведоха след попадение на Радослав Кирилов в 30-та минута. Резултатът се запази почти докрая, като ЦСКА нанесе удара си в рамките на пет минута.Първо в 88-та минута гостите изравниха след страхотен гол от дистанция на влезлия като резерва Александър Георгиев. Отново асистира на Фернандо Каранга за победния гол в третата минута на добавеното време.Така армейците отново съкратиха аванса на лидера Лудогорец на три точки кръг преди края на редовния сезон, който завършва със сблъсък с Левски на 18 март, неделя, от 13,00 часа на Националния стадион \"Васил Левски\".", "date": "2018.03.11", "title": "ЦСКА загря с обрат за дербито с Левски"}
{"url": "https://offnews.bg/obshtestvo/plamen-georgiev-nikoga-ne-e-razsledval-razgovor-mezhdu-borisov-i-vanio-676502.html", "text": "Никога по никакъв повод не съм разследвал разговор между премиера и вече покойния шеф на митниците Ваньо Танов. Това каза в ефира на bTV председателят на новата антикорупционна комисия .Георгиев беше категоричен, че такъв разговор никога му е бил докладван и не е стигал до него.Той е бил наблюдаващ прокурор по разследването за корупция в „Митница Свиленград”, по което е подслушван тогавашният фиректор на митниците Ваньо Танов.„Ние разследвахме данни за корупция в митниците, 10 души, които бяха на специални разузнавателни средства. След приключване на разследването се установи, че няма връзки на високите етажи във връзка с корупционни схеми и изпратихме делото по компетентност. Подслушвахме и Ваньо Танов”, обясни Георгиев.Месеци след като приключихме делото се появи такъв разговор в медиите. Тогава събрах екипа и казах: Колеги, имаме ли такъв разговор? Нямаме такъв разговор. Разровихме всички документи и на един лист видяхме всъщност какво е пристинало при нас. При нас като информация беше пристигнало, цитирам по памет, проведен разговор между Ваньо Танов и непознато лице, мъж, на служебна тема във връзка с лице, наречено Мишо Бирата. Това е докладвано при нас, поясни той. По думите му не са разполагали със съдържанието на разговора.„Имаме такива десетки хиляди разговора, няма възможност да се изписва всеки един, защото това е огромен обем хартия. Това е дошло при нас в прокуратурата”, категоричен беше Пламен Георгиев.„Професионалистите знаят как се работи по СРС-тата. Прокурорът физически, дори и да иска, няма възможност да ги изчете”, отбеляза той.„Не знаем дали този разговор, който после изтече в медиите, изобщо има нещо общо с това изречение. Да, името е същото, но какво се е говорило, до нас никога не е стигало, тоест ние никога не сме били свидетели на такъв разговор”, посочи Георгиев.Той допълни, че впоследствие е имало друго дело, което разследва този разговор, с което обаче той няма нищо общо. „До мен такъв разговор не е идвал, не съм го виждал, не съм му бил свидетел, не съм скрил нищо”, увери Георгиев.Всеки, срещу когото имаме сигнал, ще бъде разработен и ако се съберат доказателства, ще подадем информация или към прокуратурата за образуване на досъдебно производство, или ще се започне отнемане на имуществото, каза още той.Скоро ще има задържани за корупция, увери също Георгиев. По думите му вече има редица сигнали и става дума и за хора, които се занимават с политика, и за магистрати.Георгиев подчерта, че ще избере професионалисти, които да предложи за членове на новата антикорупционна комисия.", "date": "2018.03.11", "title": "Пламен Георгиев никога не е разследвал разговор между Борисов и Ваньо Танов"}
{"url": "https://offnews.bg/obshtestvo/obiaviha-bedstveno-polozhenie-i-v-inovo-676510.html", "text": "Обявено е бедствено положение в село Иново, съобщиха от пресцентъра на Община Видин. Кметът на общината Огнян Ценков обяви със заповед бедствено положение за селото. Заповедта бе издадена днес и влезе в сила от 16.00 часа. Тя е във връзка с провеждането на аварийно-възстановителни работи, с цел ограничаване на последствията от скъсана дига в района на село Иново, вследствие на усложнена хидрометеорологична обстановка – валежи от дъжд и интензивно снеготопене и повишени нива на водните басейни и водосборите на реките.Бедствено положение заради опасност от наводнения са обявили още общините Хайредин и Брегово. Проблемът възникна преди обяд и при огледа се установи, че на около километър от моста на главния път на дигата откъм с. Иново има пробойна. Едната част от водата в събирателния канал се излива в землището на селото (земеделски земи). По този повод Общинският щаб за защита при бедствия проведе две заседания, ръководени от заместник-кмета на Община Видин инж. Цветан Асенов.Щабът възложи и бе направено геодезическо заснемане на района, на първите къщи в близост до разлива, на дигата и нивото на водата в нея. Това се налага, за да може да се обсъдят най-ефективните мерки за справяне със ситуацията и възстановяване на дигата. „До дигата към този момент не е възможно да се пристъпи отникъде, с никаква техника“, каза инж. Цветан Асенов.„Ще се търси временно решение на проблема. Достъп до къщите има и може да се предприемат действия за малка предпазна дига, за да се защити населението на Иново“, обясни инж. Асенов. Пътят между земеделската земя и къщите е годен за преминаване на тежка техника и ако се наложи ще бъде направена превантивно малка дига, водата ще остане в разливната зона и няма да има никаква опасност за хората, допълни заместник-кметът.На заседанието на Общинския щаб в 17.30 часа присъства и областният управител на Видин Албена Георгиева. „Към момента продължава да се наблюдава дигата, това ще продължи през цялата нощ, с усилията на „Напоителни системи“. Най-важното, което трябва да се каже в случая е, че няма опасност за населението“, заяви тя по повод ситуацията в Иново.Според заповедта Щабът за изпълнение на Общинския план за защита при бедствия преминава на непрекъснат режим на работа. Кметът на кметство Иново уведомява населението за създалата се обстановка. От страна на „Напоителни системи“ - Видин трябва да се осигури постоянно наблюдение на критичните участъци, както и необходимата техника и специалисти за извършване на аварийно-възстановителните дейности. Районното управление към ОДМВР - Видин, със съдействието на сектор „Пътна полиция“ ще организира предоставяне на своевременна информация за състоянието на пътната мрежа на територията на кметство Иново и при необходимост ще ограничи достъпа на граждани до засегнатите от наводнението участъци.Информация за обстановката и за хода на спасителните и неотложни работи ще се докладва на всеки два часа, а при възникнала ситуация – незабавно. При необходимост ще се активира и Доброволното формирование към Община Видин.Срокът за действие на бедственото положение е до отпадане на обстоятелствата, послужили за основание за обявяването на бедствено положение за част от територията на Община Видин, но не повече от 7 дни.", "date": "2018.03.11", "title": "Обявиха бедствено положение и в Иново"}
{"url": "https://offnews.bg/112/dete-s-kolelo-postrada-pri-katastrofa-v-sofia-676499.html", "text": "11-годишно момче е пострадало в катастрофа кръстовището при булевардите „Петко Каравелов“ и „Аресналски“. Това съобщи за „Фокус говорителят на Центъра за спешна медицинска помощ (ЦСМП) – София Катя Сунгарска.По думите ѝ катастрофата е станала между лек автомобил и колело, управлявано от 11-годишното момче. Момчето не е с тежки наранявания, но е закарано в „Пирогов“.Сигналът за инцидента е подаден в 14.57 часа, като на 10-ата минута екип на Спешна помощ е бил на местопроизшествието.", "date": "2018.03.11", "title": "Дете с колело пострада при катастрофа в София"}
{"url": "https://offnews.bg/sviat/turski-samolet-s-11-dushi-na-borda-se-razbi-v-iran-obnovena-676501.html", "text": "11 души загинаха при авиокатастрофа с частен турски самолет, разбил се в Иран, съобщава Ройтерс. Самолетът е пътувал АОЕ до Истанбул.Инцидентът е станал днес следобед над град Шахре Корд, разположен на около 400 км. южно от Техеран.Самолетът се е разбил в планински район и достъпът до местопроизшествието е ограничен.За сега не се съобщават повече детайли около катастрофата.Самолетът е бил на турската компанията Basaran Holding, вярва се, че поне един от загиналите пътници е член на семейството на собственика Хюсеин Басаран.Турски медии съобщават, че на самолета е била дъщеря му и седем нейни приятели, които са се връщали от Дубай. Тя е трябвало да се жени следващия месец, пише DHA.", "date": "2018.03.11", "title": "Турски самолет с 11 души на борда се разби в Иран (обновена)"}
{"url": "https://offnews.bg/politika/pargov-dlazhni-sme-da-govorim-s-gordost-za-spasiavaneto-na-balgarskit-676508.html", "text": "Наш дълг е да разказваме с гордост на новите поколения за онзи акт на хуманност, който българският народ извършва преди 75 години със спасяването на над 50 000 български евреи от депортация“. Това заяви лидерът на БСП – София Калоян Паргов след като разговаря с президента на Световния еврейски конгрес Роналд Лаудер. Това стана след възпоменателната церемония в Централната софийска синагога по повод един от най-светлите исторически моменти в българската история.“Отбелязването на тази годишнина с редица събития през цялата 2018 година е знак за историческа памет, коментира още Калоян Паргов. - Тази памет е добър знак за бъдещето. Защото знаем, че забравата на историята е тежка присъда за един народ. Отказът на българите да извършат онзи варварски акт в един от най-мрачните периоди в европейската история, когато континентът е подчинен от нацисткия ботуш, е героичен акт“.Според Калоян Паргов историческата памет е изключително необходима на България днес предвид все по-настойчивите опити да бъде възродена фашистката идеология. „Свидетели сме на прояви, като провеждането на „Луковмарш, които будят тревога, добави той. - Затова е наш дълг непрекъснато да припомняме и да разказваме на новите поколения, включително и в учебниците за средно образование, за онези исторически събития. Никой няма право да си позволява да изкривява историческите факти. Не бива да отричат наличието на фашизъм и антисемитизъм в България през Втората световна война, тъй като това са доказани исторически факти. 75-годишнината, която честваме сега, е доказателство за съществуването на антифашистка съпротива.  Калоян Паргов е категоричен, че опитите в последните години да бъдат изкривени историческите факти с егоистичната цел да угодят на някакви дребни политически интереси са много опасни. „Последиците от подобни действия са непредсказуеми, убеден е той. - Втората световна война е жесток пример за това. Защото преди да избухне тя е имало ясни сигнали, за които всички са били глухи и слепи. Тези сигнали ги забелязваме и днес – постепенно зараждаща се омраза, нетолерантност, ксенофобия... Затова сме длъжни да проявяваме нетърпимост към тези прояви днес. За да не допуснем същата грешка, която Европа направи преди повече от 75 години. А последиците бяха пагубни за всички“.", "date": "2018.03.11", "title": "Паргов: Длъжни сме да говорим с гордост за спасяването на българските евреи, за да не допуснем фашизъм днес  "}
{"url": "https://offnews.bg/tehnologii/guruto-na-pragmatichnia-marketing-rich-nutinski-idva-za-konferentcia-v-676507.html", "text": "Един от най-известните маркетинг и търговски консултанти в света, Рич Нутински, пристига в София на 13-ти май за участие в конференцията „Перспективи пред стартъпите в България“. Събитието е част от първото изложение за стартиращи иновативни компании Sofia Startup Expo 2018, което ще отвори врати на 13-14 март в Иновационен форум „Джон Атанасов“, София Тех Парк.Нутински е един от флагманите на Pragmatic Marketing, с повече от 20 години опит в софтуерната индустрия, най-вече в областта на продуктовия мениджмънт. Името му стои в основата на пазарния успех на редица софтуерни продукти и брандовета, а тренингите му се превърнаха в стандарт в продуктово обучение по света. Философията му е проста – да създава свят, в който всеки пазар има глас и всеки продукт решава проблем. Преди да се присъедини към екипа на Pragmatic Marketing, Нутински е работил за компании като D&B Software, IMI, Arasys Systems, Spring Lake Technology и McKesson. Бил е в бордовете на Spring Lake Technology и DC Solutions. Консултирал е пазарни лидери като Microsoft, AT&T, DuPont, MSA, DCS Solutions, GE, Starbucks, Nike, Sherwin Williams, Coremark Industries, Siemens и др., където е работил за подобряване на стратегията и управлението на продуктите и маркетинг процесите в тях.В София Рич Нутински той ще представи принципите на Pragmatic Marketing, които дават резултати и помагат на хората да издигат своите продукти, компании и кариери.Повече от 50 стартъп компании, проекти, инвеститори, институции и организации, свързани със създаването и подкрепата за стартиращи иновативни бизнеси ще вземат участие в първото Sofia Startup Expo 2018. Събитието ще обхване всички елементи от стартъп екосистемата в България, в т.ч. държавни и частни финансиращи институции, Българска агенция за инвестиции, Фонд на фондовете, Микрофинансиращата институция ДЖОБС, Българска банка за развитие, предприемаческата мрежа Endeavor, фондовете Eleven Ventures, Rosslyn Capital и др. Ще бъдат представени компании, спечелили награди за иновации и за стартиращи фирми, както и опитът на 10 български и чужди стартъп проекти, превърнали се вече в успешен бизнес.В експозицията ще видим широка гама от нови технологии, модерни услуги и продукти в различни категории, в т.ч. и с допълнително познание за IoT - интернет на нещата, като система за управление и регулирате цялостната екосистема в дома или офиса, медицински софтуер за иновативно управление на медицинските кабинети/апаратура и обслужването на пациенти, образователни уеб-базирани или мобилни приложения за експортни компании, за контрол на достъпа, одити и онлайн канали за продажба, разработки за пестене и съхранение на енергия и др. Сред прототипите ще видим платформа за образователни игри за деца в начална училищна възраст, която развива техните социални умения в конкурентна среда, както и стартъпи за създаване на нова визуална реалност, артистичен и събитиен мениджмънт, креативни пространства, културни стартъпи и др.Входът за изложението е свободен. Вижте програмата на конференцията .", "date": "2018.03.11", "title": "Гуруто на прагматичния маркетинг Рич Нутински идва за конференция в София"}
{"url": "https://offnews.bg/kultura/chernata-pantera-specheli-1-mlrd-dolara-za-po-malko-ot-mesetc-676487.html", "text": "Мегахитът на Дисни „Черната пантера“ е спечелил крупните 1 милиард долара в световния бокс офис за по-малко от месец, съобщи Billboard.В събота от студиото заявиха, че постижението се основава на оценката на Disney върху продажбите на билети. Известието идва на 26-ия ден от пускането на лентата по кината. Филмът е режисиран от Райън Кологър, а звездите в него са Чадуик Боузман и Майкъл Б. Джордан.Дисни отбелязва, че това е петият филм от вселената на Марвел, който постига подобен успех. Другите са „Отмъстителите“, „Отмъстителите: \"Ерата на Ултрон“, „Железния човек“ 3 и „Капитан Америка: Войната на героите“.Филмът е реализирал 521 милиона долара на местно ниво, превръщайки се в супер продукция № 2 на всички времена, надминавайки „Черният рицар: Възраждане“.", "date": "2018.03.11", "title": "'Черната пантера' спечели 1 млрд. долара за по-малко от месец"}
{"url": "https://offnews.bg/tenis/podkrepiha-sharapova-za-smianata-na-treniora-676492.html", "text": "Популярният руски тенис треньор Виктор Янчук подкрепи решението на бившата номер 1 в света Мария Шарапова да прекрати 4-годишните си работни отношения със Свен Груневелд.“Ако искаш да победиш, трябва да промениш нещо. Заеми се, промени тренировките си, рутината си. Това е креативен процес, а да си четири години с един треньор, е много.Очевидно съвместната им работа е спряла да дава позитивни резултати, така че е похвално, че Мария иска да не се задоволява и се е решила на тази промяна с желание за нови победи.Винаги трябва да има някаква реакция, когато спортист претърпи поражение. Винаги е неприятно. Мария може да има претенции към Груневелд, особено наскоро.Когато не постигаш поставените цели, е лесно да се развалят отношенията с треньора. Последната капка е била Индиън Уелс. В същото време, годините не работят в полза на Маша”, коментира Янчук пред “Р-Спорт”.", "date": "2018.03.11", "title": "Подкрепиха Шарапова за смяната на треньора"}
{"url": "https://offnews.bg/futbol/otborite-na-laptopa-i-zhadnoto-ne-se-pobediha-676489.html", "text": "Витоша (Бистрица) и Септември (София) завършиха при резултат 0:0 в среща от 25-ия кръг на Първа професионална лига.Двата новака в елита си спретнаха оспорван мач. Нападателят на гостите Мартин Тошев вкара в края на първата част, но реферът Милен Арабаджиев вдигна засада, а гостите имаха претенции, че е несъществуваща.В последния кръг от редовния сезона играчите на Костадин Ангелов - Лаптопа гостуват на силния тим на Берое, а Септември приема Верея (Стара Загора).\"Бяхме по-добрият отбор. Разбрах, че не е имало засада при техния отменен гол, но реално имахме повече възможности от тях.Втори мач играем в 12 часа на обед, натрупаха се много мачове, нямаме толкова много налични играчи. Горд съм, че момчетата се бориха и показаха характер. С този характер ще се представим добре, убеден съм. Мога да кажа, че ние сме отбор, който се слави, че няма късмет. Тук вече не беше въпрос на късмет. Имаме неумение да реализираме ситуациите, които създаваме.Надявам се да се подобри това нещо. Дани Пеев и Ангел Стоянов не могат да изкарат продължително два или три мача. Изборът падна върху хората, които се раздадоха през седмицата, които тренираха сериозно, и мисля, че не сгрешихме.Противопоставихме се на отбор, който победи категорично Локомотив, което означава, че нашето ниво категорично се е повишило, което се видя и в миналия мач със Славия\", каза Лаптопа.“Няма как да съм доволен от представянето днес, тъй като изиграхме слаб мач. Не съм доволен въобще. Няма да се оправдаваме с умора, тъй като дадохме шанс на някои нови играчи. Има още много мачове, но не трябва да не повтаряме това, което се случи това\", добави колегата му от Септември Николай Митов - Жадното.", "date": "2018.03.11", "title": "Отборите на Лаптопа и Жадното не се победиха"}
{"url": "https://offnews.bg/politika/siderov-izrigna-sreshtu-simeonov-v-efira-na-darik-napravihme-te-polit-676493.html", "text": "Интервю на Волен Сидеров пред  стана поредното доказателство за пълния разрив в отношенията на Обединените патриоти и по-точно между лидера на Атака и вицепремиера Валери Симеонов. Капката, преляла чашата в тази връзка, стана изказването на Симеонов към . След този момент Волен Сидеров предприе яростна словесна атака срещу своя колега.Разговорът в Дарик стана поредна подобна сцена, след като на пръв поглед нормално интервю стана \"От няколко месеца насам му обяснявам и му казвам: Направихме те вицепремиер, направихме те политик. Питай, ако не ти е ясно. Аз съм човек, който знае какво значи православие и богословие\", каза Сидеров.Попитан какво има предвид с \"направихме те вицепремиер\", Сидеров отговори, че избирателите на Обединени патриоти са го направили, както и тези на Атака. \"Тези, които Симеонов нарече лумпени\". Става въпрос за изказване на Симеонов след изборите през 2013-та, когато лидерът на НФСБ каза за избирателите на Атака, че са \"„лумпени, прости и тъпи хора, малоумници\".От този момент нататък интервюто е само опит за разговор. Сидеров се надговаря с водещата и започва да иска сметка защо журналисти не са поискали обяснение от Симеонов за това му изказване. \"Извадете записа и припомнете, за да видите през какви изпитания съм минал\", каза Сидеров.", "date": "2018.03.11", "title": "Сидеров изригна срещу Симеонов в ефира на Дарик: Направихме те политик, извини се"}
{"url": "https://offnews.bg/politika/nfsb-skochi-na-borisov-balgaria-da-ne-se-izviniava-za-deportiraneto-n-676479.html", "text": "Националният изпълнителен комитет (НИК) на НФСБ се обяви против това при посещението си в Македония премиерът Бойко Борисов да се извинява за депортирането на евреите от Северна Гърция и Македония през Втората световна световна война, в декларация, изпратена от политическата формация.Според декларация, разпространена до медиите, подобна позиция не е обсъждана на заседание на Министерския съвет и в рамките на Политическия съвет на коалиционните партньори. Това означава, че не може да бъде официална позиция на изпълнителната власт, смятат от партията, а декларацията е подписана от членовете на Националния изпълнителен комитет на НФСБ, сред които е и председателят на партията вицепремиерът Валери Симеонов.В текста се посочва:  НИК на НФСБ е категорично против това министър-председателят на Република България Бойко Борисов при посещението си в РМакедония да се извинява за депортирането на евреите от Северна Гърция и Македония по време на Втората световна война. Подобно извинение означава, че България и българският народ поемат вината за трагичната съдба на тези хора, изпратени в концентрационните лагери на смъртта. Тоест България ще поеме вината за престъпления, извършени от друг режим и друга държава – хитлеристка Германия.Историческите факти са безспорни: След като Германия окупира тези територии в резултат на военните действия, тя ги предава за временна ГРАЖДАНСКА администрация на Царство България, като военното командване и администрация остава в ръцете на германците. На хората с еврейски произход не се позволява да получат българско гражданство. Създаването на лагерите на смъртта в Европа и депортацията на милиони невинни хора към тях, включително евреите от окупираните територии на бивша Югославия и Гърция, се извършва по решение на ръководството на на националсоциалистическата германска работническа партия. Опитът на Германия да принуди България да депортира своите граждани от еврейски произход среща изключително силна и масова съпротива от нашето общество и държава, от Българската православна църква, от политици, общественици, граждани. Против депортацията категорично се възпротивява тогавашният държавен глава на България, цар Борис III. Общественото недоволство се ръководи от пловдивския митрополит Кирил, софийския Стефан, подпредседателя на парламента Димитър Пешев, Владимир Куртев и още стотици и стотици други.Благодарение на тази безпрецедентна съпротива България успява да спаси всички наши съграждани и сънародници от еврейски произход - над 48 хиляди души - от депортиране и физическо унищожение!НИК на НФСБ напомня, че такова извинение и поемане на чужда вина и престъпления не е обсъждано нито на заседание на Министерския съвет, нито на Политическия съвет на коалицията ГЕРБ – ОП и не може да бъде позиция на изпълнителната власт на Република България!Изразяваме дълбоката си скръб за жертвите на Холокоста и съжалението, че България не е имала възможност да спаси и онези почти 11 хиляди невинни души от териториите под временна българска администрация, но отхвърляме всякакви опити България и целият български народ да се жигосват с клеймото за съучастие в това ужасяващо с жестокостта и мащабите си престъпление срещу човечеството – Холокоста.НИК на НФСБВалери СимеоновВалентин КасабовДанчо ХаджиевБорис Ячев\".", "date": "2018.03.11", "title": "НФСБ скочи на Борисов: България да не се извинява за депортирането на евреите от Македония"}
{"url": "https://offnews.bg/politika/radev-pred-rossia24-vrazkite-mezhdu-nashite-narodi-sa-zhivi-i-triabva-676506.html", "text": "Президентът Румен Радев даде интервю за телевизия „Россия 24” за ролята на Русия в освобождението на България и за отношенията между двете държави. Интервюто е взето в навечерието на 3 март, но се разпространява от руската телевизия днес.Интервюто е направено на 1 март на \"Дондуков\" 2. Тогава Радев заяви, че еврофилия не трябва да бъде равнозначно на русофобия и че \"връзките между нашите народи са живи, особено в чисто човешки, емоционален, културен план и ако щете, на религиозно равнище, но в политически и икономически план нашите връзки бяха накърнени по време на прехода. Мисля, че нашите отношения трябва да се развиват и да вървят напред\".Президентът каза още, че Санстефанският мирен договор е \"възкресил България\" в границите, за които са мечтали възрожденците. Той добави, че Берлинският договор и \"целият 20-и век\" са изменили границите на Балканите и сега много хора с българско самосъзнание живеят извън пределите на своята родина.В края на интервюто държавният глава прави паралел между професията си на военен летец и опита си в политиката.„Въздушният бой е рицарско занимание. Този код на поведение невинаги е обвързващ в политиката. И затова тя е наистина голямо предизвикателство и не трябва да се оставя в ръцете на непочтени хора”, казва той.Интервюто беше разпространено след  с остри нападки към българските власти и Румен Радев, че са „забравили кой е освободил страната им”, както и разочарованието на руския патриарх Кирил от словото на държавния глава, който благодари на всички народи-освободители, а не само на руския.", "date": "2018.03.11", "title": "Радев пред Россия24: Връзките между нашите народи са живи и трябва да вървят напред"}
{"url": "https://offnews.bg/futbol/salzi-na-futbolisti-i-fenove-beliazaha-pobedata-na-fiorentina-sreshtu-676490.html", "text": "Фиорентина почете по много емоционален начин загиналия преди седмица капитан на Давиде Астори. Той бе открит в хотелската си стая, а вестта за смъртта му потресе цяла Италия.Сълзи от страна на треньори, футболисти и фенове белязаха началото на двубоя от 28-ия кръг между \"виолетовите\" и Беневенто, който ще остане в историята на Серия А и тима от Флоренция. Феновете на Фиорентина организираха хореография, включваща стотици бели балони, а всички играчи на Фиорентина излязоха на терена с фланелки с номер 13 и надпис Астори, като в 13-ата минута феновете по трибуните аплодираха починалия си капитан.Иначе \"виолетовите\" победиха с гол на Виктор Юго в 25-ата минута, а бразилецът изтича до тъчлинията и отдаде чест на Астори.", "date": "2018.03.11", "title": "Сълзи на футболисти и фенове белязаха победата на Фиорентина срещу Беневенто (видео)"}
{"url": "https://offnews.bg/sviat/amerikanskiat-ministar-na-otbranata-diplomatciata-sas-severna-koreia-676491.html", "text": "Министърът на отбраната на САЩ Джеймс Матис заяви, че дипломатическите усилия за разрешаването на ядрената криза в Северна Корея са на „деликатен стадий“ и че няма да обсъжда преговорите или свързаните въпроси като съвместните военни учения между САЩ и Южна Корея, пише New York Times, цитиран от \"Фокус\". „Не бих желал да говоря за Корея. Деликатно е“, заяви Матис. „Когато сме на позиция като настоящата, възможността за неразбирателство остава висока“, допълни той, обяснявайки нежеланието си да обсъжда дипломатическите усилия. Според него Белият дом и Държавния департамент са значително по-добре пригодени са провеждането на срещата между президента Доналд Тръмп и севернокорейския лидер Ким Чен-ун, готвена за месец май. По-рано Тръмп заяви, че вярва, че Северна Корея ще спазва обещанието си да не провежда ракетни изпитания докато подготовката за срещата тече.", "date": "2018.03.11", "title": "Американският министър на отбраната: Дипломацията със Северна Корея е „на деликатен стадий“"}
{"url": "https://offnews.bg/zimni/rodna-figuristka-s-naj-silen-rezultat-za-balgaria-na-svetovnoto-za-iun-676482.html", "text": "Българскатa състезателка Александра Фейгин се класира на 15-о място на световното юношеско първенство по фигурно пързаляне в \"Арена Армеец\" в София. Това е най-силният резултат за страната ни на такъв форум през новия век.За последно влизане в топ 20 на шампионати за юноши и девойки има Христина Василева, която е 19-а през 2000 и 2001 година. Напомняме, че през 2001-а домакин отново беше София.В новата си волна програма по музика от \"Лешникотрошачката\" Саша изпълни седем тройни скока, което по всяка вероятност не е правено от българин на такъв форум.За изпълнението си възпитаничката на Андрей Лутай получи 96.01 точки (53.12 точки за технически елементи и 42.89 точки за компоненти на програмата). Така Фейгин завърши със сбор от 147.50 точки.Иначе 13-годишната Александра Трусова донесе четвъртата титла на Русия от шампионата с историческо постижение. Тя стана първата състезателка в женското фигурно пързаляне, която изпълнява чисто четворен тулуп в официално състезание.", "date": "2018.03.11", "title": "Родна фигуристка с най-силен резултат за България на световното за юноши през този век"}
{"url": "https://offnews.bg/evropa/marin-lio-pen-zapochva-treti-mandat-kato-lider-na-natcionalnia-front-676488.html", "text": "Марин льо Пен беше преизбрана днес с почти пълно единодушие за лидер на френския Национален фронт от 1500-те делегати на партийния конгрес в Лил, предаде АФП.49-годишната Льо Пен беше единственият кандидат за ръководния пост на крайнодясната партия и получи 100 процента „за” от валидните бюлетини. При преброяването беше установено, че 2,87% от бюлетините са празни или невалидни.На последните президентски избори във Франция Марин льо Пен успя да достигне балотажа, където беше победена от Еманюел Макрон.Сега тя започва трети мандат като лидер на Националния фронт, чието ръководство пое през 2011 г. от баща си Жан-Мари льо Пен, основателя на партията.На конгреса в Лил днес бе решено със 79,7% гласове „за” срещу 22,2% „против” да бъде отнет статутът на Льо Пен-баща като почетен президент на партията.По-късно се очаква Марин льо Пен да предложи на делегатите и ново име на Националния фронт.", "date": "2018.03.11", "title": "Марин льо Пен започва трети мандат като лидер на Националния фронт"}
{"url": "https://offnews.bg/nashite-avtori/patiat-razkaz-ot-zdravka-evtimova-676412.html", "text": "Може би на друга жена и през ум не би й минало да постъпи така. Сметките ми винаги са излизали криви; когато трябва да направя важна стъпка, избирам погрешната посока. Всяка стъпка е майка на път, човек само трябва да тръгне. Тогава за него няма погрешни посоки. Пътят ще стане негов живот, стига да върви достатъчно дълго по него.Може да звучи невероятно, но сметките на Кристиан винаги излизат правилни, всеки ход е пресметнат и затова, когато на сутринта се събудих и не го намерих до себе си – просто мястото му в леглото беше празно – аз си помислих, че е отишъл да купи нещо за закуска. Защо? Та предната вечер бяхме докарали разни храни и хладилникът се пукаше по шевовете – но хладилникът няма шевове. Всъщност това беше сигнал: всеки път, когато несъществуващите шевове на хладилника се пукаха, Кристиан изчезваше. Първия път за месец, втория за близо два. Аз се тревожех, но тревогата е лоша посока. Отивах да присаждам дървета, да окопавам лехи, да кастря храсти в онова диво село, което купих с последните си пари.Кристиан отговаряше за финансите ни, пазеше всичките ни документи, дори моите резервни ключове, моя диплом от университета, брачното ни свидетелство, медицинския ми картон, свидетелството ми за раждане, както и свидетелството за раждане на дъщеря ни. Когато се върна първият път, попитах:– Къде беше?Не каза нищо, беше много странно – говориш му, той гледа, лицето му не се променя, като че нищо не си изрекъл - и започваш да си задаваш въпроса дали си в ред. Дали не си въобразяваш, че си попитал нещо. Усмихнал се е широко, лицето му е красиво, каквото винаги е било в паметта ти. Дъщеря ни, която е вече на десет, е възприела този трик и когато й задам въпрос:– Къде беше? - тя се усмихва, не отговаря – едно прелестно момиче с кафяви очи и кестенява коса, не лице - есенен ден, а може би изгрев с първата слана. Лице, попарено от слана, е страшно. Но дъщеря ни не се страхува, тя държи сланата и слънцето на върховете на пръстите си.Никога нямаше да узная какво се е случило с Кристиан първия път, ако не беше пристигнала една жена – с кафяви очи, кестенява коса, още един есенен ден, който прекоси двора, предверието и влезе при мене. Тъкмо режех домати за салата, когато есента дойде.- Той ми каза, че се връща при тебе заради детето – подхвана есента. – Ти си била толкова безпомощна, невъзможно било да се справиш с предизвикателствата. Всеки можел да те измами – в двора ми растеше павит, увивно растение, което се лепи около някое дърво. На следващата година нещо се случва с дървото, клоните му един след друг повяхват, колкото и да го поливаш. Аз усетих погледа й върху мен и ръцете ми започнаха да изсъхват на момента. – Но аз мисля, че просто сте добра актриса. Вие имате нужда от парите му. Ето ви пари – тя отвори чантата си, черна, голяма като пещера, и хвърли на масата купчинка банкноти. – Считайте, че съм го откупила от вас.- Човек се продава само когато е станал предмет – отвърнах й аз. – Кристиан още е жив.- Значи отказвате? Парите ли са малко? По-добре ги вземете сега, защото по-късно нищо няма да ви предложа. Без друго сте го изгубили.Не помня кога го попитах какво се е случило, но лицето му си остана спокойно и добродушно, като че не бях казала нищо.- Тя е много по-хубава от тебе – отбеляза дъщеря ми, красиво момиче, с коса от вятър и роса. Попитах я - аз много зле ли изглеждам? Не отговори, лицето й остана дружелюбно, приятелски усмихнато, сякаш не бях казала нищо.След секунда тя се приближи до непознатата жена и й каза:- Харесвам ви. Вие сте много мила.Стори ми се, че моята дъщеря прилича повече на нея, отколкото на мене и отново се попитах дали всичко ми е наред. Аз я бях родила, 3200 гр, 50 см, красиво бебе, Кристиан се просълзи, когато я зърна, а аз бях най-щастливото същество в света.Харесвах очите му, кафяви като пясъка на плажа в края на август и толкова топли, че ако ми станеше студено, си спомнях за тях и веднага се сгрявах. Не можех да си обясня как се случва това.Още тогава беше така – от първия път, когато той изчезна. Вечер дъщеря ми се прибираше от училище, съпроводена от онази жена. Тя и есента си приличаха както две сухи листа, отронили се от тополата, като следите от стъпки, които оставя един и същ човек.Втория път Кристиан отново напъха в хладилника вкусни неща, но аз въобще не си и помислях, че може да отлети – наричах отсъствието му „отлитане”, защото се страхувах от думата „заминавам”. В нея имаше безкраен път, а човек никога не може да извърви нещо безкрайно, не може да се върне от безкрая. Нямам място там, аз съм малка стая, пълна с дребни предмети, които събирах от глупост: камъни, изсушени цветя... и онази моя абсолютно глупава страст да си купувам малки чашки. Вярвах, че всяка е щастлива.Защото пазех в тях щастието – то е толкова мъничко, че ако го оставя в по-голям съд, ще се загуби. Чакаше ме в чашката и се сещаше за мене всеки път, когато пиех вода или вишньовка – сама я правех от вишнята, дребна като леща, кисела, зла. Нима животът не е упорита гатанка, която те държи буден всеки ден и киселее, за да не си отидеш в безвремието. Пиех вишньовка рядко, само когато есента ме заглушаваше. Пих, когато Кристиан изчезна за втори път. Щастието, спотаило се на дъното, се връщаше при мене. Сърцето ми олекваше, костилка от киселата вишня, мизерна, корава, устойчива на суша и киша, способна да поникне след хиляда години.Търсих Кристиан и не го намерих....Тогава играеше с топка с дъщеря ни. Каза, че се е изпотил и отиде да се преоблече. Не очаквах, че няма да се появи на вечеря – сложих приборите на масата – неговите любими, сребърен нож и сребърна вилица, за които бях изхарчила две от преводаческите си заплати. Той беше много щастлив. Бях прочела, че среброто прогонва лошото от човека. Не прогонваше. Тази вечер Кристиан не се появи при приборите от антикварния магазин. Дъщеря ни, най-добрият вятър на есента, все още топъл, който кара плодовете да зреят и ги изпълва с аромат от далечни земи – това хубаво момиче спокойно си сипа от картофите с копър и масло, които бях сготвила.- Да го почакаме още мъничко - предложих аз, но лицето й стана толкова красиво, че залезът си отиде и се уплаших. Питах се дали наистина съм произнесла думите си на глас. Тя стана, не каза нищо, сипа си от салатата, която бях приготвила – домати, краставици, които купувах от баба Златка на пазара. Когато не вярвах на някого, опитвах да мисля за тази стара жена. Дъщеря ми изглеждаше стряскащо красива и тичах с мислите си при старата.Беше висока, пъргава.Тя ме уверяваше, че отглежда сама зеленчуци на дивото си място в Радомир. Подозирах, че лъже, но тя ме отведе там и ги видях - домати, големи колкото главата ми.- Онзи див парцел до твоя на кого е?- На мене и го продавам – каза баба Златка. - Децата ми не искат да стъпят тука, реката през лятото не пресъхва, но е пълна с толкова много речни раци, че водата не може да тече. Аз се научих да ям речни раци. Искаш ли да ти покажа как се готвят.Дъщеря ми се усмихваше и не чакаше никого. Аз отново побягнах пак там, при онази висока старица от Радомир.Мястото й беше обрасло с издънки на бодливи сливи и диви вишни.- Ще те науча да присаждаш дървета – засмя се старата. Аз се научих толкова бързо, че баба Златка не можеше да повярва на очите си. Дърветата, които разрязвах и пъхах калеми в разцепите, се прихващаха.- Какво става с тебе? - попита ме баба Златка. - Не съм виждала човек, дето без да го учат, ашладисва толкова добре. Или ме лъжеш, че не си знаела как да пъхаш калема, или не си добре.Попитах я колко струва съседното място и тя отвърна: – „Две хиляди”.Никога нямаше да събера две хиляди. Замислих за парите на онази жена. Месеци наред имах чувството, че съм червей в ябълка пред очите й, кафяви като септември.- Ето пари. Купи мястото – каза жената, но не погледна мене. Даде банкнотите на дъщеря ми и оттогава започна моето лудо ашладисване. Някои казват, че силата ти отива в дървото, което присаждаш. Аз вярвах, че дървото и аз поделяхме болката, но това, разбира се, беше пълна глупост. Човек е склонен с глупостта си да обяснява неща, които природата държи напълно необясними.- Господ започва там, където свършва науката, чедо – така ми каза баба Златка и аз бях там, при Господ, защото нямах наука, а дървета, треви и река, толкова слаба, че речните раци изпиваха водите й....Дъщеря ми взе сребърния нож, сребърната вилица на баща си и изяде всичките картофи от тавата. Уплаших се, да не се разболее. Беше слаба като капаче на пощенска кутия.- Нищо не остави за него – казах й, тя се усмихна с оная спокойна красота...знаех, че отново нещо не е наред. Не беше. Кристиан замина. Забелязах – защото съм добра там, където няма наука и където две и две е равно на есен. Красивата ми дъщеря сега бе изяла всичко.Нямаше го. От време на време зървах дъщеря си по пътя към дивото място в Радомир, където вече бях пресадила всички бодливи израстъци - джанки, вишни, трънки.- Къде ходиш? –питах я. Не ми даваше никакъв отговор. Усмивката й мълчеше, като че бях хладилник или опустял двор.Кристиан го нямаше.Човек, който присажда вишни и ябълки, спи леко, заешки сън, но не бях усетила кога е станал. Този път, за разлика от преди година, бе взел и дрехите си – не бях забелязала, че ги подготвя. При него всичко беше на мястото си както в реда на естествените числа - след десет следваше единайсет, а при мене следваха снежни преспи.На сутринта и дъщеря ми не дойде на закуска. Нейните дрехи ги нямаше, рисунките по стените на стаята й бяха изчезнали. Фотографията? Какво се беше случило с нея? Снощи на нея все още бяхме тримата – аз, мъжът ми и топлият есен ден в очите на нашата дъщеря. Сега аз бях изрязана от снимката, усмивката ми бе скъсана на две и само половината бе останала върху парчето хартия. Нямаше ги нейните детски обувки, неговите обувки ги нямаше, нямаше сребърна вилица и нож, гребенът му го нямаше.Но малките чашки, в които живееше щастието, ме чакаха на лавицата. Пих вода с тях, с всичките седем и полека започнах да забравям страха. Щастието, с което човек е преживял миналото, не го изоставя.Дано са щастливи. И момичето, и баща му да са щастливи, Господи. Ти започваш там, където свършват числата, знаеш какво е болка. Пази ги здрави, Господи. Дъщеря ми и мъжа ми. Моля те. Аз съм добре.Може би на другата вечер ги видях да минават по улицата - мъжа ми, детето и красивата млада жена, която приличаше толкова на момичето, като че бях родила и нея в пернишката болница. Помахах им с ръка. Беше невъзможно да не са ме видели, но не реагираха, нито един не вдигна ръка, дори не се усмихнаха добродушно, с цялото разбиране на света, за да си помисля, че нещо не е наред.Прибрах се. Хладилникът ми трябваше да е съвсем празен. Не бях купувала нищо, гадеше ми се при мисълта за картофи с копър, които дъщеря ми, това капаче на пощенска кутия, похапваше ден и нощ. Не бях купувала троха хляб седмица или две, а хладилникът беше пълен до пръсване.Толкова натъпкан фризер. Помисли. Дали това не означава, че ще се върнат. Не се върнаха.... Не можех повече да живея в тази къща. Нямах пари, нямах документи. Мъжът ми държеше всичко в подредения като крематориум шкаф, сега със зеещи врати, съвсем празен.Хванах се на нова работа, превеждах тежки текстове, бях приличен преводач и печелех – не бях гладна, живеех в гарсониера под наем в другия край на града. Страхувах се да мина покрай старата ни къщата, там свършваше науката и започваше Господ, а аз не знаех какво има за мене той.Една вечер, беше началото на септември, топъл ден като очите на новородено дете – все още, когато ми беше студено, си спомнях очите на Кристиан и се сгрявах – се случи нещо.Само чашите от щастие бях взела от дома си. Тази вечер, на вратата на гарсониерата, която гледаше към дивия, оголял бъз и изсъхналата коприва, хвърлила семената си на вятъра, някой почука на вратата.Живеех затворено. За да са добри преводите, човек трябва да бъде залостен двор, иначе думите го напускат през порите на кожата. Но сега някой звънеше отвън .Не чаках никого.- Мамо – прозвуча глас от есенен вятър. – Отвори – Пръстите ми трепереха, докато отключвах. Кристиан и дъщеря ми влязоха в гарсониерата. – Мамо.- Тъкмо излизах – казах им.Господи, който започваш в края на науката и живееш в кръвта на всички, дето си нямат никого. Пази това момиче и този мъж. Аз всичко имам. Не си губи времето с мене. Гледай тях. Моля те.Всяка посока има сто крачки. Хайде. Върни се.Всички посоки водеха при тях.При тези двамата.Но не и мен.", "date": "2018.03.11", "title": "Пътят: разказ от Здравка Евтимова"}
{"url": "https://offnews.bg/ikonomika/imotite-v-stranata-belezhat-rast-ot-6-do-8-protcenta-676468.html", "text": "Цените на имотите в цялата страна бележат плавен ръст от 6% до 8%. Ръстът се отчита в големите градове, отбеляза той, докато в малките градове той е доста по-нисък. Заради спада на лихвите по кредитите търсенето на имоти се е увеличило, каза пред БНТ Калоян Богданов, маркетинг мениджър в агенция за недвижими имоти.Цените на наемите също вървят нагоре, подчерта той, особено на местата с аутсорсинг и IT компании. Повишаването на цените се дължи отчасти и на директните полети на нискотарифни компании до големите градове в България.Като цяло, лихвите по кредитите са на едно ниско историческо ниво. Така или иначе заплатите плавно вървят нагоре. На последно място, от години има интерес към големите градове, който води до много хора, които желаят да се установят там, коментира Богданов.Имотите във Варна са поскъпнали средно с 5% за година, показват данните на Националния статистически институт.Градът е сред петте в страната, в които се наблюдава ръст на реализираните сделки. Купувачите на имоти са предимно българи или сънародници, които живеят в чужбина и са решили да се приберат в родината си. Чужденците, предимно руснаци и англичани, също проявяват интерес към покупката на апартамент във Варна.Семействата предпочитат да закупуват жилища тип ново строителство пред панелното. Специално за Варна търсенето на нов дом е във всички райони на града.Най-голям е интересът на инвеститорите към апартаментите с една и две спални - двустайните и тристайните, коментира Добромир Ганев от Национално сдружение Недвижими имоти.Водещо при закупуването на имот е и неговата цена. За Варна разликата между центъра и крайните квартали може да бъде двойна. Цените варират от 400 евро в по-отдалечените квартали до 1500 евро в централната градска част.Заедно със скока на цените се наблюдава и появата измама с фалшиви обяви - за да осъщестят сделка, някои от брокерите посочват по-ниска цена за имота без знанието на собственика. Така обявата излиза сред първите резултати при търсене в интернет. ", "date": "2018.03.11", "title": "Имотите в страната бележат ръст от 6 до 8 процента"}
{"url": "https://offnews.bg/politika/nagradiha-angelkova-v-moskva-blizo-polovin-mln-rusnatci-imat-vtori-d-676472.html", "text": "Министърът на туризма Николина Ангелкова получи награда на церемония в Москва по време на 13-ото Международно туристическо изложение „Интурмаркет”.Отличието се дава за „многогодишно сътрудничество, мащабно участие и творчески подход при организиране работата на изложението”, съобщиха от Министерството на туризма. Наградата е подписана от ръководителя на Федералната агенция по туризъм на Русия Олег Сафонов.Русия е генериращ пазар за България и е сред петте страни, които изпращат най-много туристи у нас. През 2017 г. близо 558 хил. руснаци са предпочели страната ни за почивка и пътешествия, а над 400 хил. граждани на федерацията имат втори дом в България, заяви при награждаването министър Ангелкова.България пък е сред десетте най-предпочитани за почивка от руските туристи държави и затвърждава имиджа си на семейна дестинация сред тях. Туроператори от федерацията, които работят на пазар България, информират за повишено търсене към момента с 15-20 процента за лято 2018 г. спрямо март миналата година.„Интурмаркет” е сред най-големите международни туристически борси за професионалисти. Тази година в нея участват повече от 1400 изложителя от над 130 държави, както и руските региони и национални туристически представителства. По неокончателни данни форумът, който се провежда от 10 до 12 март, ще бъде разгледан от над 74 хиляди посетители. България представя на националния си щанд разнообразни възможности за морски, културно-исторически, балнео-, СПА и уелнес туризъм.", "date": "2018.03.11", "title": "Наградиха Ангелкова в Москва, близо половин млн. руснаци имат втори дом в България"}
{"url": "https://offnews.bg/obshtestvo/sech-po-porechieto-na-reka-iadenitca-sazdava-opasnost-ot-navodnenie-676480.html", "text": "Сеч по поречието на река Яденица създава опасност от наводнение, съобщава БНТ. Повече от два месеца след подаване на сигнала за отсечени и изоставени дървета в коритото на реката и около нея, реакция от властите все още няма.Местните жители се опасяват от повторно наводнение, като това през 2005 г., пречинено от придошлата река.Това, което е напарвено, е че договорът с фирмата, наета за почистване на коритото, е прекратен. Наета е нова фирма, която обаче все още няма разрешителни за работа.Липсата на средства за тези дейности в Областните управи и ясна законова рамка за дейността задълбочават проблема.С топенето на снеговете водите на река Яденица стават все по-буйни.И за обикновения човек е видим рискът от изоставената дървестна маса, при по- високи води да се получи някъде тапа. Най- вече мостовете, коментира за БНТ Костадин Варев, кмет на община Белово.", "date": "2018.03.11", "title": "Сеч по поречието на река Яденица създава опасност от наводнение"}
{"url": "https://offnews.bg/obshtestvo/bregovo-obiavi-bedstveno-polozhenie-zaradi-risk-ot-navodnenia-676481.html", "text": "След община Хайредин бедствено положение обявиха и във видинската община Брегово заради риска от наводнения, съобщи bTV.Свикахме Кризисен щаб, на който се взе решение в Община Брегово да бъде обявено бедствено положение заради пълноводието на река Тимок и обилното снеготопене, каза за Агенция „Фокус“ кметът на община Брегово инж. Милчо Лалов.„Много големи количества вода са стигнали до защитните съоръжения, до дигите. Остават още около 20-30 см, за да прелеят дигите и водата да навлезе в населеното място“, посочи той.„На място има екипи на пожарната, очакваме техника от Видин, за да разшири един прорез и придошлите води да се оттичат обратно в коритото на река Тимок. Пожарната е тук и си върши работата добросъвестно“, обясни кметът.„В заповедта за обявяване на бедствено положение имаме текст, че при евентуално продължаване на прииждането на водите ще се евакуират хората, които могат да бъдат засегнати от ситуацията. На този етап не се налага евакуация“, заяви Милчо Лалов.Междувременно започна спешно укрепване на рисковия язовир \"Рогозен\" 1. Кризисната ситуация в област Враца е преодоляна, нивото на река Скът спадна. Хората в района обаче се страхуват, не могат да забравят наводнението в Мизия преди четири години.Нивото на реките се понижава на територията на всички общини, както и в крайната точка по поречието на р.Скът – град Мизия, където към момента е 190 см, при критични 290. Наблюдава се и значителен спад на язовирите.Продължава изпълнението на аварийните мерки за яз. \"Рогозен\" в община Хайредин, които целят предотвратяването на бедствено положение при предстоящите пролетни валежи.", "date": "2018.03.11", "title": "Брегово обяви бедствено положение заради риск от наводнения"}
{"url": "https://offnews.bg/politika/dbg-zamraziava-chlenstvoto-si-v-rb-iska-ostavkata-na-borisov-i-predsr-676469.html", "text": "ДБГ замразява членството си в Реформаторски блок и няма да участва в органите на управление на коалицията, съобщиха от партията. Решението е взето от Националния съвет на партията, като поводът е липсата на опозиционност в политиките на Блока.ДБГ поставя няколко условия, които, ако не бъдат изпълнени в рамките на един месец, ще са причина за напускане на коалицията.От ДБГ настояват за незабавна оставка на премиера Бойко Борисов и \"корупционното му управение\". От партията искат предсрочни избори и създаване на антиГЕРБ коалиция и на \"антиГЕРБ общности по места, които да са в основата на алтернатива на наложеното от ГЕРБ задкулисно управление\". Настоява се и за изготвяне на реформаторска платформа с акцент върху смели действия в сектор сигурност, за повишаване на доходите, подобряване образованието и ефективна борба с корупцията.От ДБГ оценяват, че в страната има необходимост от силна демократична общност, която е готова да се противопостави на \"пълзящата диктатура на ГЕРБ, пренесена в общините през феодалния модел на управление\".В решението на Националния съвет на партията се посочва, че има опити на част от членовете в Реформаторския блок да легитимират и защитават грешни решения от страна на управляващите, в това число и срещи между членове на РБ и представители на правителството, противно на всички принципи и решения на коалицията. От партията смятат, че има недостиг на политическа воля за изграждане на реформаторски общности по места, които да се противопоставят на корупционния и феодален модел на управление на общините. ", "date": "2018.03.11", "title": "ДБГ замразява членството си в РБ, иска оставката на Борисов и предсрочни избори"}
{"url": "https://offnews.bg/gimnastika/iliana-raeva-vsichko-ima-niakakvi-granitci-dori-lazhite-na-neshka-ro-676473.html", "text": "Председателят на Българската федерация по художествена гимнастика Илиана Раева отвърна на нападките от страна на Нешка Робева, отправени тази сутрин в предаването \"Здравей България\".Бившата гимнастичка я обвини в лъжи по доста от темите, по които легендарната треньорка говори. Раева изрази мнение, че е недопустимо Нешка да \"манипулира общественото мнение по този грозен начин\" и заяви, чрез профила си социалната мрежа Фейсбук, че още в понеделник федерацията ще разпространи официално становище. ", "date": "2018.03.11", "title": "Илиана Раева: Всичко има някакви граници, дори лъжите на Нешка Робева"}
{"url": "https://offnews.bg/futbol/futbolisti-na-barnli-spasiha-detca-ot-meleto-mezhdu-fenove-i-rakovodst-676475.html", "text": "Футболистите на Бърнли спасиха част от малките привърженици, които присъстваха на мача срещу Уест Хем. Те са приютили малчуганите на скамейката си по време на сблъсъците между феновете и ръководството на \"чуковете\".Запалянковците на Уест Хям ясно изразиха недоволството си от представянето на отбора, след като нахлуха на терена и прекъснаха мача с Бърнли. Виненочервените сразиха лондончани с 3:0 насред техния стадион, което накара привърженици на тима да атакуват играчите на терена.По време на размириците футболистите на гостите освободиха скамейката си, за да може на нея да се настанят децата, които гледаха мача в долната част на трибуните. Малчуганите изглеждаха много уплашени от случващото се, а част от тях плачеха.Инцидентът стана след първото попадение на Ашли Барнс в средата на второто полувреме, а един от феновете бе пратен на земята от капитана Марк Нобъл, който след това бе успокоен от Джо Харт.Други двама привърженици също поискаха сметка на футболистите за слабото им представяне, като те бяха изведени от терена от Джеймс Колинс без да се стигне до нещо по-сериозно.След втория гол на Крис Ууд пък се стигна до ново прекъсване на мача, като този път побеснял привърженик на лондончани взе флагчето на корнера и опита да го забие в центъра на терена.След това феновете се събраха пред ложата на шефовете и поискаха уволнението на ръководството, а полицията трябваше да вземе мерки да не се стигне до сериозни сблъсъци. От клуба впоследствие обявиха, че ще разследват инцидентите и ще вземат мерки.Загубата бе трета поред за Чуковете, които с 30 точки са на 3 точки от опасната зона, а мениджърът Дейвид Мойс призова привържениците да застанат зад тима в стремежа му да избегне изпадането.", "date": "2018.03.11", "title": "Футболисти на Бърнли спасиха деца от мелето между фенове и ръководство на Уест Хем (видео)"}
{"url": "https://offnews.bg/sviat/tramp-e-gotov-da-otmeni-mitata-za-stomana-i-aluminij-za-es-pri-retcipr-676478.html", "text": "Американският президент Доналд Тръмп обяви, че е готов да отмени митата за внос на стомана и алуминий за държавите от Евросъюза, ако те предприемат аналогични мерки спрямо американската страна, съобщи ТАСС.\"Европейският съюз са прекрасни страни, които се отнасят много лошо със Съединените щати в областта на търговията и сега са недоволни от митата. Ако те отменят своите ужасни търговски бариери и такси за американската продукция, тогава и ние ще отменим своите. В случай, че това не стане, ще въведем мита и за автомобилите и други стоки. Честно\", написа Тръмп в Туитър, съобщава БНР.Коментарът на американския президент дойде на фона на вчерашните разговори между представители на Европейския съюз и Съединените щати в Брюксел, по време на които не беше постигнат компромис. След срещата европейският комисар за търговията Сесилия Малмстрьом написа в Туитър, че дискусията е била откровена, но няма яснота за процедурата за освобождаване от митата и затова следващата седмица разговорите ще продължат.Преди няколко дни Тръмп подписа указ, с който налага 25 на сто мито върху стоманата и 10 процента за алуминия, които трябва да влязат в сила до 2 седмици. Това предизвика негативна реакция сред много търговски партньори на САЩ.В коментар китайският министър на търговията Чжон Шен заяви, че една търговска война с Америка ще има единствено катастрофални последици за световната икономика: \"В една търговска война няма победители. Тя ще донесе единствено катастрофа за Китай, САЩ и останалия свят. Ние обаче можем да се изправим пред всички предизвикателства и да защитим интереса на нашата страна и на народа си.\"По-късно американският президент предрече, че разговорите със севернокорейския лидер Ким Чен-ун ще имат \"невероятен успех\". \"Обещанието е, че през това време няма да изстрелват ракети и се стремят да се разоръжат. Така че ще бъде страхотно\", заяви той преди да отпътува за Пенсилвания.\"Много хора мислеха, че ще се стигне до война, но изведнъж Северът излезе с това, че ще имаме среща. Така че може да седнем и да постигнем най-великото споразумение за света и за всички страни в региона, включително самата Северна Корея. Надявам се да се случи\", каза президентът на митинг в Питсбърг. Тръмп смята, че Пхенян иска да постигне мир и е време за това. Според него Вашингтон е показал голяма сила при решаването на проблема. Президентът каза още, че се е справил много по-добре с въпроса от предишните администрации, които не са успели да постигнат нищо. Срещата на върха между лидерите на Съединените щати и Северна Корея трябва да се проведе през май.", "date": "2018.03.11", "title": "Тръмп е готов да отмени митата за стомана и алуминий за ЕС при реципрочни мерки"}
{"url": "https://offnews.bg/sviat/kitajskiat-parlament-otvori-vratata-za-pozhizneno-upravlenie-na-si-dzi-676471.html", "text": "Общокитайското събрание на народните представители одобри в неделя предложението за премахване на лимита от два мандата за поста на държавен глава, съобщава РИА Новости. Според вече приетата и предстояща да бъде формално извършена конституционна поправка, президентът вече ще има право да се кандидатира и служи в повече от два последователни петгодишни мандата, съобщава \"Фокус\".По време на ежегодната си сесия, провеждаща се от пети до 20 март, Събранието освен това одобри други 20 поправки в Конституцията на Китай, сред които създаването на антикорупционен орган и включването на името на действащия президент Си Дзинпин и неговите идеи в основния закон.С премахването на огринечияна в мандатите на президента отваря пътя за пожизнено управление на държавния глава Си Дзинпин, предаде АФП.2 958 делегати одобриха мярката като част от пакет промени в конституцията на Китай. Само двама депутати бяха против, а трима се въздържаха. Депутатите одобриха и конституционна поправка за добавяне в основния закон на името и идеите на Си Дзинпин за „развитието на социализма с китайска специфика в новата ера”.Според поправката, в преамбюла на конституцията, където вече са вписани имената на Мао Дзъдун и Дън Сяопин, ще се появи фразата „под ръководните идеи на Си Дзинпин за социализма с китайска специфика в новата ера”, уточнява БГНЕС.", "date": "2018.03.11", "title": "Китайският парламент отвори вратата за пожизнено управление на Си Дзинпин"}
{"url": "https://offnews.bg/politika/krizisnata-situatcia-vav-vrachansko-e-ovladiana-676470.html", "text": "Кризисната ситуация в област Враца заради обилното снеготепене и състоянието на хидротехническите съоръжения е преодоляна.Нивото на реките се понижава на територията на всички общини, както и в крайната точка по поречието на р.Скът – град Мизия, където към момента е 190 см, при критични 290. Наблюдава се и значителен спад на язовирите. Продължава изпълнението на аварийните мерки за яз. \"Рогозен\" в община Хайредин, които целят предотвратяването на бедствено положение при предстоящите пролетни валежи.На свое извънредно заседание правителството отпусна 3 млн. лева на община Хайредин. Малка част от тези средства са предвидени за покриване на всички разходи, направени за доставка на скални маси и за техника при овладяване на критичната ситуация, за спешно аварийно укрепване на преливника на язовир „Рогозен 1“ и доставката на сифони, които ще работят за облекчаване работата на основния изпускател на язовира.С по-голямата част от средствата ще се финансират готовите технически проекти за двата язовира, с чиято реализация те трябва да се приведат в пълна техническа изправност. Дейностите по проектите включват цялостно изграждане на разрушения преливник и ремонт на основния изпускател на язовир „Рогозен 1“, ремонт на компрометираната стена и основния изпускател на язовир „Бързина“.", "date": "2018.03.11", "title": "Кризисната ситуация във Врачанско е овладяна"}
{"url": "https://offnews.bg/obshtestvo/slanchevo-vreme-v-nedelia-s-temperaturi-do-22-novata-sedmitca-idva-676462.html", "text": "Времето над страната днес ще бъде предимно слънчево и топло.Очакваните максимални температури ще бъдат между 17° и 22°, по морския бряг между 13° и 18°, в София около 17°.По-значителна средна и висока облачност ще има в сутрешните часове над Източна България.Над Черноморието ще бъде предимно слънчево, преди обяд с разкъсана средна и висока облачност, по-значителна по северното крайбрежие. В следобедните часове ще духа слаб изток-югоизточен вятър. Максимални температури между 13° и 18°. Температурата на морската вода е 6-7°. Вълнението на морето ще бъде 1-2 бала.Над планините ще бъде слънчево. Ще духа слаб, по билата умерен западен вятър. Ще се затопли още и максималната температура на височина 1200 метра ще бъде 13-14°, на 2000 метра – около 6°.От понеделник обаче се очаква рязка промяна на времето под влиянието на средиземноморски циклон. От понеделник следобед и най-вече във вторник и сряда почти над цялата страна ще бъде облачно и ще вали дъжд, а в по-високите планински части и сняг.Ще преобладава облачно време, а дневните температури ще се понижат, като това време ще продължи и в четвъртък.", "date": "2018.03.11", "title": "Слънчево време в неделя с температури до 22°, новата седмица идва с дъжд"}
{"url": "https://offnews.bg/sviat/severnokorejskite-medii-malchat-za-sreshtata-na-tramp-s-kim-chen-un-676463.html", "text": "Темата за предстоящата среща между президента на САЩ Доналд Тръмп и лидера на Северна Корея Ким Чен-ун не присъства в централните държавни медии в изолираната държава. Провеждането на подобна среща беше анонсирано от южнокорейската делегация, която през седмицата проведе среща с лидера на Северна Корея. Темата обаче не се коментира в медиите на изолираната от света държава. В същото време тя присъства активно в световните медии. Франс прес съобщи, че Доналд Тръмп каза смята, че Северна Корея вече иска да сключи мир. \"Мисля, че искат да сключат мир. Мисля, че е време\", заяви президентът на политическа проява в Пенсилвания, като дори заяви, че режимът в Северна Корея е обещал да спре с изпитанията с ракети. Тръмп изрази доверие в ангажимента на севернокорейския режим да не изстрелва ракети до историческите преговори, които той ще има с лидера Ким Чен-ун.Американският президент каза, че е убеден, че срещата \"ще има огромен успех\" и ще е много ползотворна. \"Имаме огромна подкрепа\", отбеляза Тръмп пред журналисти преди да отлети за Пенсилвания.„Мисля, че със Северна Корея ще се получи много добре. Аз мисля, че ще имаме грандиозен успех. Мисля, че това ще бъде нещо много успешно. Имаме голяма подкрепа“, казва Доналд Тръмп пред репортери преди да отпътува за Пенсилвания.", "date": "2018.03.11", "title": "Севернокорейските медии мълчат за срещата на Тръмп с Ким Чен-ун"}
{"url": "https://offnews.bg/kultura/koia-e-balgarskata-pesen-za-evrovizia-2018-otgovorat-v-ponedelnik-676474.html", "text": "Песента, с която България ще участва в „Евровизия“ 2018, ще бъде обявена на 12 март, съобщиха от пресцентъра на БНТ.В 8.30 часа в сутрешния блок на БНТ1 „Денят започва“ ще бъде премиерата на българската песен и участник в музикалния конкурс.В 63-о издание на форума ще се включат представители на 42 държави, обединени от мотото „All Aboard!“ („Всички на борда!“) в португалската столица Лисабон.Предварително изтегленият жребий отреди на България място в първия полуфинал, който ще се излъчи на 8 май от 22.00 часа българско време. В него нашата песен ще бъде една от 19-те, които ще се борят за общо десет квоти за Големия финал на 12 май.За втора поредна година Българската национална телевизия се обърна към музикалните професионалисти в България, за да определи българската песен и участник в Евровизия 2018. В обществената медия постъпиха 13 проекта с предложения за песен, изпълнител, стратегия за сценичното представяне, както и бюджет за свързаните с това разходи, които продуцентската компания или екипът са готови да поемат.„Искам да изкажа благодарност към всички продуценти, които подадоха проектите си и вложиха своята творческа енергия в участието си. Песните, които представиха, бяха изключително добри и затова всички бяха допуснати за разглеждане във вътрешната селекция“ – заяви продуцентът на българското участие в „Евровизия“ Йоана Левиева - Сойър.Процедурата за избор на новата българска песен в конкурса премина в два етапа. Постъпилите предложения първо бяха обсъдени с 20 чуждестранни експерти с опит в музикалния бранш и в конкурса „Евровизия“. Експертите оценяваха 13-те песни като ги класираха чрез присъждане на точки от 0 до 10. Специалистите гласуваха независимо един от друг в онлайн платформа, където освен оценки за песните, можеха да дадат мнението си за изпълнителите и да оставят допълнителни препоръки.По време на втория етап на селекцията експертна комисия на БНТ разгледа събраните в международния панел мнения и избра българската песен за „Евровизия“ 2018 между тези, които са постигнали резултат минимум 7 точки по десетобалната система.", "date": "2018.03.11", "title": "Коя е българската песен за Евровизия 2018? Отговорът - в понеделник"}
{"url": "https://offnews.bg/ikonomika/tokat-niama-da-poskapne-zaradi-sdelkata-s-chez-676477.html", "text": "Сделката за ЧЕЗ по никакъв начин няма да е причина за повишаване на цената на тока. Това каза в интерв за предаването „Неделя 150“ на БНР председателят на Комисията за енергийно и водно регулиране (КЕВР) Иван Иванов.„Сключването на такава сделка, независимо кой е купувачът, по никакъв начин не влия върху цената на електроенергията. Тя се определя по ясна методика. В случая няма никакъв ценообразуващ елемент, свързан с прехвърляне на акции. /…/ В ценообразуващите елементи ние по никакъв начин няма да включим нито обслужването на кредита на привлечения капитал, нито плащането на лихвите по него. Това е работа на съответния собственик. Няма никакви основания и притеснения за повишаване на цените. Крайно време е тази истерия да бъде прекратена“, обясни Иванов пред националното радио.Прехвърляне на акции от ЧЕЗ към „Инерком“ не може да бъде проверявано от КЕВР, преди финализирането на сделката, подчерта още Иванов. Контролът преди сключване на сделката трябва да се осъществи по параметри, които не са в правомощията на КЕРВ, категоричен бе той и обясни какви са възможностите на ръководената от него комисия:Според Иванов КЕВР се включва в този скандал по две причини – или непознаване на закона, или търсене на необходимия грешник. Той е категоричен, че регулаторът си изпълнява стриктно задълженията. В подкрепа на твърдението си той посочи: \"В последните 3 години около 13 млн. лв. са санкциите, които КЕРВ е наложила на трите разпределителни дружества\".Относно промените във връзка с разширяване на правомощията на КЕВР, готвени от Обединените патриоти, Иванов коментира, че приемането само на този текст не го прави работещ.", "date": "2018.03.11", "title": "Токът няма да поскъпне заради сделката с ЧЕЗ"}
{"url": "https://offnews.bg/tenis/grigor-dimitrov-otpadna-v-indian-uels-676461.html", "text": "Най-добрият ни тенисист Григор Димитров отпадна още на старта на турнира от сериите Мастърс 1000 в Индиън Уелс.Българинът отстъпи във втори кръг след 6:7 (4), 6:4, 3:6 пред испанеца Фернандо Вердаско. Поставеният под номер 3 в схемата Димитров започна директно от втори кръг, докато Вердаско изигра вече един мач.В първия сет българинът изпусна два сетбола, преди да загуби в тайбрека след това. Димитров се поправи във втората част, но в третата не удържа на мощните сервиси на Вердаско, който с лекота печелеше подаванията си, докато българинът се бореше за всяка точка.Следващото участие на Григор е отново в САЩ, на турнира в Маями, който е от същата категория като този в Индиън Уелс.", "date": "2018.03.11", "title": "Григор Димитров отпадна в Индиън Уелс"}
{"url": "https://offnews.bg/sviat/rusia-demonstrira-izstrelvaneto-na-hiperzvukovata-raketa-kinzhal-vide-676483.html", "text": "Русия обяви днес, че успешно е тествала хиперзвукова ракета, наречена от президента Владимир Путин „идеално оръжие“, докато обявяваше въоръжение от ново поколение по-рано този месец, съобщава БНР, позовавайки се на Франс прес.Високоточната ракета „Кинжал“ била изстреляна от свръхзвуков изтребител МиГ-31, излетял от летище в Южния военен окръг в Югозападна Русия, съобщи министерството на отбраната. И добави: „Изстрелването премина по план, хиперзвуковата ракета порази целта“.Успоредно със съобщението бе разпространен видеозапис, показващ как двама летци се готвят за полет, а след това бягат към самолета, под чийто корпус е закачена голяма ракета.Ракетата „Кинжал“ бе едно от новите оръжия, споменати от Путин в годишното му обръщение в парламента преди президентските избори на 18 март, на които се очаква да спечели нов 6-годишен мандат.Президентът каза, че ракетата лети със скорост 10 пъти по-висока от тази на звука и може да преодолее системите за противовъздушна и противоракетна отбрана. „Кинжал“ бил на въоръжение в Южния военен окръг от 1 декември миналата година.Вицепремиерът Дмитрий Рогозин написа в страницата си във Фейсбук, че „уникалният“ МиГ-31 бил модернизиран, за да може да носи тази ракета.Военното министерство посочи, че от началото на годината били извършени над 250 плета с този тип самолети за усъвършенстване на ракетната система „Кинжал“, която е предназначена за поразяване на наземни и морски цели.", "date": "2018.03.11", "title": "Русия демонстрира изстрелването на хиперзвуковата ракета Кинжал (видео)"}
{"url": "https://offnews.bg/112/kontcesioner-izhvarlial-otpadatci-v-gora-kraj-strelcha-676484.html", "text": "Неправомерно депониране на отпадни продукти и скална маса в горски площи в района на Стрелча е установено от полицията в Панагюрище.Полицаи на РУ-Панагюрище - полицейския участък в Стрелча, съвместно с лесничеи от ДСГ-Панагюрище, реагирали на сигнал за неправомерно депониране на отпадни продукти и скална маса в горски площи. Съобщението за извършваната нерегламентирана дейност в горски територии, намиращи се в землището на Стрелча, било получено в полицията тази сутрин.Незабавно бил сформиран екип от полицейски служители и на местното горско стопанство. В резултат на предприетите действия, в района на рудник „Мали Кланидял”, където се извършва добив на пегматит, били засечени два камиона, в момент на изсипване на отпадъци от обработката на скалната маса. Районът бил извън контурите на мястото, където може да се извършва тази дейност съгласно концесионния договор. Според извършеното замерване с помощта на GPS –система и е установено, че отпадъците били депонирани в горска територия, намираща се в непосредствена близост и до вододайната зона на Стрелча.На мястото е извършен оглед от дежурна група при РУ-Панагюрище под ръководството на разследващ полицай.Двамата водачи на товарните автомобили са задържани за срок от 24 часа, а камионите – иззети, последвал е незабавен доклад и съгласуване на действията с дежурен прокурор от Районната прокуратура в средногорския град. Подадена е информация и към РИОСВ-Пазарджик. Работата по изясняване на всички обстоятелства около случая продължава, води се дознание за извършено престъпление по чл. 236 от НК.", "date": "2018.03.11", "title": "Концесионер изхвърлял отпадъци в гора край Стрелча"}
{"url": "https://offnews.bg/obshtestvo/tcarkvata-pochita-sv-sofronij-vrachanski-676466.html", "text": "Православната църква почита паметта на Св. Софроний Врачански. Светецът будител е духовен закрилник на Враца.В града почитането на паметта на светеца ще започне с литургия в старинната църква \"Свето Възнесение\", част от възрожденския комплекс \"Св.Софроний Врачански\". Богослужението ще бъде оглавено от Врачанския митрополит Григорий, съобщава БНР.Общоградското тържество след това ще се състои пред паметника на Св. Софроний, който също е част от комплекса. В честването ще участват и ученици от началното училище, което носи името на светеца възрожденец.", "date": "2018.03.11", "title": "Църквата почита Св. Софроний Врачански"}
{"url": "https://offnews.bg/sviat/vie-s-vsichkia-si-li-ste-niama-da-varnem-krim-kategorichen-e-putin-676485.html", "text": "Руският президент Владимир Путин заяви, че връщането на Крим в границите на Украйна не е възможно при никакви обстоятелства, съобщава фокус, като цитира TAСС.В рамките на интервю за филма на Андрей Кондрашов „Путин“, разпространено в социалните мрежи, на въпроса дали е възможно полуостровът да се върне в границите на Украйна, руският държавен глава отговори: „Вие с всичкия си ли сте? Няма такива обстоятелства и няма да има никога“.В същото време анкета на руския Център за проучване на общественото мнение показва, че почти 70% от руснаците са готови да дадат своя глас за Путин на насрочените за 18 март избори.Втори по популярност, със седем процента подкрепа, е кандидатът на Комунистическата партия на Руската федерация Павел Грудинин. С пет процента е Владимир Жириновский, лидер на Либерално-демократическата партия. Останалите кандидати се движат между един и два процента подкрепа.74% от участвалите в анкетата са посочили, че ще гласуват със сигурност на предстоящите избори, докато девет процента „вероятно“ ще упражнят правото си на глас.", "date": "2018.03.11", "title": "Вие с всичкия си ли сте? Няма да върнем Крим, категоричен е Путин"}
{"url": "https://offnews.bg/obshtestvo/kakva-e-gramotnostta-po-temata-hiv-u-nas-676486.html", "text": "Едва 11% от българите декларират, че са си правили тест за ХИВ, а 86% от българите декларират, че не са си правили такъв тест към настоящия момент, показва национално допитване, проведено по поръчка на сдружение „Здраве без граници”.От изследването става ясно, че 92% от българите не познават човек, който е носител на ХИВ. Само 6% от всички анкетирани пък са се чувствали изложени на риск от заразяване с ХИВ. В проучването бяха тествани и редица ситуации, които показват и вид обществена нетолерантност по отношение на темата свързана с ХИВ/СПИН. • 94% от българите посочват, че не биха се омъжили/оженили за човек, носител на ХИВ. • 76% посочват, че не биха били приятели с хора, живеещи с ХИВ. Това обществено разбиране и дистанциране на хората, носители на вируса, в голяма степен е предпоставка за криенето на ХИВ статуса. Тук не се отчита динамика по отношение на демографските характеристики на респондентите.• 87% от българите не биха живяли с ХИВ-позитивен. • По отношение на работа, се отчита разчупване на нагласите, като 27% от хората посочват, че биха работили с човек, който е носител на ХИВ. Младите хора в по-голям дял са склонни, за сметка на по-възрастните. • 31% посочват, че биха общували с човек, носител на ХИВ. Тук отново се запазва съотношението по отношение на възрастта на хората.Един от ключовите въпроси е свързан със стереотипите по отношение на заразяване с ХИВ, както и реалните възможности. • 91% от хората са съгласни, че с ХИВ може да се заразиш чрез сексуален контакт, което показва, че по отношение на основния риск има добра познаваемост. • 8% са на мнение, че човек може да се зарази чрез докосване или ръкостискане. Висок е делът на хората, които не знаят или не могат да преценят дали в такава ситуация могат да се заразят, което показва, че хората не са информирани в подробности за рисковете. • 35% от хората са съгласни, че човек може да се зарази чрез целувка.• Всеки четвърти (25%) смята, че човек може да се зарази с ХИВ от неизмити прибори в кафене или ресторант. Отново се отчитат високи нива (27%) на тези, които не знаят/не могат да преценят.• 24% отговарят положително, че човек може да се инфектира при разговор с ХИВ-позитивен чрез кихане или кашляне. • Всеки пети (21%) е на мнение, че човек може да се зарази чрез ползване на обща тоалетна.33% от българите посочват, че знаят, че има лечение, което забавя развитието на ХИВ инфекцията при човек, които е носител на вируса. От изследването може да се направи извод, че сред българите се отчита ниска запознатост с характеристиките на ХИВ, което налага засилване на информационните кампании сред различни обществени аудитории.Какви са актуалните проблеми на хората с ХИВВъпреки достъпа до съвременно лечение за ХИВ, което държава осигурява у нас за всеки, в София има спешна нужда от подобряване на условията в Инфекциозна болница, където се лекуват пациентите. Необходимо е да се завърши ремонтът на централната сграда на болницата, където да се разшири амбулаторията – пациентите в София наброяват 1000 и техният брой нараства бързо, а амбулаторията, в която се обслужват в момента е много тясна, налага се да се скупчват и дори да изчакват реда си да бъдат приети извън сградата на болницата (в градинката пред амбулаторията), независимо от атмосферните условия. Това нарушава всякаква конфиденциалност на пациентите, както и ги лишава от възможността да се консултират със своя лекар в нормални условия.Съвременното лечение за ХИВ, което се предоставя и у нас, осигурява едно много добро качество на живот на пациентите. Практически пациентите на успешна терапия в днешни дни вече се проследяват медицински на 6 месеца. Все още обаче нормативно тяхното лечение се изписва за период от един месец, което ги принуждава да посещават Инфекциозна болница всеки месец. Има спешна нужда това да се промени, така че пациентите да могат да получават лекарствата си наведнъж за по-дълъг период от време (поне за 3 месеца, както е в много други европейски държави). Това ще улесни съществено достъпа на пациентите до лечение, както и ще разтовари значително системата на медицинско обслужване, без да изисква допълнителни финансови ресурси.", "date": "2018.03.11", "title": "Каква е грамотността по темата ХИВ у нас?"}
{"url": "https://offnews.bg/ot-vas/te-sa-sred-nas-kak-da-ne-se-shofira-v-sofia-snimka-676476.html", "text": "Пореден случай на нагло нарушаване на правилата за движение в София беше разпространен във Фейсбук. Стефан Стефанов публикува снимка на луксозен джип, който е влязъл в насрещното движение, като по този начин е затруднил движението преди светофара на близкото кръстовище. И коментира:", "date": "2018.03.11", "title": "Те са сред нас: Как да (не) се шофира в София (снимка)"}
{"url": "https://offnews.bg/obshtestvo/blizki-i-priateli-se-proshtavat-s-bate-nikolaj-676467.html", "text": "В Народния театър ще се проведе поклонението пред актьора Николай Николаев. Актьорът почина на 6 март на 77 години след инсулт.От 11.00 часа в централното фоайе на театъра последно \"Сбогом\" с Бате Николай ще си вземат близки, приятели и колеги на големия български актьор. Той е роден през 1940 г. в Силистра, син на българския художник Стефан Николаев, внук на поп Никола, свещеник от Русе и родственик на Васил Левски, и брат на илюзиониста Васил Николаев-Орфи. Завършва ВИТИЗ „Кръстьо Сарафов“ през 1965 година в класа на проф. д-р Кръстьо Мирски. Звездата му изгрява като „Бате Николай“ в детското тв предаване „Сладкарница Захарно петле“. Бате Николай е носител на най-високото отличие на Министерството на културата \"Златен век\" за принуса му към изкуството.Той е основател на единствената клиника по смехотерапия в страната - той лекуваше чрез забавления болни деца от \"Пирогов\", където се изявяваше като клоуна проф. д-р Коко.Заедно с актьора Марин Неделчев влизат в трупата на италианския цирк „Нандо Орфей” и правят големи турнета, като клоуни-фокусници. Учавства в Коледна програма за телевизията - „Манежа на сънищата“, с участието на Елизабет Тейлър. Николаев беше актьор в Народен театър „Иван Вазов“, а през 2002 година той се пенсионира.През 2016 година той претърпя неприятен инцидент - той беше пребит в опит да бъде обран на гарата във Вакарел. Той бил нападнат в колата си, докато чака сина си да пристигне с влака от София. ", "date": "2018.03.11", "title": "Близки и приятели се прощават с Бате Николай"}
{"url": "https://offnews.bg/bojni/tervel-pulev-s-deveta-pobeda-na-profesionalnia-ring-676460.html", "text": "Тервел Пулев записа девета поредна победа на професионалния ринг, след като на гала-вечер в Берлин победи по точки опитният руснак Валери Брудов.Така последният вече е в компанията на Томислав Рудан (Хърватия), Рамази Гогичашвили (Грузия), Якуб Войчик (Полша), Дражен Жанянин (Босна и Херцеговина), Артьом Редко (Украйна), Михаил Куцишвили (Грузия), Артьом Чарнякевич (Беларус) и Скот Фътрел (САЩ). Всички те са усещали вкуса на поражението от Тервел, припомня bTV.41-годишният Валери Брудов, се ползва с голям авторитет. Руснакът е професионалист от 1999 г., като печели първите си 30 битки. В кариерата си има 44 победи и вече 14 загуби. Ставал е световен шампион, като три пъти се е изправял за пояса на планетата в полутежка категория.На ринга в Берлин Тервел бе свел рисковете до минимум. Той търпеливо изчакваше всеки удобен момент, за да атакува, но нито веднъж не тръгна агресивно напред. Залогът на двубоя изискваше максимална концентрация и дисциплина. В ъгъла на Тервел, редом с треньора Борислав Бояджиев, този път стоеше и Кубрат Пулев.", "date": "2018.03.11", "title": "Тервел Пулев с девета победа на професионалния ринг"}
{"url": "https://offnews.bg/sviat/v-kitaj-se-zarazhda-kult-kam-lichnostta-kakavto-ne-e-imalo-ot-vremeto-676465.html", "text": "Китайският президент Си Цзинпин, който се готви да управлява Китай безсрочно, е в центъра на най-упоритите усилия на Комунистическата партия за създаване на култ към личността след смъртта на основателя на Народната република Мао Цзедун през 1976 г., предаде Асошиейтед прес.Ликът на Си е на първа страница в държавните вестници, излъчва се с часове по телевизията, стои на корицата на списания, на плакати, продавани по пазарите, на билбордовете край парковете и на табели по тротоарите.Телевизията често описва Си като човек, обожаван от всички - от работниците в заводите и фермерите до космическите инженери и войниците, които редовно го аплодират по няколко минути.Тези усилия върнаха спомените за огромните промени в периода на т.нар. Културна революция на Мао.Партийни говорите отричат подобни коментари, твърдейки, че Си е ядрото на своя седемчленен Постоянен комитет, а не е самотен автократ.Очаква се Общокитайското народно събрание да одобри промяна в конституцията за премахване на ограничението за броя на президентските мандати, проправяйки път за Си да управлява неопределено дълго.", "date": "2018.03.11", "title": "В Китай се заражда култ към личността, какъвто не е имало от времето на Мао"}
{"url": "https://offnews.bg/112/trima-mladezhi-nabiha-shofior-kojto-dal-predimstvo-na-peshehodetc-v-b-676464.html", "text": "54-годишен руснак е бил пребит в Бургас от трима души заради възникнал след спор на пътя.Инцидентът е станал на 9 март следобед на кръстовището на улиците „Гурко“ и „Оборище“, съобщават от полицията в морския град.Руснакът се движел с колата си по ул. „Демокрация“ и когато завил по „Гурко“ спрял, за да даде предимство на пресичаща по пешеходната пътека жена. Движещият се зад него автомобил започнал да му свири, но руснакът продължил по улица „Гурко“, като завил и спрял на „Оборище“.От задния автомобил слезли трима младежи и нападнали мъжа. Той се опитал да им обясни, че спрял за да даде път на пешеходката, но получил юмруци в лицето. От побоя мъжът останал без един зъб. След това младежите се качили в автомобила си и избягали.Малко след сигнала за инцидента самоличността на извършителите на побоя била установена и те са задържани. Констатирано е, че това са един 22-годишен и двама 25-годишни криминално проявени мъже от Бургас.По случая в Първо Районно управление е образувано досъдебно производство.", "date": "2018.03.11", "title": "Трима младежи набиха шофьор, който дал предимство на пешеходец в Бургас"}
