{"url": "https://offnews.bg/futbol/noviat-trenior-na-ludogoretc-obiavi-ambitciozni-tceli-718381.html", "text": "Новият треньор на Лудогорец Павел Върба обяви целите, които си поставя начело на \"орлите\", както и причините да избере офертата на тима от Разград. Това той стори в ефира на Нова телевизия, собственост на боса на Лудогорец Кирил Домусчиев.Той сподели също, че е останал доволен от жребия за елиминациите в Лига Европа, който противопостави Лудогорец на италианския гранд Интер.\"Зарадвах се от този жребий в Лига Европа. Гледал съм няколко мача на Интер. Вярвам, че феновете ще останат доволни. Надявам се да си вземем поуките и положителното от тези 2 двубоя.пЛудогорец е кралят на българското първенство.Осъзнавам, че никой няма да приеме второто място. Ако наистина стигнем до първото или второто място в групите на Шампионската лига, това ще е огромен успех. Ще видим. Класирането за груповата фаза е най-важно. Познавам сравнително добре българското първенство. Признавам си обаче, че не познавам всички отбори. Гледал съм Левски, ЦСКА и Лудогорец.За нас шампионската титла е по-важна от Купата. Със сигурност няма да подценим мача с Левски за Купата.Медиите в Чехия се притесняват от много неща. В Анжи бе подобно. Там повечето бяха чужденци. Качеството тук е малко по-различно.Предвид факта, че осем играчи ще се върнат от наем, ще видим как ще се развият нещата. Няма да ви кажа имена. Всичко е въпрос на уговорки. Може да видим януари нови играчи.Нещата са много прости и предначертани. Целта е да играем максимално офанзивно\", сподели специалистът в предаването.", "date": "2019.12.28", "title": "Новият треньор на Лудогорец обяви амбициозни цели"}
{"url": "https://offnews.bg/obshtestvo/tridnevna-stachka-shte-zasegne-poletite-ot-sofia-do-diuseldorf-i-shtut-718379.html", "text": "Пилотите и стюардесите на авиокомпания \"Джърмануингс\" започват ефективна стачка в 0:00 ч. на 30.12.2019 г., която ще продължи до 24:00 ч. на 01.01.2020 г., съобщи Министерство на външните работи. От стачните действия ще бъдат засегнати и полетите на \"Юроуингс\", които се оперират от компанията, като от София те са до германските градове Дюселдорф и Щутгарт.По информация на българското посолство в Берлин в протестните действия е възможно да се включат и служители на авиокомпания \"Луфтханза\".От министерството препоръчват на всички пътуващи да се информират за актуалната обстановка, като имат предвид възможните затруднения и закъснения на полетите.При необходимост от съдействие българските граждани могат да се свържат с дипломатическите ни представителства във Федерална Република Германия на следните телефони:Посолство в Берлин: +49 30 201 0922. Дежурен телефон само за спешни случаи и извънредни ситуации в извънработно време: +49 176 122 99 190.Генерално консулство в Мюнхен: +49 89 171 176 14; +49 89 171 176 15. Дежурен телефон в извънработно време: +49 172 888 10 56.Генерално консулство във Франкфурт: +49 69 509 278 13 10; +49 69 509 278 132.", "date": "2019.12.28", "title": "Тридневна стачка ще засегне полетите от София до Дюселдорф и Щутгарт"}
{"url": "https://offnews.bg/futbol/chakat-bizona-na-gerena-718377.html", "text": "Столичният Левски проявява сериозен интерес към нападателя на ФКСБ Харлем Гнохере, съобщава телевизия \"Романия\". \"Сините\" са един от двата отбора, които са заявили своето желание да привлекат 31-годишния футболист през зимния трансферен прозорец. Гнохере има договор с ФКСБ, което означава, че Левски ще трябва да плати трансферна сума за играча, която се оценява на около един милион евро.Нападателят попада в полезрението и на отбор от Близкия Изток. Желанието на футболиста е да продължи да играе в Европа, така че шансове на Левски да го привлече не изглеждат никак малки на този етап.Президентът на ФКСБ Джиджи Бекали вече обяви, че Гнохере се продава и клубът задължително ще се опита да реализира финансови постъпления от негов трансфер в следващите седмици.Харлем Гнохере пристигна във ФКСБ през януари 2017 година, когато Джиджи Бекали плати 250 хиляди евро на Динамо (Букурещ).Любопитна подробност е, че Гнохере беше свързван с трансфер в Лудогорец през миналото лято, като тогава нападателят беше оценен на внушителните 3 милиона евро.Гнохере е известен с прякора Бизона. Той е много здрав физически и е висок 1.83 метра.Преди две години Гнохере отново беше спряган за трансфер в Левски, но такъв в крайна сметка не бе реализиран. Харлем Гнохере има 87 мача за ФКСБ, в които е реализирал 41 гола.", "date": "2019.12.28", "title": "Чакат Бизона на ''Герена''"}
{"url": "https://offnews.bg/futbol/v-plovdiv-razvaliha-kontcesiata-za-stadion-hristo-botev-718378.html", "text": "Концесията на стадион \"Христо Ботев\" бе официално развалена по взаимно съгласие на днешната сесия на пловдивския общински съвет, съобщават plovdiv24. Това стана с 37 гласа \"за\", 1 \"против\" и 8 \"въздържал се\".Клубът поиска прекратяване на сделката, тъй като срещу дружеството имало заведени множество дела за връщане на суми на дружества, финансирани от фалиралата КТБ, а задълженията били в огромни размери.Ботев не е плащал концесионно възнаграждение за 2016, 2017, 2018 и 2019 година, което е с общ размер 289 354, 65 лева, както и лихва за забава 34 687,52 лева. При развалянето на сделката концесионната гаранция от 482 000 лева ще се прихване от общината срещу дължимите концесионни възнаграждения и лихви. Инвестиционният проект и направените до момента инвестиции остават в полза на община Пловдив.Концесията бе сключена през 2013 година за срок от 35 години. Преди месец премиерът - Бойко Борисов обеща държавно финансиране за довършване строителството на стадион \"Ботев\", което, за да се осъществи, трябва да бъде развален концесионният договор.", "date": "2019.12.28", "title": "В Пловдив развалиха концесията за стадион ''Христо Ботев''"}
{"url": "https://offnews.bg/zimni/pred-shifrin-veche-e-samo-von-718384.html", "text": "Американската алпийка Микаела Шифрин записа победа №63 в Световната купа в алпийските ски, след като финишира първа в гигантския слалом Линц, Австрия. Това бе първи успех за Шифрин в дисциплината от март т.г.Тя беше много по-бърза от конкурентките си, като завърши пред втората Марта Басино с цели 1.36 секунди аванс.Австрийката Катарина Лийнсбергер допълни призовата тройка, като бе единствената представителка на Вундертима в топ 10.В десятката влязоха още Федерика Бриньоне, Петра Влъхова, Мина Фюрст Холтман, Клара Дирес, Теса Уорли, Алис Робинсън и Сара Хектор.Шифрин вече има повече победи за Световната купа от Анемари Мозер-Прьол и е еднолично на второ място във вечната класация по този показател, изоставайки единствено от ледената кралица Линдзи Вон с 82.Шифрин вече има 11 успеха в различни дисциплини на австрийска земя, като е петата жена в историята с такава успеавемост след Мозер-Прьол, Марлиз Шийлд, Ренате Гьотшел и Линдзи Вон.Победата на младата американка в Линц сложи край на серията от пет последователни старта в дисциплината с различни състезателки на върха - Бриньоне, Басино, Робинсън, Шифрин и Влъхова.", "date": "2019.12.28", "title": "Пред Шифрин вече е само Вон"}
{"url": "https://offnews.bg/interviu/elena-joncheva-pomognete-ni-gospozho-fon-der-lajen-koruptciata-ni-z-718382.html", "text": "Елена Йончева, евродепутат от Групата на социалистите и демократите в ЕП, даде интервю пред швейцарския вестник “Тагес Анцайгер”, в което настоява Европейската комисия да има по-ефективен контрол спрямо България.“България продължава да е най-корумпираната държава в ЕС, хората живеят в бедност, а журналистите са сплашвани и лишавани от възможност за работа “, заяви Йончева. Преводът на интервюто е предоставен от пресофиса на Йончева.Вашата страна е на дъното по всички показатели в Европейския съюз: най-корумпирани държавни служби, най-ниски доходи, най-заглушавана преса. Какво се случва в България?-Корупцията е огромен проблем за нас. От 7 милиона българи два милиона и половина са напуснали страната. Милион и половина живеят под прага на бедността от 190 швейцарски франка на месец. Европейският съюз изразходва много средства, например за българската инфраструктура, особено за изграждането на пътища. Но между 40 до 50 процента от инвестициите се отклоняват към корумпирани политици. Състоянието на пътищата е катастрофално. Само 12 месеца след изграждането им се налага отново да започне кърпенето на дупки. Миналата година се случи инцидент с автобус, при който загинаха 16 души. При разследването се установи, че пътят е бил направен нехайно, повърхността му е била хлъзгава, поради неправилно положена настилка. Експертите твърдят, че така е в цялата държава.Има слухове, че корупционните практики обхващат високите етажи на властта и стигат дори до премиера Бойко Борисов. Има ли доказателства за това?-Журналисти разкриха, че олигарси от приятелски кръгове са купили за младата приятелка на Борисов вила в Барселона и са открили на нейно име сметка за почти 800 000 швейцарски франка. Съществува подозрение, че зад всичко това стои Борисов. Аз предоставих документи на българската прокуратура, но не получих никакъв отговор. Сега случаят е предаден на испанската прокуратура, която трябва да провери откъде идват парите. Журналистите в България се отказаха от по-нататъшното разследване на случая, защото е прекалено опасно.В очите на хората сега аз станах престъпник. Това е чудовищно. Как трябва да се противодейства на корупцията?-С конкретни мерки. Предложих да се направят тестове на състава на пътната настилка, но не в България, а в чужбина. В Швейцария например, което ще гарантира независимостта им. Но правителството не разрешава. Всички пътища се строят от 5 близки до правителството фирми. След инцидента с автобуса те свалиха от себе си цялата вина, обвиниха ме, че заставам срещу българския бизнес и поискаха оставката ми като депутат. За да наложат исканията си, те изкараха хиляди тежки строителни машини по улиците на София.Това беше преди една година, сега Вие сте евродепутат и живеете в Брюксел. Чувствате ли се по-сигурна?-Не, сега пак е същото. Българското правителство ме обвинява в пране на пари. Миналия месец изпратиха искане до Еврокомисията за снемане на имунитета ми. Като журналист бях снимала документални филми за един банкер и собственик на телевизионен канал, който по-късно беше заподозрян, че пере мръсни пари. Но въпреки това тогава дори държавните служби държаха парите си в неговата банка, която постоянно получаваше отличия за добрата си работа. Сега ме обвиняват, че съм знаела или че съм можела да знам, че парите, с които съм работила, не са били чисти. Писмото до Еврокомисията е опит да ме принудят да мълча и да унищожат доверието към мен на хората в България. Сега в техните очи аз съм престъпник. Това е чудовищно.Как се браните срещу подобни атаки?-Изпратих жалба до Европейския съд по правата на човека в Страсбург, в която определям процеса като политически мотивиран. Жалбата ми е приета, въпреки че процесът все още не е започнал. Това се случва сравнително рядко и затова все пак е някаква победа. Но ще мине много време, преди съдът да излезе с решение.Страхувате ли се?-В България не убиват журналисти – правителството има други средства да ги унищожава. Те получават заплахи или се прави така, че да не могат да си намерят работа. Журналистите изпитват страх, а това директно води до автоцензура. Най-лошото е, че някога у нас имаше свобода на медиите. Да, беше трудно, трябваше да се борим. Въпреки това по отношение свободата на медиите в България бяхме по-напред от съседна Румъния. Днес сме на 111-о място. И затъваме все повече. А свободата на словото е основата за всяка демократична система.Каква е причината положението на медиите да се влоши така драстично?-От Европа идват много средства, включително и за финансиране на медиите. Българските власти обаче сами решават кой да получава парите. Разпределянето им не става по прозрачен начин, принципът му обаче е много прост: всеки, който пише срещу правителството, не получава пари. Наистина, Европейският съюз следи парите да достигат до медиите. Работа на България е обаче да определя критериите за тяхното разпределяне. Журналистите, които критикуват, вече нямат никакъв шанс за работа. Една от най-популярните журналистки в страната днес кара такси.Сега начело на Еврокомисията е Урсула фон дер Лайен. Какво ще ѝ кажете за България?-„Помогнете ни, госпожо Фон дер Лайен!“ Не е достатъчно да се правят само изявления. При Вашето посещение в София премиерът Борисов накара да бъдат демонтирани микрофоните на журналистите преди пресконференцията, за да не могат да задават неудобни въпроси. Сега Европейският съюз има нов главен прокурор – румънката Лаура Кьовеши, която е водила битка срещу корумпираните политици в собствената си държава. Аз ще се срещна с нея и ще ѝ предам събраните документи. Има и други нарушения. Европейските дипломати например знаят много добре какво става. Някои от случаите са незначителни. Важно е обаче на българските политици да стане ясно, че отклоняването на средства няма да остане безнаказано. Тогава ще престанат да го правят.Всички случаи на корупция са свързани с големите пари, раздавани от Европейския съюз. Нагази ли Брюксел в блатото?-Да, многото пари от Европейския съюз са част от проблема. Брюксел следял къде отиват парите, твърдят политиците. Но Европейският съюз получава документите с информация точно от тези, които строят лоши пътища за много пари. Брюксел контролира документите, но не и самите пътища. Това е проблемът. Нужно е европейският главен прокурор да се заеме с истински проверки: пробите от пътищата трябва да се сравняват със строителните планове. Същото се отнася и за принципите на правовата държава: на хартия България изпълнява всички изисквания на Европейския съюз. Но реалността е съвсем различна.Съществува ли все още у хората вяра в Европейския съюз?Българските граждани искат да са част от Европа. Те се надяват Европейският съюз да помогне на България за демократизирането ѝ. В момента това не е така и хората постепенно губят надежда. Положението става все по-лошо. Това не е грешка на Европейския съюз, това е наша грешка. Ние трябва да се борим за нашата държава! Аз не обвинявам Брюксел, обвинявам себе си.", "date": "2019.12.28", "title": "Елена Йончева: Помогнете ни, госпожо фон дер Лайен, корупцията ни задушава!"}
{"url": "https://offnews.bg/politika/plovdiv-se-gotvi-da-natovari-danakoplattcite-s-kredit-ot-120-miliona-l-718383.html", "text": "С благословията на съветниците община Пловдив ще преговаря с Европейската инвестиционна банка за кредитна линия до 120 млн. лева, стана ясно на последната за тази година сесия днес.Общинската управа ще трябва да реши каква точно да е сумата и за кои обекти ще бъде похарчена, заключението си ще даде след обществено обсъждане. Още през 2016 г. са правени стъпки за подобна кредитна линия, сега условията на заема са добри - лихва около 1%, 7 години гратисен период и 18 години изплащане след това.Новият кмет Здравко Димитров увери, че ако мисли като бизнесмен, именно това е идеалният вариант за заем. Заместникът му Илия Кирчев даде здраво рамо, като изброи условията на предишни милионни кредити на общината и ги определи като видимо по-неблагоприятни от този. Срещу тегленето на огромния заем се обявиха съветниците от Демократична България, ВМРО и БСП, но това не повлия на крайния резултат от гласуването – преговори с банката ще започнат.Повсеместното вдигане на местните данъци и такси не подмина Пловдив. С решение на общинските съветници такса смет става от 1.5 на 1.8 промила върху данъчната оценка на имота, промяната се отнася само до гражданите, фирмените ставки остават непроменени. От 2.5 на 3% се увеличава данъкът върху придобиването на имоти, а туристическият данък расте с 20 ст. на нощувка. Един от данъците все пак беше намален - по- малко ще плащат собствениците на най- новите коли с екологичен клас Евро 5 и Евро 6.Община Пловдив ще стопанисва безсрочно едно от любимите места за разходки и панорамни снимки - Небет тепе. Археологическият паметник на културата ще бъде заложен в проект за близо 10 млн. лева по ОП \"Региони в растеж\" за културна инфраструктура, което означава безвъзмездна финансова помощ по линията \"Развитие на туристически атракции\".", "date": "2019.12.28", "title": "Пловдив се готви да натовари данъкоплатците с кредит от 120 милиона лева"}
{"url": "https://offnews.bg/zdrave/s-reshenie-na-pravitelstvoto-universitetskite-bolnitci-se-uvelichiha-s-718371.html", "text": "Министерският съвет взе решение за определяне на МБАЛ \"Софиямед“ ООД - София за университетска болница, съобщиха от пресцентъра на правителството.Според Закона за лечебните заведения университетски болници могат да бъдат лечебни заведения, в които се извършва клинично обучение на студенти и докторанти по медицина и/или дентална медицина и/или фармация; клинично обучение на студенти по специалности от професионално направление „Здравни грижи“; следдипломно обучение на лекари, лекари по дентална медицина, фармацевти, специалисти по здравни грижи.Предложението на министъра на здравеопазването се прави въз основа на мотивирано искане от съответния ректор на висшето училище, съгласувано с ръководителя на лечебното заведение, пише в решението на МС.", "date": "2019.12.28", "title": "С решение на правителството университетските болници се увеличиха с още една"}
{"url": "https://offnews.bg/dw/shafranat-zlatna-mina-za-balgaria-718380.html", "text": "Хасан Тахиров е на 69 и науми ли си нещо, не мирясва. От девет години работи за идеята България да произвежда шафран и да стане износител на луковици, а после да създаде и собствена марка продукти.Той живее на Стръмни рид в Родопите до телевизионната кула. Оттам гледа как земята опустява, как тютюнът си е отишъл от планината, а с него и хората. Но идеята за шафрана го вълнува отдавна. Избягал от България през 1973 г., едва на 20, и успял в Швеция с верига магазини. Ходил е в Иран още по времето на Пахлави. Там от приятели разбрал как и в суровия климат на планината може да се препитаваш с шафран.\"Реално в България идеята за производството на тази скъпа култура се роди през 2009-а година. Беше ми омръзнало да слушам министри и политици да казват, че нещо трябва да се прави, а никой нищо конкретно не предлагаше. Ето, аз я предлагам\", казва той.НачалотоСъс съпругата му Рени купили първите 70 кг луковици от Турция и ги раздали в около 30 села в Кърджалийско, за да пробват почвите. Засадили и в двора на къщата си и още първата година се уверили, че тази култура се развива идеално, независимо от структурата на почвите. После Тахиров решил да пробие и в държавните опитни полета. Пътувах много пъти до БАН, носех от моя разсад, предложих да опитаме в Пловдив, Русе, Враца, Видин. Беше нужно научно доказателство, че има почва за шафрана у нас. Това лилаво чудо вирее в цялата страна\", убеден е пионерът.През 2015-а той основава Българската национална асоциация за производство на шафран и биологични шафранови продукти. Членовете й вече са над 6 500 с общо около 10 000 дка площи, а има и производители извън асоциацията. Хасан и Рени обработват 60 декара. Според него това производство е десет пъти по-леко в сравнение с тютюна, заетостта е само месец и възвращаемостта е бърза. \"Не е като да чакаш пари по европроекти за ябълкова градина например. Според нашите статистики, парите от един декар шафран се равняват на прихода от 300 декара пшеница или поне 70 декара лозе. Къде в Родопите толкова земя на едно място! За шафрана инвестираш през август и през юни вече имаш луковиците, 100 процента си връщаш вложеното, а през октомври-ноември береш цветовете. Това е наистина спасение от обезлюдяването\", казва Хасан. И допълва, че все повече млади образовани хора от градовете се връщат към наследствените си имоти на село – шафранът ги привлича.През май тази година представители на асоциацията са сключили договор с Китай за 600 тона луковици от България, азиатската държава обаче иска хиляди тонове. Договор има и с Иран, създава се център за развитие на шафрана в България. Лобистът за алтернативния земеделски поминък обяснява, че иранците са лидер в света по производство на тази култура, те продават няколкостотин вида негови продукти. \"Не е за вярване – тази страна е хилядолетен производител, а сега ние ще изнасяме луковици за там. Полезно е и за двете страни – ние се нуждаем от техния опит, а те от нашите луковици, които се развиват много по-бързо поради подходящите климатични условия в България\", обяснява разпалено той.Планът „Шехерезада“През 2018-а година пътувал с българска делегация в Иран. Разговаряли с икономическия министър Емил Караниколов – разбира се, че за шафрана. Той му възложил да разработи 5-годишен план за производството, да направи проектосметка за това колко трябва да вложи държавата и да опише прогнозите за развитието. \"Направих го. Посочих, че ако държавата инвестира първоначално един милион евро, създаде голямо опитно поле, започнем със сто тона или към 10 милиона луковички, засадим двеста декара първата година, то само след година ще имаме 50 милиона луковици. Те се размножават много интензивно, след което се дават на производителите. Ако 5 000 производители с по половин декар засадят по 25 000 луковици, условието е следващата година да върнат обратно също толкова. Така се изгражда пирамида – тези хора създават още толкова производители, осигуряват им първичния материал. А след пет години засадените площи в България могат да станат един милион декара и 100 000 семейства в планинските региони ще имат постоянен поминък, и годишен приход от около 30-40 000 лева. Излиза, че държавната инвестиция в едно семейство е десет евро. Това звучи като приказка от 1001 нощ, но не е. Аз не живея в приказките на Шехерезада, обработвам си земята и печеля, затова знам\", уверява Хасан.Миналото лято той е предал детайлния си план на министър Караниколов, но до момента не е получил одобрение. Хасан не знае дали изобщо е разглеждан и обсъден, само си повтаря, че няма право да се ядосва. Голямата му цел е България да създаде собствена шафранова марка, която би конкурирала и \"Нестле\" – шафранова вода например. \"Тази култура е златна мина. Нали ако бутилка вода с екстракт от шафран е с 50 стотинки по-скъпа от обикновената минерална, ще я предпочетете заради безценните й качества. Или ако в бебешките и детските храни има такава добавка. В други страни се прави чай, сапун и какво ли още не, това е много продаваема стока.\"До Швеция и назадИзбягал от комунизма през 1973 с приятел – през Сърбия, седмица пеша из планината, с влак до Марибор, после през Алпите пеша… В Австрия останал малко над година в емигрантския лагер в Трайскирхен до Баден, недалеч от Виена. \"Защо ли - на 20 вече бях ядосан, преследваха ме. На едно тържество за 9 септември в моето село Фотиново се добрах до микрофона и извиках: \"Хора, слушайте ме, най-голямата лъжа в света е комунизмът!\". Тогава бях ученик в Техникума по икономика в Хасково. И накрая през 1989-а се яви и доказателството за думите ми. Образованието си по икономика продължих в Швеция, основах свой бизнес в Малмьо. Там живях до 2000-та година“, разказва Хасан.Свръхдинамиката на западния живот го изтощила, връхлетяла го и трагедията с двете деца – дъщерята с тежка форма на аутизъм, сина си изгубили едва 12-годишен. \"Тогава започнах да пия безконтролно, не исках да съм жив. Но шведите ме прибраха на задължително лечение за две години. Отказвах алкохола за кратко, но после пак… Всяка улица, всяко дете ми връщаше спомените. Лекарите ме посъветваха да сменя средата. Избрах да се върна в родния си край, в моите Родопи, а Рени е неотлъчно до мен\", казва той. И вече обмисля следващия си ход – за лилавите полета на България и живналите селища.", "date": "2019.12.28", "title": "Шафранът - златна мина за България"}
{"url": "https://offnews.bg/zdrave/svezha-i-gladka-kozha-prez-zimata-iazhte-slanchogledovi-semki-718375.html", "text": "Типичните дерматологични проблеми в зимните месеци са сухота, сърбеж и раздразнение на кожата. Това е следствие от недостатъчното й овлажняване. Зимният въздух е по-сух, а в помещенията активно работи отопление. Освен това през този сезон се снижава потреблението на вода. В резултат роговият слой, който задържа влагата, започва да съхне и кожата се \"бунтува\". За да я предпазим от неприятните ефекти на зимата, трябва да консумираме повече продукти богати на Витамин Е. Те помагат да съхраним кожата гладка и свежа, пише MedikForum.Как можем да я защитим?Американският дерматолог Дейвид Лефелд от Йейлското училище по медицина препоръчва да се консумират продукти на Витамин Е.\"Витамин Е е отлично средство за поддържане еластичността на кожата, използва се за лечение на кожни заболявания като псориазис, атопичен дерматит и акне. Той има антиоксидантни и противовъзпалителни свойства, ефективно защитава кожата от въздействието на слънчевите лъчи и фотостареенето\", твърди специалистът.Кои продукти, богати на този витамин, могат да възстановят кожата и да съхранят нейната свежест и младост?Масло от пшеничен зародишТова масло е отличник по съдържание на Витамин Е - в една супена лъжица се съдържат около 20 мг от витамина.БадемиВ 95 г бадеми се съдържат 24,9 мг Витамин Е. Това са 125% от дневната норма. Освен това бадемите съдържат фибри, които подпомагат храносмилането.Кедрови ядкиВ 100 г от тези ядки се съдържат 9,3 мг Витамин Е. Бонус към положителните ефекти от консумацията на кедровите ядки е фактът, че подпомагат укрепването на сърдечносъдовата система.Фъстъци100 г фъстъци съдържат 8,3 г Витамин Е. Те осигуряват на организма и фибри, които подобряват състоянието на чревната флора. Консумацията на фъстъци е един от най-добрите начини да съхраним когнитивното си здраве до дълбока старост, твърди ученият.Слънчогледови семки100 г слънчогледови семки са повече от 36 г Витамин Е. Те съдържат и антиоксиданти, които предотвратяват развитието на рак и болести на сърцето.КивиТри-четири плода дават на организма 3 мг Витамин Е. Кивито е с високо съдържание и на Витамин С, което го прави великолепен продукт за повишаване на имунитета в зимните месеци.Сладък червен пипер100 г червен пипер съдържат 1,6 мг Витамин Е. Той е добро средство за укрепване на съдовете и срещу атеросклероза.", "date": "2019.12.28", "title": "Свежа и гладка кожа през зимата? Яжте слънчогледови семки!"}
{"url": "https://offnews.bg/zimni/vladi-zografski-preskochi-kvalifikatciite-v-parvia-etap-na-chetirite-718396.html", "text": "Единственият ни представител в Световната купа по ски скокове Владимир Зографски преодоля успешно квалификациите в първия етап от дългоочаквания турнир “Четирите шанци”, провеждащ се в германския зимен център Оберсдорф.Зографски преодоля 127 метра от 12-а стартова позиция на шанцата и събра 118.2 точки, като имаше доста неприятни атмосферни условия и корекция от цели 13.9, заради силния вятър.Българинът ще опита да влезе в топ 30 в пряк дуел с Домен Превц, който остана осми в квалификациите днес.В неделя ще се проведе същинското състезание, а следващият етап от “Четирите шанци” по традиция е в Гармиш-Партенкирхен, където квалификацията е на 31 декември, а състезанието - в първия ден на Новата година.Зографски записа най-добрите си класирания досега в Световната купа в швейцарския зимен център Енгелберг - 19-о място на 15 декември и 27-мо на 22-ри.", "date": "2019.12.28", "title": "Влади Зографски прескочи квалификациите в първия етап на \"Четирите шанци\""}
{"url": "https://offnews.bg/zdrave/12-mln-lv-za-vaksini-i-lechenie-na-detca-v-chuzhbina-otpusna-pravite-718373.html", "text": "Правителството одобри допълнителни средства по бюджета на Министерството на здравеопазването за 2019 г. в размер на 12 млн. лева. Средствата са за трансфер на Националната здравноосигурителна каса за финансиране на разходи за лекарствени продукти - ваксини и дейности по прилагането им, съобщиха от пресцентъра на Министерски съвет.Допълнителните средства са свързани със задължителното осигуряване на достъп на всеки български гражданин до здравни дейности, включени в национални, регионални и общински здравни програми и дейности във връзка с лечението на лица до 18-годишна възраст в чужбина.След преструктурирането на Център „Фонд за лечение на деца“ в отдел в НЗОК, финансирането на лечението на децата се осъществява с трансфер от Министерството на здравеопазването, след одобрение на експертите от Касата.", "date": "2019.12.28", "title": "12 млн. лв. за ваксини и лечение на деца в чужбина отпусна правителството"}
{"url": "https://offnews.bg/obshtestvo/ne-protest-moleben-za-voda-organizirat-v-pernik-718397.html", "text": "Перничани организират молебен и шествие заради тежкото безводие в града. Мирната проява е насрочена за 29 декември между 12:30 и 14:30ч., съобщава сайтът „За Перник“.Предвижда се шествието да започне от края на улица „Търговска“ при Съдебната палата и да продължи през площада до черквата „Св. Иван Рилски“, където ще бъде отслужен молебен за здраве.По този повод организаторите на събитието са пуснали инструкции за това как да протече гражданското шествие и призовават всички то да бъде мирно.Ето какво гласят правилата за участие:1. Участниците в шествието и молебена не трябва да са употребили алкохол.2. По никакъв начин не нарушавайте обществения ред.3. Не се допуска носенето на каквото и да било оръжие или други специално предназначени или приспособени предмети, които могат да се използват против живота и здравето на хората, или за причиняване на материални щети.4. Не извършвайте никакви провокативни действия срещу полицаите. Не забравяйте, че те също са перничани.5. Носете бутилки за вода без капачки.6. Не слагайте качулки и маски на лицата.7. Не се отклонявайте от обявения първоначален маршрут.8. Носете националното знаме или знамена с цветовете на Перник.9. Облечете жълти светлоотразителни жилетки при възможност.10. Пред храма трябва да сме тихи и смирени.11. След събитието да се приберем по домовете си с достойнство.Вчера след острия си коментар за водната криза в Перник, премиерът Борисов задължи министъра на икономиката Емил Караниколов да живее в града до приключването на кошмара. Няма логично обяснение обаче защо Караниколов, а не Нено Димов и Петя Аврамова, в ресорите на които влизат язовирите и водопреносната инфраструктура, не са „командировани“ там.", "date": "2019.12.28", "title": "Не протест, молебен за вода организират в Перник"}
{"url": "https://offnews.bg/horoskop/horoskop-za-28-dekemvri-2019-3-ianuari-2020-g-ot-antonia-mechkova-715882.html", "text": "Краят на 2019 и началото на 2020 г. са изнервящи, макар че вие от пречки не се стъписвате. Понеделник е твърде натоварен за Овните, нека не си изпускат нервите, ако колеги и познати не приемат мнението и идеите им. За приятното посрещане на новата година се съобразявайте с желанията на най-близките, а на Васильовден точно избягвайте да изяснявате делови и лични проблеми, пък и да се месите в чужди спорове. Това е време за пълен отдих и възстановяване на душевния баланс след служебни напрежения и други грижи, не го пилейте.Този празничен период е динамичен, не се заблуждавайте, че ако се затворите в семейния и приятелския си кръг, времето ще мине най-ведро. През уикенда  Телците забавят темпо, не е момент да настояват на своите желания, нека да готвят изненади за другите. В понеделник работата върви с трудности, но е успешна. На финала на 2019-а започват промени, ще ви сближат с нови хора, още на Васильовден ще си изясните кой ще ви помага, вие кого ще подкрепяте. В четвъртък и петък правите всичко по силите си, за да зарадвате най-близки.Празнични 7 дни, които за вас са изпъстрени с трудности и изискват голямо внимание при общуването с близки и далечни. Доста Близнаци ще предпочетат да останат само с най-обичани хора, сега това едва ли е възможно, а и едва ли и най-тясната компания няма да им създава проблеми. До Нова година имате много задачи за приключване, пазете се от претоварване, Васильовден изисква тактично да си изясните кой и защо ви кани да купонясвате. Нито ще взимате страна в чужди спорове, нито допускате някой да се меси в личните ви неща.Време за купони, а и сте на тази вълна, драго ви е да сте център на компанията. Раците да не пропускат възможности да се сближат с нови хора през уикенда, в понеделник и по-бавно, но всеотдайно да свършат работата си. Във вторник трябва да се съсредоточите в ангажиментите към близки. Няма да се отклоните от поетите задачи и на Васильовден, макар че не разкривате подробно своите планове. Едни се връщат към стари уговорки и бизнес съюзи, други да бъдат по-бдителни за клюки и интриги, има ги и за службата, и за личните ви неща.Празнично време уж, а вас от понеделник ви обзема критичност, дано не изразявате остро недоволството си от хора и ситуации. Лъвовете с търпение могат да разширят и компанията, и кръга си от партньори за съвместни изяви. На прага на 2020-а все пак намалете темпото, оставете лидерството на колеги, познати, близки, няма да ви засенчат. Обичаните ви хора обаче имат нужда от вниманието ви, свободните сърца може да сбъднат мечта, обвързаните пък ще организират вълшебства за домочадието, на някои дори няма да им се вярва..Влизате в това празнично 7-дневие с високи амбиции, успешният уикенд ще ги разпали и още. Девите обаче да не се подлъгват, а да насочат старанията си към дома и обичаните, да си дадат кратък отдих и да се погрижат за своята форма. Пречките в края на 2019-а ще ви напомнят именно за тонизирането, от началото на 2020-а можете да щурмувате по-рутинните си задачи, стари идеи. Няма да споделяте вълнения и тревоги, но тогава ще вложите всички сили за разширяване на съюзите си, а и за укрепване на отношения, на които държите.Новогодишните празници са за равносметки и планове, гледайте по-смело към задаващите се възможности за изява, радвайте се на постигнато. Още краят на 2019-а ще ви предложи ненадейни шансове, общувате с доста хора и не чакате само на стари уговорки и проекти. След Васильовден Везните полагат повече усилия за изграждане на делови партньорства, купони и компании помагат, но не безкрайно. От петък влезте в по-строг режим, трябва да се грижите за своя тонус, а и да помагате на онези, които нямат вашия професионализъм и нюх.Стриктни старания в работата и за услуги на близките ще ви открият нови шансове за изява и печалби. Е, Скорпионите да внимават, някои гледат само своя интерес и това не се харесва на колеги, познати в понеделник-четвъртък. Вместо да налагате мнение и да настоявате и останалите в екипа да упорстват като вас по задачите си, отделете време на роднини, домашни, подгответе си подобаващо празниците. Една група следва да бъдат по-грижовни към тонуса си, други да бъдат толерантни към най-обичаните, не е време за спорове с тях.Разкриващите се шансове, а и наближаващата Нова година ви правят все по-общителни. В понеделник Стрелците ще привличат и стари колеги и познати, новите съюзи ще се оформят до петък. Вие си преценете дали ще пътувате, дали ще потърсите още запознанства и последователи на новите ви идеи. Първите дни на 2020-а ви карат да поемате ред чужди задачи и да намалявате своите постижения, нещата ще се променят бързо. В компания сте атрактивни, флиртувате, влекат ви и авантюри, но само един човек заслужава любовта ви.Празничен период, а имате доста работа и ще положите много усилия нещата да бъдат свършени перфектно. Козирозите да разчитат на благосклонността на влиятелни хора, приятели и рода също съдействат за кариерата им. По Нова година ще се уверите: трудът ви не е напразно, не е нужно да се заплитате в колегиални интриги и в следващите дни. Но в четвъртък-петък ви предстои път, проучване на информация, търсене на клиенти, сътрудници. Семейни и други връзки помагат, но ако имате неразбирателство с любим – изяснете се.Дайте си отдих покрай празниците, макар че и в петък едва ли ще искате да чакате за реализация на някои идеи. Водолеите разчитат на помощ от приятели и съмишленици през уикенда, ала да не се окаже, че се интересуват главно от свои интереси и не създават принципни съюзи... Новата година ще ви увери, че трудът ви не е безрезултатен, но до по-високи постижения и печалби има още време. На Васильовден се върнете към стари уговорки, партньорства, после ще стабилизирате нови. И да сте много влюбени, решението зависи само от вас.Периодът е празничен, но не налага чак да правите всичко в шеметно темпо, за работата и общуването ви не е от полза, в петък ще се чувствате преуморени. През уикенда Рибите да не напират за други задачи, понеделник ще напомни за недовършените неща, сигурно имат и идеи в запас. От Нова година предстои обвързване с нови помощници, бягайте от спорове, ако те не са се изяснили помежду си, и не мислете само за своя интерес. Ще получите заслуженото след време, сега най-важно е да намерите своята съкровена и неизчерпаема любов...", "date": "2019.12.28", "title": "Хороскоп за 28 декември 2019 – 3 януари 2020 г. от Антония Мечкова"}
{"url": "https://offnews.bg/obshtestvo/hristianite-pochitat-sv-20-hiliadi-machenitci-izgoreni-v-nikodimia-718248.html", "text": "Християните почитат днес св. 20 хиляди мъченици, изгорени в Никодимия през 302 година.Когато Максимиан се върнал с победа от войната с етиоптяните и пожелал да принесе благодарствени жертви на идолите, той изпратил навсякъде заповед да се съберат людете в Никодимия, за да се поклонят на езическите богове. Антим, еп. Никомидийски, като чул за тая заповед, събрал в църква всички християни и цяла нощ, срещу Рождество Христово, служел всенощно бдение и св. Литургия и поучавал народа на Христовата вяра.Като узнал това, Максимиан заповядал да натрупат от всички страни около голямата църква сухи пръчки и храсти и като ги подпалят, да изгорят всички християни, които се намират вътре. Щом това станало известно на епископа, той побързал да кръсти оглашените и като завършил божествената Литургия, причастил със св. Тайни всички християни.С това страшно събитие бил поставен венец на най-жестокото гонение против християните, което продължило десет години и се свършило с възцаряването на император Константин.", "date": "2019.12.28", "title": "Християните почитат св. 20 хиляди мъченици, изгорени в Никодимия"}
{"url": "https://offnews.bg/politika/maia-manolova-s-10-vaprosa-za-ekstravagantnata-ideia-na-borisov-za-vod-718386.html", "text": "Изявлението на премиера Бойко Борисов след заседанието на Министерския съвет на 27 декември 2019г. за създаването на едно държавно В и К-дружество провокира Гражданската платформа „Изправи се.БГ” и лидера й Мая Манолова да анализират идеята му и да посочат колко тя е неадекватна. В писмо до медиите става ясно, че експертите от Платформата прогнозират въвеждането на нов държавен монопол, без да е ясно как ще бъдат защитени правата и интересите на българските граждани при ползването на В и К-услугите.Припомнено е, че съгласно чл.19 от Конституцията законът трябва да създава и гарантира на всички граждани и юридически лица еднакви правни условия за стопанска дейност, като предотвратява злоупотребата с монополизма и защитава потребителя. По този повод Манолова и нейните хора поставят 10 въпроса, на които премиерът Борисов трябва да отговори:1. Всичките 45 В и К-дружества ли ще бъдат обединени в едно държавно дружество и как, след като само 15 от тях са със 100 % държавна собственост? Как държавата ще действа при останалите 30 дружества, чиято собственост не е държавна? Какви ще бъдат последствията специално за Столична община и гражданите на София, ако договорът за концесия, който изтича през 2025 г., бъде предсрочно прекратен?2. Кога възнамерява да създаде новото В и К-дружество, след като Народното събрание е задължило министъра на регионалното развитие и благоустройство да представи проект за нов закон за регулиране на В и К-услугите за обществено обсъждане до 15 май 2020 г.?3. Предвидено ли е в управленската програма на правителството и в коалиционното споразумение на управляващите подобна мярка на въвеждане на държавен монопол на В и К-сектора?4. Колко ще струва на данъкоплатците реализацията на обявеното намерение за създаване на общо държавно В и К-дружество?5. Комисията за енергийно и водно регулиране ще бъде реформирана или закрита, щом в страната ще има само едно държавно В и К-дружество? Ще отпадне ли водното регулиране от дейността на КЕВР и ако да, кой ще го осъществява?6. Кой ще е органът, който ще следи за злоупотребата с монополизма и защитата на потребителите при ползването на В и К-услугите?7. Въвеждането на държавен монопол във В и К-сектора ще подобри ли качеството на водоснабдяването и на питейната вода за гражданите, как ще се отрази на цените на услугата и на загубите, които в момента са над 60 %?8. Ще бъде ли въведена единна цена на В и К-услугите за цялата страна, щом ще има едно В и К-дружество и кой ще я определя? Исторически, за последно при аналогична ситуация с едно В и К-дружество, това е правено от Политбюро на ЦК на БКП. Тоест, и сега ли това ще се прави от държавен орган и кой? Как и кой ще определя социалната поносимост на цената на В и К-услугите?9. Защо Министерският съвет е приел Наредби за регулиране на цените и на показателите за качество на В и К-услугите за периода 2017-2021 г., съгласно които не се отчита от КЕВР (при определянето на цените) изпълнението на показателите от бизнес-плановете за първата и втората година от В и К- дружествата?10. Защо има областни градове - Търговище, Кюстендил, Хасково и Пазарджик - на които все още не са одобрени бизнес-планове от КЕВР за периода 2017-2021 г., при положение, че повече от половината от времето от регулаторния период е изтекъл? Защо министър-председателят не е поискал от областните управители да изпълнят задълженията си по закон?1. Национална стратегия за управление и развитие на водния сектор, валидна до края на 2037 г., приет с Решение на Народното събрание от 21.11.2012 г.2. Стратегия за развитие и управление на водоснабдяването и канализацията в Република България 2014-2023 г., одобрена с Решение на Министерския съвет N 269 от 07.05.2014 г.3. Закон за регулиране на В и К-услугите, приет на 20 януари 2005 г., в който са направени 12 изменения и допълнения. Последното е от 18 септември 2018 г.4. Междувременно са приети още: Стратегия за управление на отрасъл „Водоснабдяване и канализация”; Стратегия за управление на отрасъл „Хидроенергетика”; Стратегия за управление на отрасъл „Хидромелиорации”; Стратегия за управление на отрасъл „Защита от вредното въздействие на водите”, План за развитие на инфраструктурата във водния сектор и др. нормативни документи;5. Преди две седмици, на 13 декември 2019 г., има приети и две решения на Народното събрание, относно:5.1. „В срок до 15 май 2020 г. министърът на регионалното развитие и благоустройството да подготви и да обяви за обществено обсъждане Проект на закон за ВиК, който да гарантира дългосрочното решение на проблемите в сектора, в това число социална поносимост на цените на ВиК услугите и въвеждане на водни помощи, качество на услугите и осигуряване на допълнителни финансови инструменти за увеличение на инвестициите в сектора и повишаване на контрола по тяхното изпълнение.“5.2. „Министърът на регионалното развитие и благоустройството да информира 2 пъти годишно – през юни и декември – Народното събрание за напредъка по изпълнение на Плана за действие за изпълнение на мерките към Стратегията за развитие и управление на водоснабдяването и канализацията за периода 2014 – 2023 г., и при необходимост да предложи на Министерския съвет актуализация на Стратегията.“", "date": "2019.12.28", "title": "Мая Манолова с 10 въпроса за екстравагантната идея на Борисов за водния сектор"}
{"url": "https://offnews.bg/obshtestvo/studena-sabota-naj-visokata-temperatura-shte-e-6-gradusa-718360.html", "text": "Днес облачността над страната ще се задържи променлива, по-често значителна. На отделни места, главно в планинските райони, ще превали слаб сняг.Ще продължи да духа умерен северозападен вятър, с който ще прониква по-студен въздух. Максимални температури - между 1 и 6 градуса.Над Черноморието ще има променлива облачност. Максималните температури ще бъдат 5-6 градуса. Вълнението на морето ще бъде 2-3 бала.Над планините ще има значителна облачност - с превалявания от сняг. Ще духа умерен до силен северен вятър.Максимална температура на височина 1200 метра - около минус 2, на 2000 метра – минус 9.", "date": "2019.12.28", "title": "Студена събота, най-високата температура ще е 6 градуса"}
{"url": "https://offnews.bg/politika/borisov-maritcite-iskat-pone-miliard-evro-i-5-6-godini-rabota-718394.html", "text": "Енергийно-промишленият комплекс „Марица изток” е тема за поне 5-6 години работа по него, заяви в Стара Загора премиерът Бойко Борисов, предаде БГНЕС.В контекста на “зелената сделка”, постигната в Брюксел за достигане на нулеви емисии до 2030 г. и ограничаване на въглищата в индустрията, Борисов каза, че за да заработят ТЕЦ-овете на алтернативни източници – газ, ще са необходими поне милиард евро.Борисов смята, че по темата е необходим консенсус и не може да се вземе еднолично решение. “Това е нещо, което касае енергосистемата – 60% от тока се прави от ТЕЦ-овете, 15- 20 000 души работят, сиреч, това не е някакво лесно решение и еднолично да се вземе”, уточни той.Премиерът добави, че ще се търси трансформация, но трябва да се гарантира и сигурността на хилядите работници. „Въпросът е хората да бъдат спокойни, че всеки ще има пенсия, ще има работна заплата и няма да бъде оставен на улицата”, успокои той.По повод водната криза в Перник, Борисов подчерта, че виновниците трябва да получат наказание. Предстои полагането на 80 км нови тръби, посочи премиерът и отбеляза, че водопровод в миньорския град не е подменян от 1952-1953 година. Има кметове, които са отказали да участват в европейските проекти за подмяна на водните цикли, констатира още той.Главната цел на посещението му в Стара Загора всъщност днес бе да се срещне с кмета Живко Тодоров, за да види къде ще се изгражда новата многофункционална зала с 5 200 места, за която правителството отпусна първия транш от 4,5 млн. лева. Тя ще се строи в новия парк на града и трябва да бъде открита до 2021 г.", "date": "2019.12.28", "title": "Борисов: „Мариците“ искат поне милиард евро и 5-6 години работа"}
{"url": "https://offnews.bg/evropa/polskoto-vanshno-privika-ruskia-poslanik-zaradi-antisemitskata-svin-718392.html", "text": "Посланикът на Русия Сергей Андреев е повикан в полското министерство на външните работи да даде обяснения за думи на президента Владимир Путин, предадоха руските агенции.По време на разширеното заседание на министерството на отбраната от 24 декември Путин е нарекъл полския посланик в нацистка Германия Юзеф Липски „подлец“ и „антисемитска свиня“. Той е припомнил, че полският посланик е обещал паметник на Адолф Хитлер за идеята му да изгони евреите в Африка. Според руския държавен глава „такъв сорт хора“, които са водили преговори с Хитлер, днес се покланят пред паметниците на воините-освободители.Дипломатът Андреев казва пред ТАСС, че е разговарял с директора на източния департамент в полското МВнР Ян Хофмокел. „Разговорът беше с твърд тон, но напълно коректен.Той изложи позицията на полската държава за събитията от 30-те години на миналия век, а аз също така откровено – позицията на руската страна, основана на архивни документи“, уточнява посланикът.„Русия няма да позволи на никого да й чете ноти. Русия има какво да каже по темата за историческата политика“, подчертава Андреев, цитиран от РИА Новости. Агенцията уточнява, че неотдавна в Полша е бил приет „удивителен по своя цинизъм закон“. Този документ забранява в исторически контекст да се споменава, че Полша е имала съучастие в Холокоста и изобщо да се говори за Полша не като за жертва.Припомняме, че през есента на 2015 г. правителството във Варшава обмисляше възможността да изгони от страната същия руски посланик заради скандала с изявленията му за Втората световна война по полската тв TVN24. Тогава Андреев в ефир заяви, че през 30-те години на миналия век Полша многократно е блокирала създаването на коалиция против хитлеристка Германия.В друго интервю по повод демонтирането на паметника на съветския генерал Иван Черняховски в полския град Пененжно посланик Андреев коментира, че руско-полските отношения в момента са на най-лошото си равнище от 1945 г. насам. Според него виновна за това е Полша, която е замразила всички политически, културни и хуманитарни контакти. И в двата случая Сергей Андреев е бил привикван да дава обяснения в дипломатическото ведомство във Варшава.", "date": "2019.12.28", "title": "Полското Външно привика руския посланик заради „антисемитската свиня“ на Путин"}
{"url": "https://offnews.bg/politika/dve-izlozhbi-samo-za-mesetc-ili-kak-varvi-karierata-na-generalnia-ni-718359.html", "text": "Само за месец бившият председател на КПКОНПИ и настоящ генерален консул на България във Валенсия Пламен Георгиев Димитров е присъствал на откриването на две изложби, става ясно от сайта на външното ни министерство.На 29 ноември в галерията за авторска фотография\"Монохром\" във Валенсия българският фотограф Ивайло Станев-Алвaрeс и испанският му колега Хуан Педро Кано са представили изложбата “Червено, парчета страст\".Изложбата е \"посветена на погледа към света на коридата през образа на известния испански тореадор Хесус Дуке\", а на откриването й е присъствал и генералният консул на България във Валенсия Пламен Димитров.Експозицията може да бъде посетена до 31 декември в галерия \"Монохром\". В нея са показани 41 класически цветни и монохромни оригинални авторски фотографии в строго лимитирана серия.Същевременно за седма поредна година Асоциацията на българите за интеграция и развитие „Хан Аспарух“, съвместно с генералното консулство на България във Валенсия, кметството в град Кастейон и интернет радио „Татковина“, са провели конкурс за детска рисунка „От Игнажден до Коледа“.В конкурса са взели участие деца от Кастейон и региона. Целта на конкурса е чрез рисунките \"да се покаже богатството на българската култура и традиции, свързани с коледните празници.\"Получените рисунки първоначално са били изложени в кметството в Кастейон, а след това и в генералното ни консулство във Валенсия.В кметството на Кастайон са връчени тържествено дипломите на децата, предоставили рисунки за конкурса, от генералния консул Пламен Димитров и зам. кметът на Кастейон и съветник по социалната политика и младежта Хосе Луис Лопес, става ясно от съобщение в сайта на външното ни министерство.Всеки, който проявява интерес, до края на януари 2020 г. може да посети сградата на консулството и да разгледа детските рисунки, участвали в конкурса.", "date": "2019.12.28", "title": "Две изложби само за месец, или как върви кариерата на генералния ни консул във Валенсия"}
{"url": "https://offnews.bg/obshtestvo/vseki-den-mezhdu-40-i-60-dushi-tarsiat-pomosht-na-goreshtia-telefon-na-718361.html", "text": "Всяко денонощие между 40 и 60 души търсят помощ на горещата телефонна линия в ситуационния център на българското министерство на външните работи. Това става ясно от отчета на ведомството за 2019 година.От МВнР посочват, че са популяризирали горещата телефонна линия чрез SMS съобщения, които получава всеки абонат на български мобилен оператор, който влезе в роуминг.\"Един пример: съдействахме за сигурно и безопасно завръщане в България от Испания, Франция и Швеция на над 100 жертви на трафик на хора - предимно с цел трудова експлоатация\" - пише в отчета за 2019 г.\"Служителите на МВнР не са увеличавани от 80-те години на миналия век, когато са обслужвали близо 70000 българи зад граница. Въпреки че днес нашите сънародници извън родината са над 2 млн., продължаваме да им предлагаме лесен достъп до административни услуги, без да увеличаваме щата\" - твърдят още от българското министерство на външните работи.", "date": "2019.12.28", "title": "Всеки ден между 40 и 60 души търсят помощ на горещия телефон на външното ни министерство"}
{"url": "https://offnews.bg/nashite-avtori/pejki-718358.html", "text": "Имам една приятелка, която колекционира пейки. По градинки, гари, улици. Пейката е висше човешко творение. По-важно от колелото и електричеството. Защото на пейката сядаш, почиваш си, някой се намества край теб и започвате разговор. И вече сте в множествено число. Вече сте общество. Без разговора как да разберем, че сме хора? Или си мълчите един до друг, но мълчанието е свещено, неприкосновено, успокояващо. Или си седиш сам. В собствената си компания. Трябва да си бъдеш интересен. „Опознай себе си“ не е абстракция. Трябва да си създаваш вътрешна интрига докрай, докато дишаш. И моята приятелка се разполага на някоя пейка, седи и мисли. Или само си седи. На пейката може и да не мислиш. Може само да съществуваш. Да бъдеш. Да си в този свят, да осъзнаваш това и да ти е достатъчно. Всичко ти е напълно достатъчно. Не мечтаеш, не копнееш, нямаш амбиции. Свободен си. Над тебе е само Бог.През 1998 година си взех булка от капанския край, близо до Делиормана. Там живеят целомъдрени хора, с незлобливо и умерено чувство за хумор, не разбират вицовете на тема сексуални отношения, препиване и смърт, за разлика от Северозапада, където шегите се въртят все в този триъгълник. Когато капанци тропат хоро, вдигат крака високо, подскачат като петли. Отбелязвам разликите от северозападните нрави, където хорцата се играят със ситни ниски стъпки и където приоданците получават културен шок при първия си сблъсък с туземците. А като отидох в Попово, първото, което забелязах, бяха пейките пред къщите. Пред всяка къща поне по една, а пред някои дори по две. И си говорят с посоки – ще седна на северната пейка. Или – отивам на западната. Хората се сбираха по икиндия на раздумка. Но не бяха само тези места. Пред всяко магазинче за хранителни стоки се изнасяше маса, отгоре се разстилаше обикновена амбалажна хартия, върху която се нарязваше, каквото дал Господ. Наливаше се по някоя чашка винце, бира или ракийка. И се почваше лакърдия.Не бях виждал толкова много пейки и седенки в Северозапада. Няма я тая традиция. Нашите хора са по-диви. Но светът се промени. Един познат в Попово преди десетина години отряза първата пейка пред къщата си с ъглошлайфа, докато върху нея още седеше някакъв досадник, когото не можеше да изгони. Беше опитвал да го разкара по всички възможни благовъзпитани начини. Не се получи. Омръзна му един ден и разпъна кабела. Досадникът продължи да седи. Включи машината. Пак не мърда. Отряза първия метален крак, забит надълбоко в железобетона. Човекът само го наблюдава, но вече някак разочарован и обиден. Когато домакинът отразя и втория крак, пейката се разклати и оня бе принуден да се вдигне. Повече не се появи. Моят познат си премести седянката навътре в дворчето. Оттам пътят също се вижда, но никой чужд няма да се осмели да влезе и да му развали рахатлъка. Пейките почнаха да изчезват от целия град. 22 години по-късно са намалели с около 70 процента. А и тези, които са останали все още, са празни. Никой не се разполага върху тях на протяжен мохабет. Вътре в къщата живее някоя баба, която поприсядва за минута на връщане от пощата, поприпомня си нещо, па се прибира навътре и тя да си прилегне, че ѝ е тежко от старостта.И пред магазинчетата вече няма маси с амбалажна хартия и нарязано мезе. Европейските закони не го позволяват. Като искаш да се събереш с някого на обществено място, отивай в ресторанта. Плати си и си говори, колкото те влече. Безплатните радости са вредни.Втората пейка, източната, пред същата къща, за която ви разказах, я отряза синът на стопанина. Работи нощна смяна често, а отвън се събирали съседите сутрин около десет и го будели с приказките си. Вече няма нужда от приказки. Нито от разговори със себе си. Вече няма нужда да сме заедно. Да сме общество. Нито да си губим времето в размисли. Вече се налага просто да бачкаме за държавата или за капиталиста и да си харчим парите в хамбарите за нещата, които са ни показали по телевизора. Без лекарско предписание. Прочетете листовката. Нищо друго не се очаква от нас и всяко отклонение от тази линия между точка А и точка Б ще бъде възприето като заплаха за реда и опасно свободомислие. Защото в разговора очи в очи с другите може да стигнеш до някой страшен извод. Може да вземеш решение да промениш живота си напълно. А може просто да осъзнаеш, че не си се родил на белия свят, за да заработваш и да харчиш.Заработваш – харчиш. Ядеш – отиваш в тоалетната.Това мое мрънкане за изчезващите пейки и седенки няма нищо общо с носталгията. С вечното човешко мрънкане за доброто старо време. Това е само констатация. Без горчивина и осъждане. Такова е, каквото е. Дължим си поне истината.", "date": "2019.12.28", "title": "Пейки"}
{"url": "https://offnews.bg/sviat/putin-vrashta-pusheneto-na-tcigari-po-letishtata-razreshava-vnosa-na-718395.html", "text": "Сред серията от закони, които руският президент Владимир Путин подписва от вчера, е и документът, който връща клетките за тютюнопушенето по летищата.Според текста пушалните трябва да са разположени в зоните за вече регистрираните и преминали претърсванията пасажери, както и в транзитните зони.Клетките за пушачите трябва да са бъдат изолирани от другите помещения така, че отвън никой да не може да вижда хората вътре в тях. Освен това е задължително вентилационното оборудване.Пушенето в руските аерогари беше забранено през 2013 г. в рамките на „антитабачния закон“.Държавният глава подписа и закон, с който се разрешава вносът на нерегистрирани медикаменти, съдържащи наркотични или психотропни вещества, за оказване на медицинска помощ на конкретни пациенти, предаде ТАСС.Този федерален закон влиза в сила от 1 март догодина, с изключение на някои условия в документа, които ще станат действащи от 1 януари 2023 г.", "date": "2019.12.28", "title": "Путин връща пушенето на цигари по летищата, разрешава вноса на лекарства с наркотици"}
{"url": "https://offnews.bg/zdrave/mz-greshkite-v-upravlenieto-na-zdraveopazvaneto-predizvikaha-protesti-718365.html", "text": "2019-та беше година, в която системните грешки в менажирането предизвикаха протести, посочва министърът на здравеопазването в годишния си отчет за извършеното в здравеопазването. Сред успехите на екипа си Ананиев изтъкна осигуряването на по-голяма прозрачност в сектора, засилването на контрола, поставянето на дневен ред на проблеми, които са били неглижирани години наред.Въведените стандарти за финансово управление на държавните и общинските болници са довели до овладяване на  ръста на просрочените задължения. Очакванията са просрочените задължения на държавните болници да бъдат намалени с до 25 на сто спрямо отчетените за 2018 г, се казва още в отчета на здравния министър.Като постижение на екипа си Ананиев посочи публично достъпните актуални ценоразписи на болничните услуги и въведената Методика за формирането на разходите за персонал в болниците, така че да се осигури справедливо и достойно заплащане на труда на медицинските специалисти.Той докладва, че в 90% от държавните болници са достигнати нивата на КТД, а през новата година и с новия Национален рамков договор всички държавни болници ще постигнат тези нива.МодернизацияПродължава модернизацията на лечебните заведения. С близо 47 милиона лева е осигурена високоспециализирана апаратура - ЯМР, гама камера с компютърен томограф, робот „Да Винчи“; ангиографска апаратура; NAT технология и др. Инвестиции са направени в подобрение на материално-техническата база на редица държавни болници; психиатричните и съдебно-медицински отделения в страната. Обновена е хемодиализната мрежа в страната.ФинансиранеПриета е наредба за медицинските дейности извън обхвата на задължителното здравно осигуряване. По тази линия МЗ субсидира 164 лечебни заведения за извършване на дейности по осигуряване на спешна помощ, психиатрична помощ, лечение на туберкулоза и др. на обща стойност 131 млн. лв.Увеличени са цените на 121 клинични пътеки в различни медицински специалности, които не бяха актуализирани от години, отбеляза министърът.Той посочи още, че е стартиран дълго отлагания проект за изграждането на Национална педиатрична болница, като очакванията му са да бъде построено модерно и удобно лечебно заведение.По линия на детското и майчиното здравеопазване са закупени апарати за дихателна реанимация и кувьози, финансово е подкрепена Педиатрията в София и педиатричните отделения в другите болници, уточни министър Ананиев.ТрансплантацииФакт е Националната програма за насърчаване на донорството и подпомагане на трансплантацията до 2023 г., а проведената кампания в подкрепа на донорството и трансплантацията е преобърнала обществените нагласи по темата.  Министърът изтъкна сключеното споразумение за обучения на български екипи във Виена за осъществяване на белодробни трансплантации и посттрансплантационно наблюдение на пациенти. \"През тази година е факт и първата успешна белодробна трансплантация в България“, допълни Ананиев.ЛекарстваПодготвят се промени в редица основни закони в сектора като Закона за лекарствените продукти в хуманната медицина, Закона за здравното осигуряване, Закона за лечебните заведения, чието разглеждане в Народното събрание предстои. С новите текстове се предлагат условия за предотвратяване навлизането на фалшиви лекарства и нарушаване на правилата за безопасност при лекарствените продукти, прецизират се текстовете, свързани с реда и условията за контрол върху лечебните заведения и аптеките, и за установяване недостига от нови дейности в сектора.Стартира първия етап от процедурата за закупуване на медикаменти за нуждите на лечебните заведения по този начин, посочва в отчета си Ананиев. Въведен е ред за провеждане на програми за т. нар. състрадателна употреба – за пациенти, които страдат от тежки инвалидизиращи или животозастрашаващи заболявания. Създадена е специализирана електронна система за установяване на недостиг на лекарствени продукти, благодарение на която при дефицит на лекарствени продукти с установен недостиг, износът им се забранява. Има възможност и у нас да се прилага лечение на някои редки заболявания, какъвто е случаят при децата със Спинална мускулна атрофия, посочва министърът.Проекти с европейско финансиранеПо проекта за Националната здравна информационна система се подготвят всички правила и номенклатури, за да започнат и конкретните софтуерни разработки.Предстои финализирането на информационната система за контрол на медицинската експертиза. Системата ще осигури интеграция на различни институции, оптимизация и прозрачност на цялостния процес по освидетелстване и преосвидетелстване.Стартирани са обученията на работещите в спешните приемни отделения и центровете за спешна медицинска помощ. По големия инвестиционен проект за модернизация на спешната помощ по ОП „Региони в растеж“ са обявени обществени поръчки за извършване на СМР за извънболничните структури на спешната помощ; сключени са договори за закупуване на медицински оборудване и апаратура за структурите на спешната помощ; договор за 78 линейки 4х4; доставени са 132 линейки; осигурени са 20 млн. лв. по ОП „Региони в растеж“ за хеликоптер за транспортиране на спешни пациенти и органи за трансплантация“, каза министър Ананиев.Като успех на екипа си той посочи и подписаните Националните рамкови договори в сферата на денталната и медицинската помощ за три години – 2020-2022 година. \"Постигнахме стабилност в здравната система и възможност, при ясни правила и механизми, пациентите да получат качествени медицински услуги, а медицинските специалисти по-високо заплащане\", изтъкна министърът.Той призна, че не е успял да постигне консенсус за въвеждането на нов здравноосигурителен модел, който да удовлетворява и съсловието, и пациентите. ", "date": "2019.12.28", "title": "МЗ: Грешките в управлението на здравеопазването предизвикаха протести"}
{"url": "https://offnews.bg/sviat/90-ot-balgarite-vav-velikobritania-veche-imat-pravo-da-ostanat-tam-i-718376.html", "text": "90% от официално пребиваващите българи в Обединеното кралство са получили статут на уседналост, показва отчетът за 2019 г. на българското министерство на външните работи. Близо 130 000 наши сънародници вече са кандидатствали и са получили статут на уседналост, който ще гарантира техните права без значение от развоя на Брекзит.Външното ни министерство твърди, че българските граждани във Великобритания са сред най-подготвените за Брекзит.Нашето посолство в Лондон е провело комуникационна кампания с изнесени информационни дни в повече от 30 града.При наличие на сделка между Великобритания и ЕС крайният срок за кандидатстване за статут на уседналост ще бъде 30 юни 2021 г.При липса на сделка крайният срок за кандидатстване за статут на уседналост ще бъде 31 декември 2020 г.", "date": "2019.12.28", "title": "90% от българите във Великобритания вече имат право да останат там и след Брекзит"}
{"url": "https://offnews.bg/sviat/desetki-ubiti-i-raneni-pri-atentat-v-somalijskata-stolitca-mogadishu-718372.html", "text": "Най-малко 30 души са убити при атентат с кола бомба рано тази сутрин в сомалийската столицата Могадишу, съобщи Би Би Си. Ранени са около 90 цивилни, предимно студенти, каза кметът на Могадишу Омар Мухамуд пред репортери на мястото на експлозията.Колата експлодирала на оживен полицейски контролен пункт в града, на който се събира пътна такса.Атентатът е станал рано тази сутрин, когато много хора отивали на работа след петъчния празничен ден.\"Взривът беше опустошителен. Мога да потвърдя, че са убити над 20 цивилни. Имаше още много ранени\", заяви полицаят Ибрахим Мохамед, цитиран от агенция АФП.Ранените са отведени в болница \"Медина\", където свидетел разказа пред агенция Ройтерс, че е видял десетки хора да пристигат с линейки от мястото на експлозията.Все още нито една терористична група не е поела отговорност за атентата.Терористите от групировката Ал Шабаб, съюзници на Ал Кайда, често извършват атаки там - въпреки че през 2011 г. бяха принудени да напуснат столицата Могадишу.", "date": "2019.12.28", "title": "Десетки убити и ранени при атентат в сомалийската столица Могадишу"}
{"url": "https://offnews.bg/zdrave/rzi-niama-esherihia-koli-vav-vodata-v-pernik-718364.html", "text": "Няма ешерихия коли във водата в Перник, съобщиха от Регионалната здравна инспекция (РЗИ).Окончателните резултати ще излязат днес, работата по отстраняване на аварията в кв. „Проучване“ продължава, а ремонтът трябва да приключи до часове.Зам.-директорът на РЗИ Нина Стаменова обясни пред БНТ, че пунктовете в града са 16, взети са проби от 13 от тях и всички са абсолютно чисти.В питейната вода няма коли-форми и ешерихия коли, категорична бе д-р Стаменова.Провеждат се допълнителни изследвания за установяване на други две бактерии. Резултати за тях ще има на 29 декември от пробите, взети на 26 декември. Предстои да излязат резултатите за микробното число на 13-те проби, посочи още експертът.", "date": "2019.12.28", "title": "РЗИ: Няма ешерихия коли във водата в Перник"}
{"url": "https://offnews.bg/sviat/amerikanski-diplomat-do-2-godini-rusia-mozhe-da-napusne-donbas-718398.html", "text": "След година-две Украйна може да види Донбас освободен и изоставен от руските сили, прогнозира временният посланик на САЩ в Киев Уилиъм Тейлър, цитиран от VoA /Радио Гласът на Америка/.„Аз мисля, че след 1-2 години е възможно да се постигне договореност за това руските сили да си отидат от Донбас. А Крим – това е въпрос на значително по-дълги срокове. Ключовият, най-сложният въпрос за Донбас, това е предаването на границата. Но може да се намери компромисно решение, с което руснаците ще предадат контрола върху границата не на украинското правителство, а на международните сили. Не, не на сепаратистите, не на марионетките на Русия, а действително на международните посредници“, отбелязва Тейлър.Според него международната мисия, която ще контролира границата, трябва да гарантира такова ниво на сигурност, при което да стане възможно провеждането на избори. Защото „на тази територия избори не могат да се направят, докато там се намират руснаците и докато руски сили контролират границата“.Той подчертава, че санкциите работят и наистина са болезнени. „Мисля, че Путин и сега би искал да се избави от тях. Затова е необходимо да се подготви път, който ще му позволи да се изнесе от Донбас и да запази имиджа си“, казва дипломатът.Тейлър смята, че президентът Володимир Зеленски поема рискове и е готов на тях докрай, за да постигне онова, което украинците искат. „Украинците искат войната да спре, руските войници да прекратят огъня срещу тях. Но това няма да се случи, ако не се направят рисковани стъпки, като изтеглянето на войските, например. Да, но то беше практически изцяло едностранно и рисковано до определено ниво. Вижте какво стана после – благодарение на това Зеленски се срещна с Путин и на този среща издържа на натиска му, като каза „не“ на предложенията му“, коментира той.Американският дипломат припомня, че САЩ открито критикуват Русия за враждебните и агресивни действия срещу Украйна и за подкрепата й за сепаратистите в източната част на страната.„Ние нямаме проблем пряко да обвиняваме Русия за нахлуването в Украйна, за нападението на Крим, за водената война в Донбас. Но със Зеленски се различаваме по това, че ние не водим преговори с Путин, каквито води той“, уточнява Тейлър. Работата му в Украйна приключва на 1 януари 2020 г. и той се завръща във Вашингтон.", "date": "2019.12.28", "title": "Американски дипломат: До 2 години Русия може да напусне Донбас"}
{"url": "https://offnews.bg/obshtestvo/edva-32-ot-balgarite-ochakvat-2020-g-da-e-po-dobra-ot-2019-718362.html", "text": "В края на 2019 г. 45% от българите декларират, че са щастливи или много щастливи, а 10% - че са нещастни или много нещастни. 40% са в „средата“ между щастие и нещастие, показват данните от глобалното изследване „В края на годината“ на световната асоциация „Галъп интернешънъл“.Така нетната стойност на щастие минус нещастие е 35. В предходните години тази стойност се движеше така: 36 (преди две години), 33 (преди три години), 30 (преди четири), 16 (преди пет години).\"В последните години може би усещането за лично щастие плавно укрепва, но остава далеч от световната средна нетна стойност в индекса на щастието – която сега е 48 и в последните години се колебае около тези нива. Българите са по-нещастни и от средния европеец\", посочват от „Галъп интернешънъл“.България е близо до световната средна нетна стойност в индекса на надеждата. На фона на страните от ЕС България стои по-оптимистично, но на фона на европейските страни извън ЕС – ние сме по-големи песимисти.32% от българите очакват 2020 г. да е по-добра от 2019 г. 22% – по-лоша, а 34% – същата. 12% не могат да отговорят. Така нетната стойност на оптимизма у нас (дялове на оптимисти минус дялове на песимисти) е 10 (32% минус 22%).През миналата година тази оценка беше отрицателна: -8. Преди две години беше 3. В края на 2016 г. пък беше -5, а в края на 2015 г. беше -1.Така очакванията сега всъщност се оказват най-оптимистичните на фона на последните няколко години. Вероятното обяснение е известната икономическа стабилизация и политическа предвидимост, твърдят от „Галъп интернешънъл“.", "date": "2019.12.28", "title": "Едва 32% от българите очакват 2020 г. да е по-добра от 2019"}
{"url": "https://offnews.bg/interviu/za-balgarite-zabraveni-ot-balgaria-no-v-chelen-sblasak-s-brekzit-718399.html", "text": "Г-н Джингозян, според българското Външно министерство, 90% от официално пребиваващите българи в Обединеното кралство, или около 130 000 български граждани, са получили статут на уседналост. Възможно ли е това?-Няма българска институция или такава във Великобритания, която да разполага с точни данни за броя на гражданите на ЕС във Великобритания, респективно на българските граждани. Последното преброяване на населението във Великобритания бе през 2011 година. Оттогава до днес броят на българите на Острова постоянно се увеличава. Аз бих бил предпазлив с позоваването на конкретни числа.Несъмнено 130 000 български граждани, получили този статут, е отличен резултат. Според данни, изнесени пред Комисията по политики за българите в чужбина, броят на българите, които са кандидатствали за Национален осигурителен номер във Великобритания е 280 000. Дори и да приемем, че част от тях не са в Обединеното кралство в момента, аз съм убеден, че във Великобритания живеят много повече от 130 000 българи.В изнесената информация от Министерството на външните работи не се споменава една друга статистика. Според данни, представени от организацията, най-голямата във Великобритания в подкрепа на гражданите на ЕС, над 40% от кандидатстващите за новия статут на уседналост, получават pre-settled status, т.е, след навършване на 5 години престой в страната, ще е необходимо отново да преминат през същата процедура, за да получат статут на уседналост. Преди няколко седмици получихме обаждане от директора на едно от училищата в Едмънтън - Район в Северен Лондон, с много голяма българска общност. 200 български деца учат в това училище. Голяма част от семействата им не са кандидатствали за новият статут на уседналост. Тук е мястото да отбележа, че всички граждани на България, включително децата, трябва да получат статут на уседналост, ако желаят да останат във Великобритания. Опасенията на ръководството на училището бяха, че след Брекзит голяма част от българчетата ще трябва да напуснат страната.Ние апелирахме многократно за информационна кампания от България с подкрепата на големите медии. Такава не бе осъществена.Какво е необходимо да предприемат българите във Великобритания, за да осигурят този статут?-Трябва да кандидатстват, да не отлагат във времето и да не се доверяват на посредници, които не са лицензирани и оторизирани да извършват тази услуга. За съжаление, масова практика е лица и фирми, които не притежават необходимата квалификация, не са регистрирани, да извършват тази услуга. Според действащия във Великобритания закон -Immigration and Asylum Act 1999, предоставянето на имиграционни услуги от нерегистрирани и оторизирани лица се наказва със затвор до 2 години. В социалните мрежи съществуват десетки т.нар. български счетоводители, които предлагат тази услуга в нарушение на закона.Изчерпва ли се ангажиментът на България към българите във Великобритания с получаването им на този статут на уседналост?-Българските граждани в чужбина се ползват със същите права и задължения като всички останали български граждани. В момента около четвърт милион българи са изправени пред безпрецедентна ситуация. Живеят в държава, която след седмици напуска ЕС. Всички трябва да преминат през нова процедура за придобиване на нов статут. Една голяма част от тях изпитват определени затруднения в процеса на кандидатстване поради ред причини. Предстои да бъдат изяснени, договорени и много други аспекти, касаещи пенсионно осигуряване, присъединяване на роднини към живеещи във Великобритания български граждани и т.н. Този изключително дълъг и неясен процес изисква максимална подкрепа и разбиране от всички български институции.Бих искал да подчертая, че . Същественият политически разговор за бъдещите отношения тепърва предстои да се случи. За него също няма никакво съгласие. Разделението не е просто за условията на напускане, но и за дълбочината и параметрите на бъдещите отношения.Във Великобритания съществуват добре обособени групи от български граждани, които изпитват определени трудности в процеса на интеграция. Говорим за големи групи от т.н. уязвими общности. Наложително е България да заеме ясна и последователна позиция по отношение на тези групи и като цяло към големите новосформирани български общности в чужбина.Според данни на МВнР, публикувани само преди няколко месеца в България, над 2 млн. и 417 хиляди български граждани живеят извън България. Само в Германия те са над 450 000. Според данни също на МВнР, във Великобритания живеят 200 000 българи. България няма визия, нито политическо решение как да се справи с този проблем, но явно и възможност, и капацитет.. Отново по данни, публикувани в България преди броени дни, над 920 милиона евро са насочени към страната от емигранти за първите 9 месеца на годината. Оказва се, че средствата от емигрантите надскачат значително преките чуждестранни инвестиции.Тогава възниква логично въпросът: Каква е политиката на България по този въпрос? Искаме ли да се опитаме да привлечем българите в чужбина? Как ще контролираме демографската криза, която вече прераства в демографска катастрофа? Политиците в България не са обединени около една теза и един от най-големите проблеми, които установих през последните години, е тоталната липса на информация по тези въпроси.Липсва и механизъм за обратна връзка. Бих могъл да изброя на пръстите на едната си ръка имената на български политици, които системно повдигат тази тема и активно работят по този проблем. Бих желал да се възползвам от платформата, която ми предоставяте и да припомня на членовете на Комисията по политики за българите в чужбина, че трябва да посетят Лондон. Такава среща незнайно защо не е организирана, въпреки Брекзит и въпреки факта, че Лондон е може би център на най-голямата българска диаспора в света. Как ще работиш по проблемите на българите в чужбина, ако дори не си организирал среща с тези общности?! ?Вие сте и един от основателите на Българския център за социална интеграция и култура в Лондон. Върху какво работите в момента?-В началото на следващата година започваме нов проект с подкрепата на UK Democracy Fund. Планираме кампания сред българската общност във Великобритания с цел изясняване на правата им като гласоподаватели. За съжаление, според данни на локалните кметства,  дадени им по закон. Не гласуват на местните избори. Голяма част от тях никога не са срещали техния общински съветник или не знаят какви услуги предлага локалното кметство. Ние ще се опитаме да променим тази тенденция. Паралелно с това активно работим с кметство Енфийлд, депутатите и общинските съветници в тази част на Лондон. Успяхме да изградим и партньорска мрежа от организации, включително училищата в тази част на Лондон. Продължаваме и сътрудничеството си с кмета на Лондон, г-н Садик Кан.Кои са най-големите проблеми и предизвикателства пред българите във Великобритания? Знаем, че животът им там изобщо не е само в трогателните снимки от фестивалите и народните носии...-Липсата на представителство на политическо ниво, според мен е най-големият проблем. В Лондон живеят представители на 300 общности. Изключително разнообразие и богатство на култури. Почти всички имат представители на политическо ниво, в местната власт. Ние нямаме свои хора нито в държавните институции, нито в местната власт. Отчасти това е проблем на самата общност. Когато си предприел толкова голяма стъпка и кардинално си променил живота си, живееш в чужда среда, необходимо е да мислиш в перспектива. Никой няма да се бори за правата на българите във Великобритания, ако ние самите не го правим.Източноевропейският форум, платформата на 45 организации, подкрепящи гражданите на ЕС във Великобритания, която Вие създадохте, планира трета поредна среща. Промениха ли се приоритетите ви след гласуването за Брекзит?-Планираме трета среща, която се надяваме да се проведе с подкрепата на Представителството на Европейската комисия в Лондон. Един от въпросите, който ще обсъдим, е стратегията ни след Брекзит. Какво искаме да постигнем?Във Великобритания още от предишното правителство се прилага т.нар. hostile environment policy, т.е. “враждебна политика”, спрямо бежанци и емигранти. Още със създаването на тази платформа си поставихме за цел обмяна на информация, общи проекти между различните организации, както и защита на правата на гражданите на ЕС, живеещи във Великобритания. Този форум е единствен по рода си във Великобритания и включва представители на 9 общности, 45 организации, политици, представители на неправителственият сектор и мн. др. Следващата година ще регистрираме тази платформа и ще привлечем представители на всички общности от ЕС във Великобритания.Защо евроскептичните настроения във Великобритания са толкова силни? Бяхте ли изненадан от резултатите от изборите?-Когато отвориш кутията на Пандора с национализъм и ксенофобия - процеси, които за съжаление се наблюдават и в България - разумните доводи и факти не подлежат на диспут. Сега ще очакваме щедрите обещания, които бяха раздавани от евроскептиците във Великобритания, да бъдат реализирани. 350 милиона лири допълнително на седмица за Националната здравна система, драстичен скок в жизнения стандарт и т.н да бъдат факт час по-скоро. Абсолютно всички прогнози от водещи експерти, институции, дори докладът, изготвен за правителството на Великобритания, отбелязваха негативни тенденции, забавяне на растежа на икономиката, повишаване на нивото на инфлация и т.н., но въпреки това голяма част от гласоподавателите подкрепиха Брекзит.Вие работите за две от големите кметства в Лондон. Съвет към новодошлите българи във Великобритания след Брекзит?-Постарайте се да имате изрядни документи. Не се доверявайте на неквалифицирани, неоторизирани и нерегистрирани организации. Ползвайте услугите предоставяни от локалните кметства. Във всяко кметство ще предоставят информация, която ви интересува. Социалните мрежи не са надежден източник на информация! Наблюдавайте редовно кредитния си рейтинг.Уверете се, че името ви фигурира в избирателния списък. Това е важно и за кредитния ви рейтинг. Постарайте се да имате договор за наем. Масова практика сред българската общност е наемането на жилище и предоставянето му на други лица. Сигурна и надеждна адресна регистрация е от изключителна важност. Бъдете упорити и оптимисти!", "date": "2019.12.28", "title": "За българите, забравени от България, но в челен сблъсък с Брекзит"}
{"url": "https://offnews.bg/kultura/preporachvame-vi-zashtoto-na-mama-taka-%d1%9d-haresva-v-teatar-vazr-718202.html", "text": "“Целият свят е сцена и всички ние сме актьори – влизаме, излизаме и за своето време всеки от нас играе различни роли.”Невъзможността на човека да намери истинското си лице е тема, която изследвах в “Хенри IV“ на Луиджи Пирандело. От една страна всеки те вижда по свой начин, от друга ти се изгубваш през социалните маски, които сам си налагаш. В непрестанната смяна на образа за себе си става все по-трудно да откриеш собствената си същност.Пиесата “Защото на мама така й харесва“ през една преувеличена, комедийна оптика ни дава да разберем, че мнимият ни живот ни отдалечава от същностния или от този, който копнеем да имаме.В аристократичната къща на фамилия Джанутри в Бергамо семейството се е събрало, за да почете паметта на Салваторе, най-малкия син на госпожа Мария. Но идва един тайнствен непознат, който разкрива лъжата, в която живеят всички.“Важно ли е изобщо дали сме истински или копия? Не плачем ли, не се ли смеем по същия начин като онези, които бихме искали да бъдем? Нима звездите ще достигнете и не e ли все едно дали обичате или лъжи изричате?Лилия АбаджиеваРежисьор: Лилия АбаджиеваСценография и костюми: Васил АбаджиевПревод: Нели ДимоваУчастват: Донка Аврамова - Бочева, Лили Шомова, Мариана Жикич, Анатоли Лазаров, Боян Младенов, Георги Златарев, Йордан Ръсин, Свежен Младенов, Христо Ботев Станчев28 декември, 19.00 (зала Надежда)11 януари, 19.00 (зала Надежда)18 януари, 19.00 (Зала Театро проф. Гриша Островски)28 януари, 19.00 (зала Надежда)Билети .", "date": "2019.12.28", "title": "Препоръчваме ви: ''Защото на мама така ѝ харесва'' в Театър ''Възраждане''"}
{"url": "https://offnews.bg/politika/premierat-borisov-poluchi-kniga-s-avtograf-ot-britanski-politik-718400.html", "text": "Бившият британски премиер Дейвид Камерън проводи личен подарък за премиера Бойко Борисов и той не скри радостта си от последователите си във Фейсбук.„Благодаря на David Cameron за автобиографичната му книга „For the record“. В нея той обръща специално внимание на визитата си в България през 2015 г., когато заедно посетихме границата ни с Турция по време на най-голямата мигрантска вълна. И днес ние се справяме с опазването на границата и отчитаме нулев миграционен натиск“, написа Борисов на официалната си страница в социалната мрежа.Камерън бе на посещение в България в началото на декември 2015 г. Тогава самият български министър-председател подкара джипката с височайшия гост и го транспортира успешно до граничната стена. Половин година по-късно, в края на юни 2016 г., Камерън подаде оставката си от поста заради резултатите от референдума. „Британците гласуваха \"за\" напускане на ЕС и тяхната воля трябва да бъде уважавана\", заяви той тогава в емоционална реч на \"Даунинг стрийт\" 10.Очевидно бившият британски премиер не е забравил вълненията от срещата с българския си колега и му праща книга за четене в почивните дни.", "date": "2019.12.28", "title": "Премиерът Борисов получи книга с автограф от британски политик"}
