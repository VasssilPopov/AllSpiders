{"url": "https://offnews.bg/sviat/eksplozia-do-sgradata-na-balgarskoto-posolstvo-v-cherna-gora-717685.html", "text": "Експлозия, станала около 04:00 ч. тази нощ, е нанесла щети върху сградата на българското посолство в черногорската столица Подгорица, предаде бТВ.Прозорците на кабинета на българския консул са счупени. При оглед на място от органите на реда в присъствието на български дипломати, щетите са описани. Според местни медии бомбата е хвърлена срещу нощен клуб на булевард \"Иван Чърновица\" в центъра на столицата.Полицията в Черна гора, цитирана от сръбски медии, е съобщила, че българското посолство ще възстанови щетите без да има разследване. Все още не са ясни причините за инцидента. Полицията издърва неизвестен извършител. От Минестерство на вътрешните работи са е потвърдили инцидента и са заявили, че щетите са минимални. ", "date": "2019.12.16", "title": "Експлозия до сградата на българското посолство в Черна гора"}
{"url": "https://offnews.bg/obshtestvo/alfa-risarch-danail-kirilov-e-naj-nedoliubvaniat-ministar-717688.html", "text": "Данаил Кирилов (индекс -26.1) води класацията на недолябваните министри в кабинета на Бойко Борисов. Следват го Кирил Ананиев (индекс -17.9), Марияна Николова (индекс -14.1), както и бившият вече социален министър Бисер Петков.Това сочи национално представително проучване на \"Алфа Рисърч\", проведеното в периода 5 - 12 декември 2019 г. сред извадка от 1017 пълнолетни граждани.Социална политика, здравеопазване, правосъдие са традиционно критикувани направления в дейността на правителството. Повтарящите се и задълбочаващи се проблеми, пораждащи както недоволство сред работещите в тях, така и неудовлетвореност сред гражданите, показват, че само увеличаване на парите в тези направления не е в състояние да ги реши.По-съществена динамика в края на годината е налице в оценките за работата на Красимир Каракачанов (спад в индекса за дейността му от +1.3 до -3.1 пункта), Владислав Горанов (спад в индекса от -5.6 до -6.8) и Нено Димов (спад в индекса от -7.6 до -12.1). И тримата бележат негативен тренд в следствие от конкретни казуси като предложението за първите дни болнични и водния режим в някои части на страната.Правителството, след месеци на негативен тренд в оценките, възвръща в края на годината част от загубените позиции. Положителните мнения нарастват от 13% в началото до 19 на сто в края на годината, а отрицателните спадат с десет пункта – от 51% до 41%. Премиерът Бойко Борисов също неутрализира част от недоверието към себе си и личният му рейтинг в края на 2019-та е 30% одобрение срещу 39% неодобрение.Личната равносметка на българите за 2019-та продължава в общи линии позитивната тенденция, характерна за последните 5 г. Двойно по-голям процент (33%) оценяват изминалата година като по-добра за тях, отколкото тези, за които тя е била по-лоша (14%). Остава обаче най-значим делът (53%) на хората, които не виждат промяна в собствения си живот и възможности – нито за добро, нито за лошо.Въпреки разтварящата се ножица между позитивни и негативни оценки, е налице известен спад както в едните, така и в другите. На положителните – от 35 на 33 на сто, на отрицателните – от 19 на 14 на сто. Дали това е моментно колебание или начало на по-сериозна промяна ще стане ясно през следващата година.Към момента обаче анализът сочи, че оптимизмът намалява основно сред по-високо статусните групи, а песимизмът – сред по-нискостатусните. По-богатите и по-младите са станали по-малко щастливи. По-възрастните и по-бедните – по-малко нещастни.Най-значим спад е налице във възрастовата група на 55-60-годишните, на които предстои преминаването в друг житейски етап, пенсионния, с всички произтичащи от това промени в индивидуалния стандарт, особено предвид нерадостната перспектива на ощетеното от втория стълб първо поколение пенсионери.Оценките за икономическото състояние на страната се вписват в същата логика – бавно подобрение (до 18%), но негативните (28%), както и неутралните (54%) продължават значително да доминират над тях. След 2015-та ежегодният мониторинг на \"Алфа Рисърч\" показва двоен ръст на икономическия оптимизъм (достигайки и задържайки се на 40%), който обаче четвърта поредна година не успява да се реализира. Равносметката остава далеч под надеждите. Това затвърждаващо се крушение между очаквания и реалност, особено сред хората между 45 и 60 г., започва да произвежда негативни психологически ефекти, които се отразяват и в общата равносметка за годината.Личните прогнози за 2020г. продължават да бъдат подчертано оптимистични – 55% очакват лично за тях тя да бъде по-добра, срещу едва 9%, които я виждат в по-лоша светлина. Основните събития, с които българите ще запомнят отминаващата 2019 г. потвърждават вниманието на мнозинството от хората върху вътрешните проблеми и действия с пряко отражение върху личния им живот.Като събития с най-значимо въздействие те посочват местните избори (38%) и хакерската атака срещу НАП (23%). Брекзит, както и изборите за Европейски парламент, са задържали вниманието на между 12 и 16 на сто от пълнолетните граждани. Действията на управляващите в различни сфери с по-пряк или дългосрочен ефект върху обществото, като изграждането на интерконектора с Гърция, опитите за рестарт на проекта АЕЦ „Белене“, решението за закупуване на самолетите F-16, се оценяват в момента като значими от 12% до 17% от анкетираните.Мониторингът на обществените нагласи показва, че 2019 г. завършва с няколко негативи за управляващите - пробойни в имиджа, недоволство и протести в сфери, в които от години се трупат проблеми, изострена критичност към предложения в социалната система и здравеопазването, засягащи интересите на широки групи. Същевременно липсата на силно лидерство, на убедителни решения в най-проблемните сфери и на разминаването между декларации и реално поведение на опозицията по теми, в които би могла да покаже реални алтернативи, не й позволяват да оползотвори тези негативи, нито електорално, нито рейтингово.На този фон най-силната политическа фигура извън управляващите продължава да бъде президентът Румен Радев. За втори път обаче, след изразеното от него несъгласие с покупката на самолетите F-16 в края на миналата година, личният му рейтинг пада под 50 на сто (48% одобрение срещу 15% неодобрение). Две основни причини биха могли да се крият зад този спад – първо, липсата на категорична и лидираща позиция във външната политика, където президентът по принцип има силна роля, и второ, изострянето на конфронтацията с изпълнителната власт, което не се толерира от общественото мнение, очакващо от държавния глава аргументиран дебат по стратегически въпроси, а не съображения по текущата конюнктура.Парламентът продължава да е най-силно критикуваната от обществото институция с одобрение от 10% и неодобрение от 51%. Председателят на НС Цвета Караянчева се ползва с по-висок личен рейтинг (21%).Дебатите, съпровождащи избора на нов главен прокурор и отделни съдебни решения, привлякоха активно обществено внимание и насочиха светлината към дълбокия разлом между отделните институции в правосъдната система, като общественото мнение започна да възвръща част от доверието си към съда.За първи път от 7 г. оценката за работата на съда регистрира положителна промяна и ръст в одобрението през последните дванадесет месеца от обичайните 11% до 19%. В края на мандата оценките за работата на главния прокурор Сотир Цацаров се запазват в установените през последните месеци граници: 12% положителни срещу 45% отрицателни оценки.В електорален план ГЕРБ (21.7%) запазва предимство от около три и половина пункта пред БСП (18.2%). Респективно, лидерът на управляващите Бойко Борисов (29.6%) продължава да е със значимо по-високо доверие от лидера на опозицията Корнелия Нинова (20.8%).Новоучредената (макар и все още нерегистрирана) партия на Слави Трифонов има потенциалната подкрепа на 8.6% от избирателите и конкурира ДПС (7.8%) за третото място. На този етап е трудно да се каже, дали заявените симпатии ще се превърнат в реална подкрепа, още повече, че профилът на техните привърженици остава все още твърде неясен. За момента по-ясно се открояват т.нар. \"мобилни избиратели\", чийто вот бързо се мобилизира, но и бързо се демобилизира: най-младите до 30-годишна възраст, обезсърчени и разочаровани хора от по-малките населени места.През 2019-та продължи ерозията в подкрепата за националистическите партии. Тандемът ВМРО-НФСБ има доверието на 5.3%, а \"Атака\" – на 1.4%. Лидерите им също плавно губят обществено влияние: одобрението за Красимир Каракачанов спада от 22.5% до 18.9%, през последната година доверието във Валери Симеонов остава на равнище 9.1%, а във Волен Сидеров 6.4%.Първата изборна година на Демократична България донесе на обединението мандат в Европейския парламент и добро представяне в пропорционалния вот за общински съветници и районни кметове в София. Цялостната електорална подкрепа за тях укрепва до 5.1%. Предизвикателство обаче продължава бъде слабото присъствие извън столицата.", "date": "2019.12.16", "title": "Алфа Рисърч: Данаил Кирилов е най-недолюбваният министър"}
{"url": "https://offnews.bg/bojni/kristian-dojchev-i-albena-sitnilska-sa-bojtci-na-godinata-717694.html", "text": "На бляскава церемония снощи Националната асоциация на бойните спортове в България отличи най-добрите спортисти и треньори за 2019 година на престижните награди „Златен пояс“.За призове се състезаваха над 40 000 състезатели, които членуват в 12-те федерации на Асоциацията и през годината са донесли за страната ни общо над 300 медала от Световни и Европейски първенства. Атрактивни и много зрелищни демонстрации съпътстваха връчванията на годишните награди на всяка от федерациите, а кулминацията на вечерта беше раздаването на големите призове „Златен пояс“.Спортист на годината при мъжете за 2019 година стана състезателят на Българската карате киокушин федерация Кристиян Дойчев. Той изпраща годината с много успехи при мъжете. Едва на 23 години, през 2019 година Дойчев стана Европейски шампион по киокушин от Португалия, шампион в дебютното издание на Kyokushin World Super League в Сидни, а само преди дни се завърна от Световното първенство в Нур-Султан, Казахстан, със сребърен медал. Наградата на Дойчев беше връчена от Димитър Тодоранов - многократен национален, балкански, европейски шампион по „карате-до”, главен мениджър на Федерацията по шотокан и треньор.Вторият „Златен пояс“ – за най-добър спортист на годината при жените, отиде при световната и европейска шампионка по таекуондо и кикбокс Албена Ситнилска. През 2019 година тя завоюва световни титли по таекуондо ITF на спаринг до 57 кг. и по кикбокс в киклайт контакт, категория до 55 кг., на Световното първенство по кикбокс в татами стилове, което се проведе Анталия (Турция) и бе организирано от Световната асоциация на кикбокс организациите (WAKO). Златният пояс на Албена бе връчен от друга наша световна шампионка - националът на България по бокс Станимира Петрова.Голямата награда за треньор на годината спечели Радослав Пенов, който изведе спортен клуб „Файтърс-НСА“ до комплексен шампион на България по Карате Шотокан за 2019 година. И то за четвърти път в кариерата си. Призът „Златен пояс“ беше връчен на Пенов от двукратния олимпийски шампион по борба Армен Назарян.Със специалната награда „Златен пояс“ в категория „Ярка победа“ беше отличена Мария Оряшкова. Тази година тя влезе в историята на Европейските игри като единственият спортист, който участва в два спорта – борба и самбо. В Минск тя стигна до златото в самбото. Оряшкова не присъства на церемонията заради тренировъчен лагер по борба в Белмекен. Призът за постиженията й беше връчен от министъра на младежта и спорта Красен Кралев.„За мен е огромна чест и искам да ви благодаря, че в предното издание ме удостоихте с честта да бъда носител на една от наградите. Това наистина значи много за мен. Изпращаме една изключителна успешна година. Дванадесетте федерации, членки на асоциацията, спечелиха над 300 медала във всички възрастови групи от Европейски и Световни първенства, което е огромен успех. Благодаря ви! Знам, че тези медали ще бъдат стимул на младите бойци да защитават достойно честта на България. Именно безбройните медали и пълните зали са най-добрия атестат за вашата работа“, заяви от сцената министър Кралев.Последната голяма награда „Златен пояс“ в категорията „Вярност на традициите“ спечели Петър Драгоев - вицепрезидент на Българска федерация по Ушу. От ноември 2019 г. той е член на комисията по традиционно ушу към Световната федерация по бойнито изкуство, с което става първият българин, избран за член на ръководен орган на Световната федерация по Ушу.Наградите „Златен пояс“ се провеждат за втора поредна година от Националната асоциация на бойните спортове в България с председател шихан Иво Каменов. Асоциацията е учредена през 2015 година, за да подпомогне, подкрепи и популяризира бойните спортове в България. В нея членуват над 476 клуба от цялата страна и над 40 000 спортисти. Част от асоциацията са централите по кикбокс и муай тай, карате киокушин, таекуондо ITF, джу джицу, самбо, кендо, кудо, ушу, шотокан карате до, сумо, айкидо и канадска борба.", "date": "2019.12.16", "title": "Кристиян Дойчев и Албена Ситнилска са бойци на годината"}
{"url": "https://offnews.bg/futbol/uefa-shte-oborudva-natcionalnia-ni-stadion-s-var-za-barazhite-za-evro-717696.html", "text": "В официално писмо до Българския футболен съюз ръководството на Европейската футболна централа потвърди готовността си да вземе всички необходими мерки, за да може националният стадион \"Васил Левски\" да бъде оборудван със системата ВАР за предстоящите плейофи за Евро 2020.Лично отговорникът за видео асистент реферите към УЕФА Алесандро Ардуино увери, че няма да има абсолютно никакъв проблем модерната технология да бъде използвана за двубоя между България и Унгария на 26 март и подчерта, че въвеждането на VAR в баражите е отговорност на УЕФА.Той също така категорично отхвърли възможността полуфиналният сблъсък и евентуалният финал да не се играят на заявения за целта стадион „Васил Левски“.", "date": "2019.12.16", "title": "УЕФА ще оборудва националния ни стадион с ВАР за баражите за Евро 2020"}
{"url": "https://offnews.bg/evropa/euractiv-makron-zove-za-spirane-na-evrofondovete-za-bedniatcite-v-es-717689.html", "text": "Франция повежда офанзива срещу нелоялната конкуренция на държавите от ЕС с ниското заплащане като България, разкрива Euractiv.Париж засилва натиска в момент, когато се договаря дългосрочния бюджет на ЕС за периода 2021-2027 г.Едното от предложенията на Франция цели да лиши страна-членка от европейско финансиране, ако тя не осигурява “приличен жизнен стандарт“. Другото би задължило фирмите, които изпращат командировани работници, да плащат осигуровки равни с тези на приемащата държава.Според Euractiv Франция е успяла да мобилизира в своя подкрепа срещу източноевропейците други “бедняци“ от ЕС. Това са страните от южната периферия – Португалия, Италия, Гърция и Испания, наричани понякога с неласкавия акроним PIGS.В документ с дата декември 2019 г. Франция и тези четири страни от южната периферия предлагат отпускането на средства от бюджета на ЕС да бъде свързано с условието съответната страна да предлага “спаведливи възнаграждания, които осигуряват приличен жизнен стандарт”, да бъде установена среда, в която профсъюзите могат да играят реална роля, както и алтернативен доход, ако работникът е принуден да прекрати кариерата си.При липсата на каквито и да било реформи в България в продължение на десет години, горното описание разобличава единственото сравнително преимущество на българската икономика – ниските доходи, които създават класа от “работещи бедни“. Точно това, според Франция и нейните съмишленици, е в противоречие с европейските политики, включително Европейския стълб на социалните права.Друг френски документ е посветен на изключително чувствителната на Запад тема за командированите рабогници – има се предвид най-вече работниците от Източна Европа, които фирми от техните страни командироват за извършване на дейности в по-богатите стани-членки, най-вече в сектора на строителството.Вече е в сила европейска директива, свързана с темата, която станите-членки да приложат в законодателството си до 30 юли 2020 година. Тя гласи, че за равен труд на едно и също място работниците от Източна Европа трябва да получават заплащане, равно на това на колегите им в съответната държава. Новото предложение се отнася до социалните им осигуровки. Според Франция осигуровките трябва да са равни с тези на страната на извършване на работата.Френското предложение има за цел да намали до миминум интереса на фирми от Източна Европа да изпращат работници в Западна Европа. В същото време евентулните промени в законодателството няма да окажат негативно въздействие в обратната посока.За българските работници приемането на подобни предложения вероятно ще доведе до увеличаване на заплащането им и на социалните им осигуровки, но може да намали конкурентоспособността на български фирми, и съответно шансовете те да ги изпратят на работа в по-богатите страни в ЕС, пише Euractiv.", "date": "2019.12.16", "title": "Euractiv: Макрон зове за спиране на еврофондовете за бедняците в ЕС"}
{"url": "https://offnews.bg/kultura/il-volo-gostuva-na-plovdiv-prez-2020-717700.html", "text": "Момчетата със световна слава идват за трети път в България, но този път ще гостуват на Пловдив. Концертът им ще бъде на 13 юли 2020 г. в Античния театър.Тримата италианци идват с нова програма „10 years”, събрала най-доброто от 10-годишния им триумф по световните сцени. Концертът, който ще видят пловдивчани, е част от световното им турне, което отдава почит на тримата уникални изпълнители, чийто талант надхвърля националните граници, и които са продали милиони копия на албуми и са покорили върховете на световните класации.Турнето „10 years” започна през септември 2019 с грандиозен концерт в Arena di Verona, продължи в Латинска Америка – от Мексико до Бразилия, където Il Volo имат хиляди почитатели, а през 2020 ще обиколи 12 щата в САЩ.От 2009г. досега тримата млади музиканти са изнесли повече от 300 концерта в 210 града на трите континента. Пяли са в най-простижните зали като Роял Албърт Хол, Radio City Music Hall в Ню Йорк, Арена ди Верона в родната им Италия. Над 2 милиона зрители са посетили техните концерти. Издали са пет студийни албума с платинен статус и имат две номинации „Грами”.Аплодирани са по цял свят заради младежкото очарование на сцената, уникалните им гласове и певческо майсторство, равно на най-големите класически изпълнители. Неслучайно ги наричат „момчетата с ангелски гласове” и ги определят за наследници на тримата тенори. А самият Пласидо Доминго е техен ментор, вдъхновител….. и фен.Макар и само на по 25, вече 10 години Il Volo разнасят по света красотата на класическата музика, традиционната опера и италианското belcantо. Самите те казват, че искат да покажат непреходността на класическата музика и да привлекат младите хора към нея.Заради изумителния си талант Джанлука Джинобле, Иняцио Боскето и Пиеро Бароне още като деца са споделяли сцената с величия като Пласидо Доминго, Барбара Стрейзънд, Боно, Карлос Сантана.А последният им албум Musica е поредно доказателство за техния успех, който не познава граници. Албумът им е в ТОП 10 най-продавани албуми в iTunes в 14 страни /от Малта, Бразилия, Излаел и др./ и второ място в най-продаваните албуми в Япония след „Бохемска рапсодия”.Концертът на Il Volo ще бъде на 13 юли 2020 г., Античен театър, Пловдив. Билети са в продажба от 17 декември 2019 г. в системата на Eventim.", "date": "2019.12.16", "title": "IL VOLO гостува на Пловдив през 2020"}
{"url": "https://offnews.bg/zdrave/masovi-ostavki-v-telk-lovech-717697.html", "text": "Болницата в Ловеч може да остане без ТЕЛК, след като служителите колективно подадоха оставки. По-рано днес трима лекари, двама технически сътрудници и една медицинска сестра са депозирали искане за освобождаване от длъжност, съобщи btv. Причината за решението им е връщането на работа на бившата директорка на ТЕЛК – д-р Донка Минкова.Тя бе временно отстранена в края на януари, след като полицията я арестува за получаване на подкуп за издаване на фалшиво решение, а шефският й пост бе зает от д-р Правда Генова.Д-р Минкова, заедно с посредник в схемата с незаконни ТЕЛК-ове, бяха с повдигнати обвинения. Това се случи по време на мащабна акция на ГДБОП и прокуратурата, която разкри злоупотреби при издаване на медицинскиекспертизи.През април д-р Минкова бе пусната „под домашен арест\". Адвокатът й поиска тя да бъде пусната под гаранция с аргумента, че няма доказателства да е взимала подкупи, защото липсват нейни отпечатъци върху парите и документите, които бяха открити в дома й. Няколко месеца по-късно мярката й беше променена на „парична гаранция\".", "date": "2019.12.16", "title": "Масови оставки в ТЕЛК Ловеч"}
{"url": "https://offnews.bg/zimni/talantat-na-evrofutbol-liubomir-kalchev-specheli-bronz-ot-seriite-po-s-717692.html", "text": "Спортният талант на Еврофутбол Любомир Калчев, спечели бронзов медал в дисциплината 500 метра на третия и последен кръг от веригата ISU Junior Challenge Series по шорттрек във възрастова група Junior B-men.Състезанието се проведе от 13-ти до 15-ти декември в турската столица Анкара. В изключително оспорвано състезание 16-годишният столичанин записа 44.493 сек., а победителят – Максим Шевелев от Русия постигна с 44.263 сек. Втори е представителят на домакините Мурат Тахтачи с 44.361 сек.В най-дългата дистанция от 1500 метра Любомир остана на крачка от медала с 4-то си място и резултат от 2:54,108 мин. На 1000 метра той се нареди 10-ти с 1:34,366 мин.Така в общото класиране българинът е 5-ти, като в неговата възрастова категория участваха 27 спортисти от седем държави.След проведените три кръга от веригата Challenge Series Любомир е 4-ти, което му позволи да се класира за финала в Коломна (Русия), който ще се проведе на 20-22.03.2020 г.Следващото състезание за Любомир Калчев ще бъде на младежките Зимни Олимпийски игри в Лозана (Швейцария), първият му старт е на 18.01.2020 г.", "date": "2019.12.16", "title": "Талантът на Еврофутбол Любомир Калчев спечели бронз от сериите по шорттрек в Анкара"}
{"url": "https://offnews.bg/obshtestvo/balgarski-diplomat-pochina-v-moskva-717701.html", "text": "Първият секретар на посолството ни в Москва Любомир Николов е починал в дома си в нощта срещу понеделник в Русия, съобщи Нова ТВ. По първоначална информация 55-годишният дипломат е получил инфаркт. Николов е бил и директор на Центъра на промишлеността на Република България /ЦПРБ/ в Москва. Според очевидци първата линейка пристигнала в дома му към полунощ. До 03:00 часа пристигнали и още няколко коли на \"Спешна помощ\". Очаква се тленните му останки да бъдат транспортирани в страната до няколко дни, за да бъде погребан от своите близки. Николов е роден на 5 октомври 1964 г. в София. Завършва висшето си образование в Московския институт за народно стопанство „Г.В.Плеханов” с магистърска степен по „Управление и планиране на народното стопанство”. В периода от 1987 г. до април 2017 г. е заемал редица изпълнителни и ръководни длъжности в български търговски компании в България и Русия.", "date": "2019.12.16", "title": "Български дипломат почина в Москва"}
{"url": "https://offnews.bg/litca/ti-chuvash-naj-hubavite-dumi-za-edno-momiche-s-uvreden-sluh-717705.html", "text": "Калина е на 14 години, с вродена глухота. Когато е на една годинка, лекарите от Клиниката по ушни, носни и гърлени болести във ВМА й поставят кохлеарен имплант. Сега говори ясно, отчетливо и по-правилно от мнозина свои връстници.Казва, че е свикнала да живее с мисълта, че да си различен не е толкова лошо, а да докажеш, че можеш, въпреки слуховия си апарат, е повод за гордост. Признава, че е с имплант едва когато се сближи с човека отсреща. Трудното е било в началото, когато е трябвало да обяснява във всеки нов клас, че е с увреден слух и че ако имат диктовки например, преподавателят трябва да говори по-силно, за да го чува.На баналния въпрос как преодолява по-различното отношение на другите лаконичният й отговор е: „Свикваш.“ Няма любим звук. Всичките ги обича еднакво, „защото е шанс да се събудиш, да сложиш апарата и да осъзнаеш, че чуваш и днес.“ Възприема се като чуващ човек, не по-различен от останалите.Калина е един от 250-те пациенти на УНГ клиниката във ВМА, която преди дни отбеляза 15-та годишнина от поставянето на първия кохлеарен имплант. Този имплант позволява на хора с вродена или придобита глухота да чуват и да живеят пълноценно.През 2004 година, в навечерието на Коледа, в тази клиника извършват 5 кохлеарни имплантации за два дни. Проф. Цветков нарича този момент „да счупиш звуковата бариера“ и разказва как са се подготвили за него:Помня детайлно първите 7-8 операции. Беше голямо предизвикателство. Организацията на самия процес беше едно от нещата, които ни затрудниха най-много. Тогава тези операции ги правехме за по 3-4, до 5-6 часа, искахме да сме сигурни, че всичко е както трябва. Сега час и половина-два са ни предостатъчни.Сам ли направихте първата операция?Първата операция направих абсолютно сам. Трупах опит при колеги-хирурзи от Чехия, Франция и Германия. Интервенцията, като изпълнение, не беше някакъв хирургичен проблем.Трудно ли ви беше да убедите родителите на децата, които оперирахте първи?Първите операции бяха подготвени. Обяснявах на родителите какво се очаква, но не съм ги убеждавал. В медицината има един основен принцип, хирургът разяснява за какво става въпрос, а пациентът сам си решава. Но у нас все още има едно забавяне в тази посока - кохлеарната имплантация би трябвало да се приема много положително, а все още има родители, които не само не са убедени в необходимостта от нея, ами едва ли не са и против. Но в други времена хората са били и против електричеството и против еволюцията като цяло.Какво се промени като методика или като технологии през тези 15 години?От хирургична гледна точка нещата са почти същите. Разбира се, с леки нюанси. Имплантите станаха по-малки, по-тънки, което е по-лесно за вграждане, но това е от наша гледна точка. Големият напредък е в областта на електрониката. Самите процесори са много по-съвременни.Как се сформира екипът за този вид операции?Кохлеарната имплантация е интервенция, в която почти няма човек от клиниката, който да не участва по някакъв начин. Това от една страна е хубаво, но и показва колко сложен и отговорен процес е. На такива клиники, като нашата, трябва да се помага от всички ангажирани със здравеопазването – НЗОК и МЗ и др., защото това е много благородна дейност. Това не е само някаква оперативна интервенция, която лекува физически проблем. Има и духовен аспект, защото човек става абсолютно социален и пълноценен, вместо да тежи финансово на социалните служби, и това е най-хубавото.Какво се промени за пациента като заплащане?Пациентът не би трябвало да заплаща абсолютно нищо. Имплантът се реимбурсира, той се заплаща от НЗОК и това е много важно. Не знам дали знаете, но ние сме на последно място в ЕС по отпуснати от здравната каса средства за кохлеарна имплантация.Вашата клиника е малко по-особена, защото вие оперирате и възрастни, и деца, и бебета. Вие ли имплантирате най-малките пациенти всъщност?Бих казал, че сме на първо място за много от нещата, свързани с кохлеарната имплантация. Най-малките пациенти са наши. Ние оперираме и бебета под една година. Златният стандарт е да се оперират деца, които са около една годинка – 11-12 месеца. Естествено, имаме и пациенти в по-напреднала възраст - над 60 години. Голяма част от пациентите ни са с увреждания и малформации, но досега нямаме върнат пациент с каквото и да е придружаващо заболяване. А тия хора имат много придружаващи заболявания.При такива пациенти се използва страшно голям ресурс на болницата. Това никой не го отчита. И въпреки това имаме голям напредък. Нямаме съществени усложнения, нямаме неуспешна имплантация, което действително е почти невероятно защото и в САЩ, и в други водещи центрове по света, винаги има такива операции. Ние засега нямаме. Дай боже все да е така.Какво си пожелавате оттук нататък? Достигнахте ли най-високото възможно ниво в тези операции?В интерес на истината за мен това не са най-сложните операции. Те са по-емоционални, защото такива са повечето пациенти и както вече казах, ние, освен че решаваме физически проблем, даваме и емоционален заряд на нещата и затова са по-особени. Иначе правим далеч по-сложни операции. Дай боже, така да се развиват нещата, да продължим да нямаме усложнения или някакви проблеми и след година-две-три да честваме хиляда пациенти без никакви проблеми.Когато оперираният малък пациент започне да чува, някой трябва да му обясни смисъла и логиката на звуците. За това си има слухово-речеви рехабилитатори, които поемат нещата след хирурзите. Таня Димитрова и Славина Лозанова са сурдопедагозите, които работят с екипа на УНГ клиниката във ВМА от самото начало на кохлеарната имплантация. Те обясняват какво се случва след като медиците си свършат работата:„Навлизането в света на чуването не се случва изведнъж. Целият процес е много съвместим с настройването на говорния процесор, който се случва заедно с аудиоинженерите и лекарите-аудиолози. Работата на сурдопедагозите е под формата на игра да запознаят детето със звуците от околния свят. Всичко се случва стъпка по стъпка, паралелно с настройването на говорния процесор, за да се достигне до момент, в който речта бива възприемана в нейната пълна гама.В този процес има нужда от всякакви специалисти. Все по-често се случва, освен глухотата, да има и множество увреждания. Сурдопедагогът работи за цялостното личностно развитие на детето – говора, слуха, езика, произношението, социалното общуване, умението за взаимодействие с хората.Сложното и магичното е в декодирането на звуците, в разпознаването им. Това е един много дълъг процес на разбиране. Много трудно може да се прогнозира докъде ще стигнат децата с импланта си, докъде ще се развият. Затова е много важна съвместната работа на специалистите и родителите в годините.В тази клиника проявиха достатъчно професионализъм, за да разберат, колко сме им важни. Покрай настройките на апаратите, с които ние ги тормозим, водейки непрекъснато деца, правят операции и изпълняват ежедневните си задължения. Работят наистина в трудни условия. За нас те са истински герои.\"", "date": "2019.12.16", "title": "''Ти чуваш'' – най-хубавите думи за едно момиче с увреден слух"}
{"url": "https://offnews.bg/politika/daniel-smilov-darzhavnoto-finansirane-podpomaga-politicheskia-plurali-717680.html", "text": "Държавното финансиране подпомага политическите плурализъм, а партийната субсидия е гаранция и инструмент, който може да окуражи политическия плурализъм. Това заяви доц. д-р Даниел Смилов от Центъра за либерални стратегии на дискусия по темата днес.Според него самото свеждане на субсидията до 1 лев е радикален шок, тъй като може да облагодетелства само част от политическите партии.Смилов бе категоричен, че съществуват два проблема при финансирането на партиите.Първият бил липсващият дебат как се реализира реформата, а вторият - преминаването от една крайност в друга.Според него трябва да има баланс между частното и публичното финансиране.Директорът на Сметната палата Цветан Цветков, който също взе участие в дискусията, съобщи, че Сметната палата е сезирала прокуратурата заради това, че партийте са регистрирали дарения и след приключване на изборната кампания.Според него трябва ясно да се определи кога приключва изборната кампания, за да не се получават подобни финансирания. Цветков подчерта, че все повече се увеличава размерът на задълженията на партиите.  Ваня Нишева от \"Прозрачност без граници\" допълни, че това е така, защото партиите са длъжни да регистрират договорите заедно със съответните суми. ", "date": "2019.12.16", "title": "Даниел Смилов: Държавното финансиране подпомага политическия плурализъм"}
{"url": "https://offnews.bg/temida/deloto-za-smartta-na-chorata-pak-se-vrashta-v-sada-717718.html", "text": "Делото за смъртта на Ангел Димитров-Чората се връща отново в съда. Въпреки окончателното решение от края на април, според което петимата подсъдими полицаи получиха по 7 години затвор, процесът отново ще бъде гледан от Върховния касационен съд (ВКС). Това са решили петимата съдии, които разгледаха искането за възобновяване на вече бившия главен прокурор Сотир Цацаров.Чората почина при акция \"Респект\" в Благоевград през 2005 г., наредена от тогавашния вътрешен министър Румен Петков. 14 години по-късно, след многократни разглеждания, ВКС реши, че служителите на МВР Мирослав Писов, Георги Калинков, Янко Граховски, Иво Иванов и Борис Механджийски трябва да лежат по 7 години. Изводът на съда беше, че Димитров се е задушил от ударите и притискането на тялото му по време на ареста.И петимата бяха вкарани в затвора. Още през лятото Цацаров поиска делото да бъде възобновено, а междувременно – да бъде спряно изпълнението на присъдата. Второто му искане бе отхвърлено.Аргументите за възобновяване на процеса обаче са приети. С това решение на практика няма пречка петимата да бъдат освободени от затвора.В решението си върховните съдии акцентират върху неизяснената докрай фактическа обстановка при задържането през 2005г., както и как точно се е стигнало до задушаването на Димитров. Основният спор по делото е дали Димитров се е задушил от удари на служителите, които са го арестували и притискали към земята. Той се задушава, докато лежи по корем на земята с ръце зад гърба. Той е бил надрусан с кокаин и се е съпротивлявал при задържането и транспортирането му ", "date": "2019.12.16", "title": "Делoто за смъртта на Чората пак се връща в съда"}
{"url": "https://offnews.bg/medii/cheshka-media-miliarderat-petr-kelner-plashtal-za-kitajska-propaganda-717690.html", "text": "Пиар агенция, наета от компания на най-богатия чех и купувач на bTV Петр Келнер, е плащала за информационна кампания, която да убеди обществеността за предимствата на комунистически Китай. Това пише чешкото електронно издание , като се позовава на документи, с които разполага.Според публикацията компанията на Келнер Home Credit е наела пиар агенция, която да създаде мрежа от експерти, журналисти и политици за кампанията. Някои от тях вероятно не са били наясно в какво участват.Home Credit е международна небанкова финансова институция, в която Келнер притежава 91,12%. Компанията е наела C&B Reputation Management, за да подобри имиджа на китайския комунистически режим в Чехия.И докато чешкото контраразузнаване приема разширяването на китайското влияние в страната като една от големите заплахи за сигурността, Home Credit е платила на агенцията 2000 работни часа, за да работи с медии и журналисти, които подкрепят режима в Китай. В същото време са атакувани други, които го критикуват, пише изданието. Според Aktuálně.cz това се потвърждава от документи, чиято достоверност медията е потвърдила.В резултат на тази кампания тайно е създадена мрежа, координирана от пиар агенцията. В нея участват политици, икономисти и независими експерти по темата Китай. Някои от тях може да сне са осъзнавали ролята си в плана на Home Experts, уточняват авторите на разследването.Добрите отношения с Китай са от ключово значение за бизнеса на Петр Келнер. През 2014 г. компанията му Home Credit - с помощта на високопоставени политици, придоби държавен лиценз за предоставяне на небанкови кредити на китайския пазар. До момента фирмата е отпуснала под формата на кредити около 300 милиарда чешки крони (грубо 23 милиарда лева) на китайски граждани, допълва чешката медия. Бизнесът на компанията е изцяло зависим от благоразположението на режима.Информацията за кампанията идва след новината, че PPF Group на Келнер е купила няколко телевизии, между които чешката TV Nova - най-гледаната телевизия в страната. На няколко пъти бе коментирано, че намеренията на новия собственик не са да влияе на медийното отразяване на Китай.\"Твърденията, че покупката на CME (Central European Media Enterprises - част от която е и bTV Media group - б.р.) цели да повлияе на политиката са некоректни\", отговориха от компанията веднага след обявяването на новината за сделката.От април до август 2019 г. пиар агенцията е осчетоводила общо 2000 работни часа по кампанията.\"Категорично отричаме твърдението, че Home Credit стои зад създаването на \"тайни мрежи\" за повлияване на общественото мнение\", се казва в позиция на компанията, изпратена до Aktuálně.cz. Разследването на новинарския сайт бе цитирано от водещи чешки медии, вкл. от националната информационна агенция и обществената радио iRozhlas.Подробният списък на предоставените услуги, който на десетки страници описва свършената от агенцията работа, е подписан от директора и миноритарен собственик Томаш Сазима, който е правил кампании и на LEV21, политическата партия на бившия чешки премиер и бивш председател на социалдемократическата партия Иржи Парубек и за Чехословашката социалдемократическа партия. Мажоритарен собственик е Томаш Джирса, бивш бизнес партньор на сегашния говорител на PPF Радим Охват и директор на компанията зад новинарския сайт Info.cz, новинарски сайт. Джирса подава оставка малко след публикуване на разследването, посочва изданието.Текущите събития е Китай са често критикувани от чешки проект с името \"Синопсис\". В него влизат експерти от факултета по изкуствата на Карловския университет, обяснява статията. \"Синопсис\" разглежда и дейността на PPF в Китай и не е харесван от компанията. Миналата седмица вестник  писа, че PPF упражнява натиск над Карловския университет да се дистанцира от проекта \"Синопсис\". Факултетът по изкуствата обаче твърдо застана зад своите експерти китаисти.", "date": "2019.12.16", "title": "Чешка медия: Милиардерът Петр Келнер плащал за китайска пропаганда"}
{"url": "https://offnews.bg/politika/prezidentat-izdade-ukaz-za-osvobozhdavaneto-na-tcatcarov-717667.html", "text": "По предложение на Висшия съдебен съвет и на основание чл. 129, ал. 2 от конституцията държавният глава Румен Радев издаде указ за освобождаването на .Преди няколко дни парламентът гласува Цацаров да оглави Комисията за противодействие на корупцията и за отнемане на незаконно придобитото имущество (КПКОНПИ). .Вчера пък депутатът от Обединените патриоти , че Цацаров се съпротвлявал на идеята да оглави КПКОНПИ, но той го убедил.Днес от \"Дондуков\" 2 обявиха, че започват консултациите при президента Румен Радев за необходимостта от промени в конституциятаПървата подготвителна среща на Румен Радев ще се проведе на 17 декември с Правния съвет към президента и с представители на академичната общност, а на 19 декември от 13.00 часа държавният глава ще приеме на „Дондуков“ 2 представители на неправителствени организации и професионални сдружения на магистрати.", "date": "2019.12.16", "title": "Президентът издаде указ за освобождаването на Цацаров"}
{"url": "https://offnews.bg/ikonomika/ednakvi-taksi-za-prevodite-v-evro-u-nas-i-za-chuzhbina-717686.html", "text": "От днес потребителите и предприятията в страните членки на ЕС извън еврозоната ще правят парични преводи в евро със същите такси, каквито и при вътрешните плащания.Ако български потребител реши да изпрати евро в чужбина, от днес той ще плаща такса, равна на таксата за превод в левове на територията на България.По този начин таксите за презграничните плащания в евро ще бъдат или много ниски, или нулеви.Заместник-председателят на ЕК Валдис Домбровскис, отговарящ за „Икономика в интерес на хората“, заяви:Комисията ще следи отблизо прилагането на тези правила и ще поддържа тясна връзка с компетентните национални органи, за да се увери, че те се изпълняват правилно, съобщава БНР. ", "date": "2019.12.16", "title": "Еднакви такси за преводите в евро у нас и за чужбина"}
{"url": "https://offnews.bg/zdrave/prof-gencho-nachev-mnogo-ot-bolnitcite-u-nas-imat-izkustvena-dejnost-717666.html", "text": "Болниците в страната са твърде много и всички си затварят очите. Повече от 120-130 болници в България не са необходими, а в момента са над 300. Това преструктуриране ще доведе до отделяне на повече средства и за възнаграждения и ще натовари структурите с реална дейност, защото много от тези болници имат изкуствена дейност. Това заяви пред БНТ директорът на болница \"Света Екатерина\" професор Генчо Начев.Според него сестрите имат право да протестират, но исканията им не са изолирано явление. „Това, че не протестират лекарите, не значи, че ситуацията с тях е много по-добра.“, коментира проф. Начев. Той изрази увереност, че премиерът ще ги приеме, но въпросът е какво ще стане след това.\"Няма големи и малки болници, разликата се получава от дейността, която се извършва в по-големите и по-малките градове, а това рефлектира върху обема пари, които се разпределят за работни заплати\", обясни професорът.Той беше категоричен, че не е разбито доверието между обществото и лекарите, но в медиите излизат неблагополучни случаи, които се преекспонират и да се дават заключения преди оценката на експертните органи.Проф. Начев каза още, че за отношението на лекаря към пациента се изискват не пари, а възпитание. От управленския екип на съответното лечебно заведение зависело да мотивират или санкционират за отношението.Според него, въпреки че средствата за здравеопазване се увеличават, няма да има промяна, докато не се въведе и контрол на качеството чрез електронна здравна карта. Той обясни, че само у нас не се прави контрол на извършената дейност.", "date": "2019.12.16", "title": "Проф. Генчо Начев: Много от болниците у нас имат изкуствена дейност"}
{"url": "https://offnews.bg/ikonomika/nova-zhp-linia-po-barzo-po-ekologichno-bez-zadrastvania-717665.html", "text": "Най-голямата трансгранична крайградска железопътна линия в Европа - Leman Express, беше официално открита за широката публика в източния френски град Анмас, откъдето влакът потегли за Женева, съобщи телевизия BFMTV, цитирана от БТА.Новата линия ще позволи жителите на Анмас, Евиан, Сен-Жерве и Анси, близо до швейцарската граница, да пътуват до Женева и Копе без прекачване, заобикаляйки езерото Леман. Очаква се това да промени всекидневието на 100 000 французи, които работят в Швейцария.Той е председател на областната управа в региона Оверн-Рон-Алп и един от спонсорите на проекта.Построяването на линията Leman Express е струвало 1,56 милиарда швейцарски франка (1,42 милиарда евро) от швейцарска страна и 335 милиона евро за 2,5-километровата отсечка на френска територия.", "date": "2019.12.16", "title": "Нова жп линия: По-бързо, по-екологично, без задръствания"}
{"url": "https://offnews.bg/futbol/tam-goriat-korana-zatvariat-dzhamii-ubivat-uchiteli-zashto-kitaj-717668.html", "text": "Халфът на Арсенал Месут Йозил си навлече гнева на Китай и предизвика дипломатически скандал, след като разкритикува властите в Пекин за отношението им към уйгурските мюсюлмани.Говорителят на външното министерство на азиатската държава Гън Шуан обаче заяви, че звездата на \"артилеристите\" е бил подлъган от фалшиви новини.Йозил използва официалния си профил в социалната мрежа Инстаграм, за да изрази притеснения, че в Китай е налице дискриминационно отношение към уйгурските мюсюлмани - тюркска народност, обитаваща северозападната част на страната.Бившият национал на Германия обвинява властите в най-многолюдната страна, че подлагат въпросните хора на мъчения.Отговорът от страна на външното министерство на Китай не закъсня:Международният скандал нанесе тежки финансови загуби на Арсенал и английския футбол като цяло. Китайският държавен ТВ канал CCTV отказа да излъчва на живо снощното дерби между Арсенал и Манчестър Сити (0:3) и е много вероятно да има и други ограничения на огромния пазар в страната.Очевидно напрежението, което падна на плещите на Йозил, се отрази и на играта му на терена. Снощи халфът побесня след смяната си по време на срещата от 17-ия кръг от Висшата лига.Футболистът изрита ръкавиците си при излизането си от терена в 59-та минута за сметка на младия Емил Смит-Роу и показа негодувание срещу решението на временния наставник Фреди Люнгберг.При смяната се чуха освирквания от феновете на Арсенал в посока Йозил, които се увеличиха заради невъздържаното му поведение.", "date": "2019.12.16", "title": "Там горят Корана, затварят джамии, убиват учители... Защо Китай намрази Йозил"}
{"url": "https://offnews.bg/zdrave/premierat-borisov-se-sreshta-oshte-tazi-vecher-s-protestirashtite-sest-717707.html", "text": "Министър-председателят Бойко Борисов се среща с представители на протестиращите медицински сестри още тази вечер, а не утре, както беше обявено предварително. Промяната се налага заради изразеното публично недоверие от страна на протестиращите, че срещата ще се състои, съобщиха от правителствената пресслужба.Петият национален протест пред Министерския съвет започна в неделя с искане за реформа в здравната система. Медиците настояваха за среща с министър-председателя Бойко Борисов.Организатор на протеста е Синдикатът на медицинските специалисти, който беше учреден преди дни. Мая Илиева, медицинската сестра, оглавяваща протестите, заяви, че демонстрацията ще продължи през целия ден и през нощта на палатки, докато представители на Синдиката не бъдат приети за разговор с премиера Бойко Борисов.\"Искаме той да бъде гарант за това, което на нас са ни обещали, искаме да се променят правилата, искаме да има стандарти, искаме въвеждане на електронна здравна карта. Искаме да можем наистина да работим по тези правила. И, разбира се, искаме две минимални работни заплати, защото виждате, че нашите колеги заминават навън\", каза тогава Илиева.Тази сутрин протестиращите осъмнаха в палатковия лагер, решени да останат пред МС, докато бъдат изслушани от премиера.Сред исканията на протестиращите е Колективният трудов договор (КТД) да бъде задължителен за всички. Според сега съществуващите правила работодателят е длъжен да се договаря с останалите страни, но не е длъжен да го подписва.„Ако КТД не стане задължителен, няма да има същия ефект, на който се залага. В България проблемите се решават еднолично, само когато работодателят нареди, тогава нещата се случват. В останалите случаи се правят, че проблеми няма и хората, каквото и да правят, не ги забелязват\", заяви лидерът на протестите Мая Илиева.По думите й за изминалите 10 месеца нищо не се е променило. В някои болници има увеличение на работните заплати на медицинските сестри, но това е за сметка на допълнителното материално стимулиране. Така според нея на някои места дори се получават по-ниски възнаграждения.", "date": "2019.12.16", "title": "Премиерът Борисов се среща още тази вечер с протестиращите сестри"}
{"url": "https://offnews.bg/zdrave-i-krasota/zashto-sportuvaneto-pri-minusovi-temperaturi-mozhe-da-e-opasno-717669.html", "text": "Спортуването на открито, при минусови температури, може да бъде опасно за здравето. Медици съветват първо да се оценят възможните рискове, пише Augsburger Allgemeine, цитиран от Medik Forum.Заниманията със спорт при минусови температури се препоръчват само за хората, които са в добра физическа форма. Натоварванията са индивидуални и зависят от степента на подготовка на човека, както и от адаптацията му към ниски температури, предупреждава Андреас Мацаракис, директор на Центъра по медико-метеорологични изследвания във Фрайбург.За да носят полза и удоволствие зимните тренировки, организмът трябва да се адаптира постепенно, казва експертът. Физическата форма и здравословното състояние са определящи за възможността за спорт на открито, допълва той.При всички случаи, колкото по-ниски са температурите, толкова по-голяма е разликата с температурата на дишане, респективно с нивото на топлообмен. Много важно е да се вземе предвид вероятността от преохлаждане, предупреждава ученият.Тъй като в студените дни димът и газовете се натрупват по повърхността на земята, по време на пробег натоварването на дихателните пътища е особено високо. Когато в населеното място има гъста мъгла и смог е препоръчително да се откажем от тренировки. Най-застрашени са хората предразположени към бронхиална астма и сърдечносъдови заболявания.Според специалистите дори при температури малко над нулата, по-възрастните и неподготвените за физически натоварвания хора не бива да се занимават със спорт на открито.Ограничения има и за професионалните спортисти, когато температурата е под -15 градуса, казват експертите.Учените съветват хората, които не желаят да се лишат тези занимания да ги планират в средата на деня, когато е слънчево. При ниски температури, висока влажност и вятър е най-добре подобно натоварване да се избягва.Медицинската метеорология е наука, която изучава влиянието на атмосферните условия върху хода на заболяванията, зависимостта на хроничните и епидемичните болести от времето. ", "date": "2019.12.16", "title": "Защо спортуването при минусови температури може да е опасно?"}
{"url": "https://offnews.bg/112/19-godishen-naraga-svoj-vrastnik-v-shumen-717671.html", "text": "За броени часове криминалисти на ОДМВР-Шумен установиха и задържаха извършител на тежко престъпление. С прокурорско постановление му е наложена мярка \"задържане под стража\" за 72 часа.Сигналът за инцидент на ул. “Ген. Скобелев“ в града е получен на 14 декември към 12.08 часа. Неизвестен пресрещнал двама младежи на 18 и 19 години, разменили си реплики, които прераснали в спор.Непознатият нанесъл удар с нож в областта на корема на 19-годишния, след което побягнал.Пострадалият бил придружен до болничното заведение от приятеля си, където бил приет с опасност за живота, а малко по-късно починал.МВР започнало веднага действия за установяване на извършителя. Случаят веднага бил докладван на дежурен прокурор в Окръжна прокуратура – Шумен. След съвместна работа на криминалисти от РУ- Шумен и областната дирекция и проведени множество процесуално-следствени действия бил установен и задържан 19-годишен местен жител.След претърсване в жилището му в града криминалистите намерили хладно оръжие. Задържаният не е криминално проявен. Работата по образуваното досъдебно производство за извършено престъпление по чл. 115 от НК продължава под ръководството на Окръжна прокуратура – Шумен.Подробности за разплитането на случая представиха директорът на ОДМВР – Шумен старши комисар Ялчън Расим и окръжният прокурор и административен ръководител на Окръжната прокуратура Маргарита Георгиева. Ст. комисар Расим сподели, че казусът е бил сложен заради факта, че на иначе оживеното място в града не е имало свидетели на инцидента и очевидци.", "date": "2019.12.16", "title": "19-годишен наръга свой връстник в Шумен"}
{"url": "https://offnews.bg/sviat/komisar-za-pensionnata-reforma-vav-frantcia-ukrival-dohodi-717693.html", "text": "Жан-Пол Делевоа, комисар за пенсиите и ръководител на пенсионната реформа, подаде оставка днес заради недекларирани доходи, съобщи АФП.След като призна, че не е декларирал в последната си имуществена декларация 13 заемани от него поста - платени и неплатени, Делевоа беше разкритикуван от профсъюзите. В един от постовете чиновникът е президент на образователния мозъчен тръст „Паралакс“ и получава 5400 евро освен министерската си заплата. Оставката му идва на фона на продължаващите вече 12 дни транспортни стачки срещу предложението за промени в пенсионното законодателство. От Елисейския дворец съобщиха, че президентът Еманюел Макрон ще назначи нов комисар за пенсиите в най-скоро време. ", "date": "2019.12.16", "title": "Комисар за пенсионната реформа във Франция укривал доходи"}
{"url": "https://offnews.bg/tenis/chicho-toni-16-turnira-na-sezon-sa-malko-za-nadal-717670.html", "text": "Един от най-успешните треньори по тенис и чичо на Рафаел Надал - Тони смята, че Матадора трябва да участва в поне 16 турнира през предстоящия сезон. Това обаче може да се случи, ако испанската звезда е здрав физически.През изминалата вече кампания световният номер 1 записа на сметката си четири трофея, след като спечели US Open, \"Ролан Гарос\", както и Мастърс турнирите в Рим и Монреал. Малко прези заключителния турнир в Лондон обаче той се оплака, че усеща сериозна умора.\"В продължение на няколко години той не можеше да играе на толкова турнири, колкото му се искаше, поради контузии.Тялото му просто не можеше да се справи. Въпреки това обаче, ако е здрав ми се струва, че 16 турнира на сезон е недостатъчна бройка.Рафа лесно може да се справи с такъв товар, така че си мисля, че определено турнирите трябва да бъдат повечко\", каза Тони Надал.", "date": "2019.12.16", "title": "Чичо Тони: 16 турнира на сезон са малко за Надал"}
{"url": "https://offnews.bg/112/pianiat-paten-shef-na-pernik-be-osvoboden-ot-posta-717673.html", "text": "Директорът на Областното пътно управление в Перник Петър Басмаджиев е освободен от поста, след като беше хванат , съобщава БНТ.Започнало е и бързо производство срещу Петър Басмаджиев, шофирал автомобила си на три ракии, съобщи ОД на МВР.На 15 декември, около 03, 50 ч., в центъра на Перник бил проверен лек автомобил \"КИА\", управляван от Басмаджиев. При изпробването му с техническо средство за алкохол били отчетени 1.66 промила в издишания въздух. Мъжът отказал кръвна проба за химичен анализ и бил задържан за 24 ч. с полицейска мярка.Басмаджиев пое директорския пост преди около месец. Той е общински съветник от БДС \"Радикали\".", "date": "2019.12.16", "title": "Пияният пътен шеф на Перник бе освободен от поста"}
{"url": "https://offnews.bg/obshtestvo/kmetat-na-mladost-pokani-horata-da-butnat-ograda-na-imot-v-kvartala-717672.html", "text": "Кметът на столичния район \"Младост\" арх. Стефан Стефанов обяви нестандартна фейсбук инициатива. Утре той и граждани на квартала ще отидат да помогнат за демонтажа на оградата, опасала междублоковото пространство при блокове 75, 76, 78 и 79А в „Младост” 1.Събитието е насрочено за 10 часа сутринта.Той уточнява, че е поканил на среща собствениците и инвеститорите на проблемния имот, на която ги е уверил, че започва преговори и ще търси от столичния кмет Йорданка Фандъкова варианти за преместването на този и други проблемни имоти в квартала.Арх. Стефанов е постигнал консенсус с инвеститорите.", "date": "2019.12.16", "title": "Кметът на Младост покани хората да бутнат ограда на имот в квартала"}
{"url": "https://offnews.bg/zimni/v-bansko-podariha-novo-audi-po-sluchaj-otkrivaneto-na-zimnia-sezon-717691.html", "text": "Най-добрият зимен курорт у нас - Банско откри новия зимен сезон с много настроение, музика и снежни игри с атрактивни награди.30-годишният Радослав Вишанин спечели чисто ново Аudi A3 в емблематичната игра „Ловци на съкровища”, коята отдавна се превърна в запазена марка на курорта. Късметлията успя да изрови изпод снега на Бъндеришка поляна сандък №21, в който беше скрита голямата награда – чисто нов луксозен автомобил.„Не мога да повярвам. Не го очаквах и още не го осъзнавам”, развълнува се младият банскалия. Той получи ключа от колата с фойерверки на сцената от бранд мениджъра на Audi за България Лъчезар Георгиев.Щастливият собственик на колата се изправи в битка срещу 350 други ентусиасти, които се състезаваха в „Ловци на съкровища”. Общо организаторите бяха скрили 30 сандъчета, заровени на различна дълбочина под снега, а участниците имаха по 4 минути да опитат да намерят награда.Освен голямата изненада нов автомобил, в сандъчетата имаше скрити 5 сребърни монети, кюлчета и медальони от Fibank, 5 смартфона от А1, както и сезонна карта за ски съоръженията в Банско от „Юлен”. Перлата на Пирин – хотел „Кемпински Гранд Арена Банско” зарадва ловците на съкровища с три награди – уикенд в хотела, ваучер за двама в СПА центъра и вечеря в ресторант „Коме Прима”.Уикенди за двама в хотел „Стражите” и в хотел „Мура”, осигурени от “Балкан Холидейз” зарадваха други двама притежатели на сандъчета. Петима състезатели изровиха изпод снега бутилки червено вино, осигурени от Domaine Boyar.От Maxsport подариха три ваучера за пазаруване в бутиковата верига за спортна екипировка, а БНК осигуриха на един от ловците на съкровища 3 литра вино Whispering Angel. Луксозен дамски шал от висококачествени естествени материали от Jermandre отиде в ръцете на друг състезател. От Winbet изненадаха гостите в Банско със златно кюлче и с два бонуса без депозит на стойност по 500 лв. всеки.В играта „Открий злато в лифта” наградите бяха над 100. На път към снежните склонове на Бъндеришка поляна един щастливец откри златна монета, осигурена от Първа инвестиционна банка (Fibank). Други 100 късметлии получиха чадъри, термоси, спортни бутилки за вода, търсачи за изгубени вещи и батерии за телефон. В играта с награди се включиха и Maxsport, които бяха подготвили зимни аксесоари за 10 късметлии, които са се качили на лифта в деня на откриването на новия ски сезон.Известната игра „Влез в отбора на шампиона” тази година изправи 26 скиори в състезание за най-добро време. Състезателите бяха разделени в два отбора, водени от звездни капитани - тимовете на ски легендата Марк Жирардели и на олимпийският и трикратен световен шампион по ски Марио Мат.„Чувствам се щастлив, че съм тук този уикенд. Банско е невероятен курорт, разбрах го още през 2011 година, когато дойдох за първи път”, сподели Марио Мат, който беше специален гост в Банско по случай откриването на сезона.Сред любителите в състезанието най-бърз беше Антон Коюв от отбора на Жирардели, който спечели сезонна карта за ски съоръженията от „Юлен”. Масово спускане на ски звездите и децата от ски клуб „Юлен” официално постави началото на новия сезон в курорта, а зрелищна заря в ярки цветове оцвети небето над Бъндеришка поляна.Настроението на Бъндеришка поляна не стихна през целия ден. Музикалната част бе изцяло в ръцете на Ицо Хазарта и „Ъпсурт” , които получиха силна подкрепа от феновете си в планината. Снеговалежът не спря гостите на курорта да пеят както новите, така и познатите от миналото им хитове. В програмата се включиха също и балет „Нова”, диджей Sprite, както и най-усмихнатият водещ Део.От планината партито се пренесе в центъра на града, където се проведе официалната церемония по откриването на зимния сезон с концерт, пищна заря и кулинарен театър. Гвоздеят на програмата беше Ути Бъчваров, който сготви грандиозен бански суджук за всички посетители. Вино и награди от Fibank зарадваха банскалии и гостите на курорта по време на програмата в центъра на града.", "date": "2019.12.16", "title": "В Банско подариха ново Ауди по случай откриването на зимния сезон"}
{"url": "https://offnews.bg/politika/kmetat-na-seloto-sas-simpatichnoto-mastilo-e-nezakonen-717682.html", "text": "С решение от днес Административният съд – Варна обяви за недействителен избора на Дамян Дамянов, кмет на с. Бозвелийско, община Провадия на първи тур, произведен на 27 октомври 2019 г.Селото нашумя с огромния брой недействителни бюлетини, част от които бяха със симпатично мастило.В мотивите си съдът сочи, че от събрание по делото доказателства са установени допуснати в хода на изборния процес съществени нарушения, довели до неправилно отразяване вота на избирателя по отношение на проведения избор за кмет на населено място.В двете избирателни секции не са били спазени методическите указания на ЦИК по прилагане на Изборния кодекс от секционните избирателни комисии в изборите за общински съветници и за кметове. СИК не са извършили необходимите проверки за наличието на син химикал в кабината за гласуване.Заради това са допуснати нарушения, довели до неправилно отчетени от гласуването резултати от двете избирателни секции. Допуснатите нарушения са сериозни и биха довели до различен резултат.Съдът намира и че от резултатите по допуснатите експертизи – техническа и химическа, се установява, че отразените гласове в двете СИК за кандидата Дамян Дамянов са 18, а отразените за кандидата Живко Панев гласове са 146. Отнесени към резултатите, отразени в протокола на ОИК, крайният изборен резултат за Дамян Дамянов би бил 241 бр. действителни гласа, а за жалбоподателя - Живко Панев – 321 гласа.Дори и да не бъдат включени три бюлетини, щрихите върху които излизат извън квадратчето за кандидата Живко Панев, крайният изборен резултат за последния би бил 318 гласа. Съдът намира, че  на избирателите и  и интереси на жалбоподателя и че от събраните доказателства категорично установяват промени в изборния резултат, даващи преимущество на кандидата на Коалиция “БСП за България“, които се явяват предпоставка Панев да бъде обявен за кмет на с. Бозвелийско, община Провадия.Съдебният състав намира, че оспореното решение следва да бъде отменено. Решението подлежи на касационно обжалване пред Върховния административен съд на Република България в 7–дневен срок.", "date": "2019.12.16", "title": "Кметът на селото със симпатичното мастило е незаконен"}
{"url": "https://offnews.bg/obshtestvo/intcident-na-ploshtadka-za-radioaktivni-otpadatci-v-kozloduj-zaginah-717687.html", "text": "Двама загинаха и още двама са ранени при инцидент в ДПРАО „Радиана” в Козлодуй.Първоначалната информация бе, че произшествието е било на територията на АЕЦ-а. По-късно това бе отречено официално от Министерството на енергетиката.Нещастието е станало по време на работа. Върху работниците е паднала купчина железа.От ДПРАО съобщиха, че на площадката се изгражда национално хранилище за ниско- и средноактивни радиоактивни отпадъци, създадени на територията на България.Възложител на обекта е Държавно предприятие „Радиоактивни отпадъци\", а изпълнител на строителните дейности на площадката е Германо-български консорциум „Национално хранилище за радиоактивни отпадъци\".Строителните дейности се контролират от юридическо лице, упражняващо независим строителен надзор в съответствие със Закона за устройство на територията.Договорът за изграждане на първия етап от Националното хранилище за ниско- и средноактивни радиоактивни отпадъци е подписан през 2016 г., а от 2017 година, когато започват строителни дейности на площадката, отговорността за изпълнението на строителния процес е на строителния консорциум, включително и контрола на достъп до площадката.Ръководството на Държавно предприятие „Радиоактивни отпадъци\" изказва искрени съболезнования на близките на загиналите. ", "date": "2019.12.16", "title": "Инцидент на площадка за радиоактивни отпадъци в Козлодуй - загинаха двама, още двама са ранени (обновена)"}
{"url": "https://offnews.bg/ikonomika/es-ogranichava-ulova-na-tcatca-i-kalkan-v-cherno-more-717676.html", "text": "Съветът на ЕС прие регламент за ограниченията на улова за някои видове в Черно и Средиземно море за следващата година. За България и Румъния тези ограничения важат за цацата и калкана.На риболовните кораби на Съюза се забранява да извършват каквато и да е риболовна дейност, включително трансбордиране, задържане на борда, разтоварване и първа тяхна продажба във водите на Съюза в Черно море от 15 април до 15 юни.Регламентът влиза в сила в деня след публикуването му в официалния вестник на Европейския съюз и ще се прилага от 1 януари 2020 г.", "date": "2019.12.16", "title": "ЕС ограничава улова на цаца и калкан в Черно море"}
{"url": "https://offnews.bg/futbol/real-madrid-manchestar-siti-e-derbito-na-1-8-finalite-na-shampionska-717677.html", "text": "Реал Мадрид и Манчестър Сити ще се изправят един срещу друг на 1/8-финалите в Шампионската лига. Това отреди тегленият в Нион жребий днес.Срещата между двата отбора е доста интересна и заради факта, че \"гражданите\" са водени от легендата на Барселона Пеп Гуардиола.Европейският шампион Ливърпул пък има нелеката задача да се справи с Атлетико Мадрид, тъй като \"дюшекчиите\" са считани за отбор, който не е желан на жребиите заради твърдия си и изключително дефанзивен стил на игра.Барселона имаше сравнително приемлив жребий, защото изтегли Наполи, който не се намира в най-доброто си състояние и наскоро уволни Карло Анчелоти.Любопитна ще е и срещата между Борусия Дортмунд и Пари Сен Жермен. Очакват много голове заради офанзивния стил на игра на двата тима. Треньор на парижани е Томас Тухел, който беше уволнен именно от Дортмунд през 2017 година.Мачовете са на 18/19/25/26 февруари 2020 година, а реваншите - 10/11/17/18 март. Ето и всички 1/8-финални двойки в Шампионска лига:", "date": "2019.12.16", "title": "Реал Мадрид - Манчестър Сити е дербито на 1/8-финалите на Шампионска лига"}
{"url": "https://offnews.bg/futbol/ludogoretc-shte-igrae-s-inter-na-1-16-finalite-v-liga-evropa-717683.html", "text": "Лудогорец ще се изправи срещу италианския гранд Интер на 1/16-финалите в Лига Европа, отреди тегленият днес жребий в Нион.Първата среща между двата тима ще се състои в Разград на 20 февруари, а реваншът на \"Джузепе Меаца\" е седмица по-късно.\"Нерадзурите\" идват от групите на Шампионска лига, където отпаднаха драматично за сметка на Барселона и Борусия Дортмунд.Това ще е трети италиански съперник за \"орлите\" в историята им. През 2014 г. те елиминираха Лацио след победа с 1:0 на стадион \"Олимпико\" в Рим и драматично равенство 3:3 в София. През 2018 г. обаче Милан се оказа непреодолимо препятствие след 0:3 в Разград и 0:1 на Ботуша.Иначе фаворитът за трофея Манчестър Юнайтед ще играе срещу Брюж. \"Червените дяволи\" ще гостуват в Белгия на 20 февруари, а седмица по-късно ще имат възможност да решат крайния изход от сблъсъка на своя стадион \"Олд Трафорд\".Арсенал пък ще премери сили с гръцкия гранд Олимпиакос, като втората среща от двубоя между двата тима ще бъде в Северен Лондон.Ето и всички двойки в 1/16-финалите на Лига Европа:", "date": "2019.12.16", "title": "Лудогорец ще играе с Интер на 1/16-финалите в Лига Европа"}
{"url": "https://offnews.bg/obshtestvo/zatoplianeto-prodalzhava-do-15-gradusa-shte-ni-radvat-dnes-717648.html", "text": "Днес в равнинната част от страната ще се образуват мъгли и видимостта ще е намалена. Над планинските райони ще е предимно слънчево, показва прогнозата на НИМХ. Температурите ще се повишават и максималните ще бъдат между 10° и 15°, по-ниски ще остават в местата с трайна мъгла. Минималните температури ще бъдат между 0° и 5°.Над планините ще бъде предимно слънчево. Ще духа до умерен югозападен вятър. Максимална температура на 2000 метра – около 6°.И през следващите дни над страната от югозапад ще продължи да се пренасят топли въздушни маси.По поречието на Дунав, в котловините и на места в Горнотракийската низина сутрин ще бъде мъгливо и дневните температури ще остават по-ниски, отколкото в другите части на страната.В останалата част от страната ще бъде предимно слънчево и затоплянето ще продължи.", "date": "2019.12.16", "title": "Затоплянето продължава, до 15 градуса ще ни радват днес"}
{"url": "https://offnews.bg/obshtestvo/skulptorat-andrej-vrabchev-komunizmat-e-vatre-v-nas-717678.html", "text": "\"Ако комунизмът беше умрял като социален експеримент, би трябвало новата социална тъкан да го разгради, да го усвои, разложи и той да изчезне. Той остава, обаче не е жив. Това, което остава след нас, са едни „нетленни“ останки, това са мумиите. Светец не е.\"Това каза пред БНР скулпторът Андрей Врабчев, автор на инсталацията „Мумията на комунизма“, която бе поставена за час на мястото на бившия мавзолей в центъра на София през уикенда.Скулптурата представлява фигура от стиропор, увита в черен найлон като в саван. Има и сърп и чук, които скулпторът умишлено е скрил, за да няма прекалено плакатно изражение.\"Това е стара моя идея. Мой приятел ми каза: \"Това трябва да го реализираш\" и аз реших, че форматът с този тип акции е подходящ. Оригиналният замисъл е доста по-мащабен за постоянно експониране\", обясни Андрей Врабчев.\"От една страна, като автор страня от политиката, от друга страна, като личност съм ангажиран и граждански, и обществено. Въпреки че позицията ми в изкуството е да не правя политическо изкуство, въпреки че има политическото послание, специално мумията – тя е най-съдържателна като чисто концептуална и скулптурна работа\", подчерта той.Инсталацията не е препратка към мъртвото тяло на лидера по принцип и мумифицираното тяло на Георги Димитров, останало в мавзолея на това място в продължение на десетилетия, категоричен е творецът. \"Макар че като политическа личност не го уважавам, по никакъв начин умрял човек или личност не е обект на това\", признава той.Цялата концепция лежи върху неговото наблюдение и усещане за т.нар. преход, който продължава вече повече от 30 години.„Внушаването, че преход съществува означава, че той е нещо изолирано, а във времето и процесите няма статика. Както човек се ражда и остарява и всичко се променя. Опитът да се внуши, че има преход, че нещо се променя по този начин, е абсурден, тъй като това са процеси. За 90-те години се говори като за някакъв ужас на проява на демокрацията, паднал морал и т.н. Чакайте! Всички хора, активни през 90-те години, са най-истинският продукт на комунизма. Те са оформени, възпитани, образовани от друга система“, изтъкна Врабчев.„30 години след промените България е единствената държава, в която прокуратурата е от сталински тип. Това мумификация ли е? Отношенията между хората, в бизнеса, в ежедневието, разчитането на „наши хора“, на „вратички“ в закона – даже те не са „врати“ в закона, а начин да функционира цялата система успоредно, паралелно. Ами това беше комунизмът – там всичко беше паралелно. И това остана като култура – да прескачаш, да нямаш отговорност – тези неща останаха като напластяване. Мисленето, че държавата е вездесъща, че пари се дават за нещо, че някой може изцяло да реши един проблем. Отсъства изцяло съзнанието за личната отговорност, за ролята на индивида в това да има демокрация, да има нещо различно. Това е мумията в нас. Аз затова казвам, че нашето съзнание и нашата култура са всъщност мавзолеят на тази мумия.“", "date": "2019.12.16", "title": "Скулпторът Андрей Врабчев: Комунизмът е вътре в нас"}
{"url": "https://offnews.bg/nashite-avtori/boris-bonev-nezavisimiat-politik-i-meritokratciata-717649.html", "text": "Каква е разликата между неправителствена гражданска организация и политическа партия?Сигурно понякога се размива. Но като гражданска организация („Спаси София“ – б.р.), ние изпълняваме, от една страна, функция на обществен коректив, а от друга - на посредник спрямо властта, за да може през нашата активност и експертиза да принудим управляващите желанията на хората да станат реалност и градът ни да се развива. Често успявахме, но и често си трошихме главите. Иначе партията по принцип е заявка за консумация на публично доверие, за управление на публичен ресурс, и то по-добре от останалите. Партията е заявка за власт. Няма нищо лошо в това, но е съвсем друг инструмент за работа.Ти искаш ли да се превърнеш в политик? Ако да, обясни сегашната среда, в която ще го правиш.Аз СЪМ политик, а вероятно и ти.По Ясперс – да.(смях) Виж, мнозина от нас се занимават с политика. Аз не смятам, че с политика се занимават само хора, които са в партии. Дори да засадиш дърво, е екополитика. Не бягам от въпроса, но политиката е дейност с много широк хоризонт. У нас се приема, че политици са само намиращите се в парламента и говорещите по телевизията. Това не е моето разбиране. Някога на Острова са можели да го правят само завършилите два-три университета, в други държави - само мъжете. Бягам от тесни представи. Дори медиите доскоро представляваха място, където имаш право да гледаш и слушаш отбрани 30-тина глави и да мълчиш. Сега социалните мрежи правят всички и консуматори, и производители на тези мнения - с всички съпътстващи рискове, разбира се. Сегашната обществена среда у нас е правене на политика в условия на еднолична власт и слаба опозиция. И двете обстоятелства не ми харесват, но промяната им е въпрос на работа, а не на лозунги.Съгласен. Но как да се избягват капаните на традиционната политика, когато едно де факто неполитическо движение получи политически капитал?Трудно. Случва се да попадаме в тези капани, защото нямаме опита на апаратните политици. Ние сме хора на действието, но сме доста далеч от обичайното двуличие на декларативната политика. Правят се символични гласувания с предизвестен резултат, но не се полагат никакви усилия за преговори, които да променят статуквото. Произвежда се безсмислено и безпредметно „величие“, с нулев резултат. Някакви племена се боядисват в цветовете на войната, но никога не влизат в нея. Затова носим отговорност с ефективни резултати и реална работа за София, откъдето сме получили доверието.Може ли едно гражданско движение или един независим политик да стигне до реалната власт и по този начин да въведе реални реформи?Всички политици са зависими от мнението и доверието на хората. Общинският съвет е реална власт, ако можеш и знаеш как да я използваш, а не докато просто престояваш на някакъв пост. За реформи вече е необходима победа и доминиращо доверие, както и обществена подкрепа.Представи си, че ставаш премиер. Кажи своите първи десет мерки.Представите са в идеалния свят, а нашият не е такъв. Така че няма да се впускам в мечти, защото мен ме чака работа в София и тук трябва да оправдая доверието на хората. Но ако влезем в хипотезата на твоя въпрос, сигурно първите мерки ще засегнат министерството на вътрешните работи и службите за сигурност, както и министерството на финансите, с всичките там прилежащи агенции. От всички министерства има само едно, което е отговорно за приходите в бюджета - и само едно, което е отговорно за сигурността на хората. След тях, да се готвят секторните монополи в бизнеса. Но е несериозно да се говори на парче, защото системите за управление имат вертикална обвързаност и не могат да се пипат просто ей така. Аз само казвам откъде бих започнал.В световен мащаб тенденциите за „нови“ движения (независимо дали се превръщат в партии или не), които намират своето място в традиционната политика, обикновено произлизат от крайното дясно и са построени на фундамента на краен консерватизъм и национализъм – всички там „пегиди“ и т.н. Как може едно центристко - или дори ляво движение като „Спаси София“, - да пробие?Не съм убеден в това твърдение. Не знам колко консервативни или крайнодесни са движения като „Окупирай Уолстрийт“ или Пиратската партия в Швеция, Исландия, Чехия. В този смисъл има широк хоризонт за различни нови партии и движения. От друга страна, „Спаси София“ не е ляво движение, което е видно както от програмата, така и от практиките на организацията. Тези понятия са дълбоко разместени в нашата страна и вместването ни в този контекст по-скоро би увеличило объркването, отколкото да помогне за ориентация на хората. Както видя ти лично, направихме своя пробив чрез сериозна експертна подготовка и реални предложения за решения. В България под въпрос са поставени фундаменталните принципи на демокрацията и как трябва да си ги върнем, а после да се насочим към хоризонтите и комфорта на идеологическите си предпочитания. Да не говорим, че страната ни е безкрайно изостанала - както в темпа, така и в посоката си на развитие. За нас е очевидно, че държавата ни се управлява от човек, който формално е вдясно, но провежда леви политики и всъщност се крепи върху възглавницата на популизма с оръжията на олигархията. В същото време някакви „вдъхновени“ хора водят ляво-десен спор, който не е актуален за състоянието на държавата и за проблема, пред който са застанали – едноличната власт. Това за нас е неадекватна политика.Тук няма как да не се съглася – защото съм вид субстрат на античната приложна етика на Перикъл (който пръв в историята разбива идеята за тирания), пък и строго изповядвам онзи велик постулат на Спиноза – „аз ревностно се старая не да осмивам човешките действия и не да ги оплаквам, нито да ги проклинам, а да ги разбирам“. Но: ти специално на кои политици се възхищаваш? И обясни защо.Твърде различни са – и, извадени от контекста на времето, ще звучат неадекватно един до друг. Но е трудно и интересно да си бил примерно Беназир Бхуто в страна като Пакистан. Трябва и да си голям провиденец, за да издържиш на мястото на Чърчил, и на фона на огромната трагедия след удара срещу Пърл Харбър да съобщиш - със съответния британски сарказъм – мнението си, че вече си спокоен, че ще спечелиш войната. Заслужава внимание и делото на Кемал Ататюрк, който обръща курса на Турция от Ориента към Европа. Списъкът, разбира се, е по-дълъг, но нека спрем дотук.Как може да оцелее идеализмът? Питам, защото колкото по-масова става една идея, толкова по-влиятелна става масата, която я управлява, а масата, по правило, не е непременно умна.Меритокрацията е също привлекателен идеал, от една страна. От друга – при болшевизма масата е била голяма, но не е станала влиятелна, защото винаги е управлявана от вождове и еднолични диктатори. Т.е. правилата са валидни, разбира се, но практиката показва и други примери. Идеализмът може да оцелее, докато си сигурен, че виждаш в огледалото собственото си лице, а не представата на хората за твоето лице.Какво мислиш за така наречения „преход“, за несбъднатите промени, за старата гвардия, за ДС и за всичко друго, свързано с тези теми, което вече толкова години занимава българските политици и се е превърнало в единствения постоянен дискурс?Аз мисля много неща, от които първото е един несъстоял се морален Нюрнбергски процес над комунизма, защото това би дало морални измерения на едно човешко зло, което трябва да бъде дамгосано. Разбира се, не говоря за преследване на хора, това време мина. Но днес повече от всякога имаме нужда от обективен прочит на скорошната ни история. А иначе, разказът за прехода е дълъг и несъвършен, защото се е превърнал в оправдание. В резултат вече имаме цяло поколение, което не се интересува от това и нищо от живота му не зависи от тази тема; и едно друго поколение, което отказва да се впише в съвременния свят и свързва щастието и нещастието си със случилото се някога - преди 89-та година.Защо един човек с добро образование, живял във Франция, се връща и се занимава с политика? Но моля: разкажи за чувствата си, а не за мотивите.Убеден съм, че хора с добро образование са нужни на България. Радвам се, че все повече се завръщат и пренасят наученото и по-широкия хоризонт тук. От друга страна, има и хора като г-н Найо Тицин, които се занимаваха с политика в България и, въпреки образованието си, отидоха да живеят във Франция. Така че както в природата, така и в обществото, трябва да има баланс. Що се отнася до чувствата ми: те са лесни за разгадаване. Обичам София и България, обичам семейството и приятелите си. Убеден съм, че може да е хубаво тук. Да живеем с достойнство и да бъдем щастливи. Може би съм твърде голям оптимист, но както казва Сам във „Властелинът на пръстените“: „Все още има добро на света и си струва да се борим за него“.Той казва и други неща – например “Boil ‘em, mash ‘em, stick ‘em in a stew” (смях). И в този ред на мисли, „Спаси София“ рано или късно ще стане партия. И тогава какво?Партиите не са единственият modus operandi за това да променяш града и държавата към по-добро. Не знам дали „Спаси София“ ще стане партия, както прогнозираш, но в много други държави граждански организации имат право да правят листи и вече активно участват в управлението на много европейски столици.Кое е ляво и кое е дясно, по твоему?Въпросът е много тежък, не защото не мога да цитирам учебникарските постулати, но например, приложени в България, социалните програми на Меркел ще изглеждат като полет на ракета в лявото пространство. От друга страна, част от политиката на Путин изглежда отчайващо дясна, но няма как да наложим подобни модели в България. Така че се налага да изработим автентична българска матрица за успешно развитие, съобразена с образователния капацитет, природните дадености, географското ни положение, базисните ценности на демокрацията и националните ни традиции. Да си татуираш Левски на бицепса не е патриотизъм. Доста по-родолюбиво е да добиваш български газ в акваторията на Черно море, за да осигуриш енергийна независимост на страната си. Или пък да спазваш законите и правилата и да се грижиш за хората около теб.Социалните мрежи на практика те създадоха. Това как може да превърне в реална власт?Работата ни през последните 10 години създаде „Спаси София“, а колегите ми прецениха, че мога да бъда кандидат. Социалните мрежи са просто комуникационен инструмент, особено за структури без особени финансови възможности. Човек има реална власт, когато може да прави живота на хората по-добър. Но управлението е мястото, на което можеш най-ефективно да правиш това.Ако трябва да говориш пред студенти на тема политика, какво би им казал?Да се включват веднага в нея. Защото ще остареят, докато разберат, че са пропуснали възможността да променят средата, в която живеем всички.А какво би казал на хора над 60?Пак - да се включат веднага в политиката, защото е безсмислено да живеят със спомените си, след като могат да творят настоящето. Ако беше взрян в датата си на раждане, Роналд Рейгън никога не би се кандидатирал за президент.Anything to declare?Не ме записвайте веднага някъде, но и не ме отписвайте толкова бързо. Ние тепърва идваме.Oще: на facebook.com/ivailo.noisy.tsvetkovNB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2019.12.16", "title": "Борис Бонев: Независимият политик и меритокрацията"}
{"url": "https://offnews.bg/bojni/bob-aram-kobrata-shte-slozhi-kraj-na-karierata-na-dzhoshua-717652.html", "text": "Легендарният промоутър Боб Аръм демонстрира голямо доверие в Кубрат Пулев преди гласения му мач с Антъни Джошуа. Двамата трябва да се изправят в двубой за титлата в тежката категория на професионалния бокс във версия IBF, като в момента текат преговори.Според Аръм Пулев не просто ще е достоен съперник на Джошуа, а дори го превъзхожда и ще  сложи край на кариерата му.\"Нека ви издам една малка тайна. Ако искате се съгласявайте, ако искате - недейте. Но по това време догодина - средата на декември 2020 г. - Антъни Джошуа вече няма да е топбоксьор и с кариерата му ще е приключено. И съм категоричен в това.Защото имам едно момче в агенцията си - Кубрат Пулев, което ще го просне и ще го нокаутира безцеремонно в следващата им среща. Всички знаят, че следващият съперник на Джошуа ще е именно той и след това британецът ще свърши за бокса\", заяви Аръм пред TalkSport.", "date": "2019.12.16", "title": "Боб Аръм: Кобрата ще сложи край на кариерата на Джошуа"}
{"url": "https://offnews.bg/112/tri-rakii-izpil-shefat-na-patnoto-v-pernik-predi-da-se-kachi-zad-volan-717651.html", "text": "Три ракии изпил шефът на Пътното управление в Перник вечерта, когато беше хванат пиян зад волана. Това е обяснил самият Петър Басмаджиев пред патрулните полицаи, каза Слави Лазов, началник сектор „Пътна полиция” в ОДМВР-Перник.Басамджиев беше хванат пиян зад волана в неделя сутринта. Дрегерът е отчел 1,6 промила. По закон такова провинение се наказва със затвор от 1 до 3 г. и отнемане на книжката.Басмаджиев е шеф на Пътното в Перник едва от месец. Той е и общински съветник. Избран е от БДС \"Радикали\", които в местния парламент са в коалиция с ГЕРБ. Преди това се е занимавал с частен бизнес, участвал е и в приватизационни сделки.По думите му е започнало бързо досъдебно производство, а материалите са предоставени на разследващия полицай.", "date": "2019.12.16", "title": "Три ракии изпил шефът на Пътното в Перник преди да се качи зад волана"}
{"url": "https://offnews.bg/obshtestvo/bez-voda-v-chast-ot-zhk-iavorov-dnes-717617.html", "text": "„Софийска вода” временно ще прекъсне водоснабдяването в част от жк. „Яворов“ днес, съобщиха от дружеството. Във връзка с реконструкция на уличен водопровод на бул. „Шипченски проход“ в жк. „Гео Милев“ се налага спиране на водоподаването от 10:00 до 22:00 часа на жк. „Яворов“ - района между бул. „Цариградско шосе“, бул. „Михай Еминеску“, бул. „Шипченски проход“, ул. „Акад. Людмил Стоянов“, бул. „Цариградско шосе“ № 73, бул.„Шипченски проход № 2а, по ул. „Хемус“ от ул. „Симеонов век“ до бул. „Шипченски проход“. С понижено налягане на водата ще бъдат високите етажи в жк. „Гео Милев“. ", "date": "2019.12.16", "title": "Без вода в част от жк Яворов днес"}
{"url": "https://offnews.bg/futbol/reshavat-sadbata-na-dunav-ruse-717655.html", "text": "Днес ще се проведе решаваща среща за съдбата на Дунав Русе, съобщава \"Котаспорт\". Шефовете на клуба и треньорът Людмил Киров ще се срещнат с кмета на града Пенчо Милков.След този разговор ще стане ясно дали клубът ще получи нужното финансиране, за да продължи нормалното си съществуване. В момента \"драконите\" са в сериозна финансова криза и отборът е пред разпад.Людмил Киров изпитваше сериозни трудности да попълни групата за последните няколко мача. Ако се намерят пари, спортно-техническият щаб вече има набелязани футболисти за нови попълнения, но тепърва ще се водят разговори с тях.Русенци изпаднаха в изключително тежко състояние след оттеглянето на досегашния благодетел д-р Симеон Симеонов, който сам издържаше клуба. Сега при тях влязоха свежи пари от продажбата на Ахмед Ахмедов в ЦСКА за около 150 хил. лв.", "date": "2019.12.16", "title": "Решават съдбата на Дунав Русе"}
{"url": "https://offnews.bg/evropa/harvatski-generali-se-iadosaha-na-lepa-brena-razviala-flag-s-petolach-717654.html", "text": "Четирима известни хърватски генерали публично осъдиха поведението на сръбската турбо-фолк певица Лепа Брена по време на концерта й в столицата Загреб, съобщава БГНЕС.На него звездата на лекия музикален жанр “развя престъпния югославски флаг, който символизира агресията срещу Хърватия”, се казва в позицията на генералите Иван Тол, Иван Капулар, Маринко Крешич и Миле Чук. Те искат държавните органи да вземат необходимите мерки и подобни прояви никога повече да не се повтарят на територията на страната. Според тях става въпрос “за проява на национален позор в центъра на хърватската столица”. Под този флаг с петолъчката са извършени безброй престъпления срещу хърватския народ.Как е възможно, при това ненаказано, да се размахва един престъпен флаг в центъра на суверенна и международна призната държава. На 14 и 15 декември бяхме свидетели на публично унижение на хърватския народ от страна на Фахрета Яхич Живойинович, по-известна като Лепа Брена. Същата тази Брена се снимаше в маскировъчни дрехи в Бръчко /в Босна, където бе извършено масово клане от сръбската армия през 1992г., бел.ред./, както и по време на великосръбската агресия в Хърватия, Босна и Херцеговина при унищожаването на стотици градове и села и избиването на невинни хора”, се казва още в позицията на генералите. Те задават и въпроса “кой носи отговорност за този позор, унижение и подигравка с националното достойнство”.", "date": "2019.12.16", "title": "Хърватски генерали се ядосаха на Лепа Брена, развяла флаг с петолъчка в Загреб"}
{"url": "https://offnews.bg/sviat/erdogan-plashi-sasht-sas-zakrivane-na-aviobazata-indzhirlik-717656.html", "text": "Турският президент Реджеп Ердоган заяви, че Анкара може да закрие авиобазата „Инджирлик“, ако САЩ продължат с налагането на санкции срещу Турция, съобщи РИА Новости, цитирана от БГНЕС.Преди това турският външен министър Мевлют Чавушоглу в интервю, излъчено на 11 декември по телевизия A Haber, също предупреди, че Турция може да закрие авиобазата „Инджирлик“ и радарната станция „Кюреджик“.Пентагонът полага усилия за запазване на отношенията с Турция, на фона на изявленията на лидерите на страната за възможното затваряне на американските военни бази „Инжирлик“ и „Кючерик“, съобщи говорител на ведомството за РИА Новости.Той отбеляза ролята на Турция в Афганистан, Косово и Ирак.Авиобазата „Инджирлик“ в провинция Адана в южна Турция се използва от ВВС на САЩ. Американските военни поддържат и станция за ранно предупреждение срещу ракетно нападение, която е разположена в региона „Кючерик“ в провинция Малатия в югоизточна Турция и е част от системата за противоракетна отбрана на НАТО в Европа.На 11 декември Комитетът за външни отношения на Сената на САЩ одобри законопроект за налагане на санкции на Турция. Ако бъдат приети от Сената и подписани от президента, могат да включват замразяване на активите на Турция, ограничаване на визите и ограничаване на достъпа до кредити.До напрежението в отношенията между Анкара и Вашингтон се стигна заради закупуването от страна на Турция на руските системи за противовъздушна отбрана С-400, които ще влязат на въоръжение в страната до април 2020 г., въпреки възраженията на САЩ.Доставката на първата партида от системи за противовъздушна отбрана С-400, произведени от Русия, започна през юли и приключи през октомври. Вашингтон се опасява, че оръжието е несъвместимо със стандартите за сигурност на НАТО и може да компрометира работата на американски изтребители Ф-35. Турция настоя, че ще продължи с доставките на С-400. Втората партида може да бъде доставена до края на следващата година.", "date": "2019.12.16", "title": "Ердоган плаши САЩ със закриване на авиобазата Инджирлик"}
{"url": "https://offnews.bg/zdrave/niskoto-teglo-pri-razhdane-faktor-za-mazhko-bezplodie-717675.html", "text": "Мъжката фертилност е свързана с ниското тегло при раждане гласи изследване, публикувано в Human Reproduction. Досега известните фактори, които влияят върху плодовитостта на силния пол са алкохолът, тютюнопушенето, замърсената околна среда.Учени от Университета в Орхус, Дания, са изследвали показателите на 5 594 мъже и 5 342 жени, родени в периода 1984-1987 година. Всички те са били доносени и в повечето случаи с нормално тегло. Под нормата са били едва 10% от участниците.Изследователите установили, че мъжете, които са родени с по-ниско тегло, се сблъскват с безплодието 55% по-често от тези, които са били в норма. Интересното е, че подобна зависимост при жените не била установена.Експертите все още не са открили причината за подобна връзка, но подозират, че този факт има отношение към развитието на плода.Средата, в която се развива плодът, може да бъде определяща за развитието на репродуктивните органи и бъдещото производство на сперма, обяснява Ан Торстед, специалист от Департамента по обществено здравеопазване в университета на Орхус. Тя уточнява, че ниското тегло на новороденото е непосредствено свързано с вредните навици на майка му.", "date": "2019.12.16", "title": "Ниското тегло при раждане – фактор за мъжко безплодие"}
{"url": "https://offnews.bg/obshtestvo/12-000-detca-ne-poseshtavat-preduchilishtna-gradinata-zadalzhitelna-z-717681.html", "text": "Постъпването на 4-годишните в детска градина ще стане задължително от следващата година. Така от учебната 2020/2021 година задължителното образование ще започва с година по-рано. Досега задължителна бе предучилищната, която обхваща децата на 5 и 6 години.Това обяви министърът на образованието Красимир Вълчев при отчета на механизма за връщане на деца в училище. Механизмът има за цел всяко дете от предучилищна до гимназиална възраст да посещава учебни занятия. За последните три години 46 000 подрастващи са се върнали в класните стаи благодарение на работата в тази посока.Акцентът на програмата в идните месеци ще е именно върху децата в предучилищна възраст. Разчетите показват, че около 12 000 от тях не посещават предучилищна, а други 1500 са в чужбина. Обходите, планирани за месеците след Нова година, ще установят защо толкова висок брой от най-малките ученици за извън системата и дали голяма част от тях не са извън страната.На местата, където няма обективна възможност да се осигурят места за всички 4-годишни, ще бъдат допускани изключения - поне в първите години от действието на механизма, уточни министър Вълчев. Недостиг на места има в големите градове и в някои села. За София недостиг на места има в яслите и при 3-годишните, а 4-годишните са по-добре обхванати, посочи министърът.Посещението на градина и предучилищна - особено за децата, в чиито семейства не се говори български, е ключово за пълноценното им развитие и възможността да получат добро образование и да намерят работа. Тенденцията и в Европа е за ранно обхващане - във Франция например прагът вече е 3-годишна възраст, допълни Красимир Вълчев.Кампанията срещу социалните услуги пречи и на връщането в училищеСоциалният министър Деница Сачева също посочи, че механизмът за връщане на децата в училище работи добре, но в същото време има фактори, които работят срещу него. Министърът визира кампаниите срещу закона за социалните услуги и стратегията за детето, които внушават, че социалните се готвят да отнемат масово деца от семействата им.\"Държавата няма нужда от деца без семейства, от неграмотни деца или от такива, които не говорят български\", заяви Сачева. Тя увери, че - напротив - държавата иска да подпомага семействата - чрез консултации, социални услуги, намиране на работа, надбавки и др. Част от движението на антиваксърите подкрепя и кампанията срещу социалните услуги, заяви министърът. Според нея кампанията е превърнала невежеството в бизнес.\"Този механизъм няма как да сработи, ако държавата е в ролята на лошия\", заяви по този повод и вицепремиерът Томислав Дончев и помоли медиите за съдействие.", "date": "2019.12.16", "title": "12 000 деца не посещават предучилищна, градината задължителна за 4-годишните от 2020/2021"}
{"url": "https://offnews.bg/tenis/grandiozna-shema-za-ugovoreni-machove-i-v-tenisa-vatre-sa-135-igrachi-717657.html", "text": "Мащабна схема на уговорени мачове в тениса е пред разкриване, съобщава \"Ди Велт\".В нея са били въвлечени 135 играчи, включително представител на елита от топ 30 в света, а организатор е била арменската мафия.Разследването е стартирало в Белгия, а постепенно към него се е включило и американското Федерално бюро за разследване (ФБР). Според предварителните информации уговорените мачове са проведени в седем страни - Белгия, Франция, Испания, САЩ и други.Показания пред полицията е дал германски тенисист, който е пожелал да остане анонимен. За замесения тенисист от топ 30 се разкрива, че е спечелил три турнира в кариерата си.От настоящите представители на топ 30 с по три титли от АТП са Николоз Басилашвили (№26), Беноа Пер (№24), Алекс де Минор (№18), Диего Шварцман (№14) и Матео Беретини (№8).", "date": "2019.12.16", "title": "Грандиозна схема за уговорени мачове и в тениса, вътре са 135 играчи"}
{"url": "https://offnews.bg/obshtestvo/bivsh-shef-na-nso-dogan-i-peevski-ne-biva-da-se-ohraniavat-ot-sluzhba-717660.html", "text": "Националната служба за охрана пази изключително голям кръг от лица. Държавен ресурс не бива да се харчи например за почетния председател на ДПС Ахмед Доган и депутата от движението Делян Пеевски, който ходи много рядко в парламента. Към този разширен кръг се причислява и председателят на Комисията за противодействие на корупцията и за отнемане на незаконно придобитото имущество (КПКОНПИ), който \"не е ниво за НСО\", но въпреки това ползва 8 души охрана.Това обяви бившият шеф на НСО ген. Димитър Владимиров пред Нова тв.Според него, когато е напускал службата през 2004 г., бюджетът й е бил 13 млн. лв., а сега е 40 млн. лв.„След реформирането на НСО, която беше призната в света, започна нейната деформация. Затова сега е като болен пациент, който трябва да се лекува”, коментира генералът. Той допълни, че първо е бил приет \"калпав закон за НСО\", като една от грешките в него е началници на службите да стават лица, които не са от системата, а това деформира службата. Ефектът е, че НСО е загубила доверието на гражданите. Според експерта е необходим нов закон за службата.Ген. Владимиров допълни, че в миналото, ако е имало сигнал за заплаха срещу някое лице на публична длъжност, МВР е имало срок от месец - месец и половина да го провери, и ако не се е потвърждавал, охраната е снемана. Сега това не се прави. \"Нямаше такива мераклии доживот да бъдат охранявани\", каза той и допълни, че Доган в момента е частно лице и ако има заплаха срещу него, може да си наеме частна охрана.Ген. Владимиров обясни, че при пристигането на Симеон Сакскобургготски в България през 2001 г., преди още да бъде обявено, че ще се яви на избори и ще участва в политическия живот, върху НСО е упражнен силен натиск да го охранява. Генералът обаче категорично отказал, защото законът му забранявал да разшири кръга на охраняваните лица.", "date": "2019.12.16", "title": "Бивш шеф на НСО: Доган и Пеевски не бива да се охраняват от службата"}
{"url": "https://offnews.bg/obshtestvo/naprezhenie-v-pernik-za-tetc-a-na-kovachki-li-e-nelegalniat-bokluk-ot-717658.html", "text": "След скандала с водоснабдяването на Перник се задава ново напрежение - този път с \"Топлофикацията\" в града. След поредица от протести на гражданите е установено използване на неразрешен вид гориво – биомаса, което е в нарушение на издаденото Комплексно разрешително. Заради това в началото на септември временно бяха спрени част от мощностите на \"Топлофикация Перник\", съобщи БНР.Създалото се напрежение накара ръководството на фирмата да оттегли внесеното си инвестиционно намерение за използване като допълнително гориво на биомаса, шисти и RDF отпадъци и го замени с ново - като допълнително алтернативно гориво да се използва само биомаса.Веднага постъпиха възражения от 126 от граждани и организации, които подозират, че поредното инвестиционно намерение работи в полза на бизнесмена Христо Ковачки и че в ТЕЦ-а му има вероятност да се гори Предложението е поредното, което дружеството внася. След силен обществен отпор предишното предложение, включващо използването като допълнително гориво на биомаса, шисти и RDF отпадъци, бе оттеглено.„Нямаме никакво доверие на този инвеститор. Предишния път имаше инвестиционно намерение, което планираше изгаряне на RDF отпадъци, докато в техния двор беше складиран насипен боклук. Наскоро беше хванат в Италия също такъв насипен боклук, който предполагам тук ще влезе като RDF\", коментира председателят на  Ивайло Велинов.Според него няма никакво доказателство, че сега ще се гори само биомаса. Няма и гаранция как ще се очистват газовате, дали имат подходяща филтрираща система за биогоривото. \"Искаме инвестиционното намерение да премине през ОВОС“, заяви Велинов.\"Не вярваме, че могат да се постигнат нормите, които са заложени по закон\", допълни Олег Крумов – един от гражданите, внесли възражения срещу намерението в котлите на ТЕЦ-а да се гори биомаса.\"Въвеждането на биогориво е предвидено в националния план за инвестиции, което се базира на директиви на ЕП за подобряване и разширяване на схемата за търговия с квоти за емисии на парникови газове на общността\", каза директорът на дружеството Любомир Спасов. Според него в случая се свири на тънката струна на страховете на хората.Последната дума ще има РИОСВ-Перник.", "date": "2019.12.16", "title": "Напрежение в Перник. За ТЕЦ-а на Ковачки ли е нелегалният боклук от Италия?"}
{"url": "https://offnews.bg/tehnologii/kak-evropa-da-stane-digitalen-lider-eto-reshenieto-717679.html", "text": "Европейските граждани заслужават дигитална икономика, която да създава нови възможности за растеж и развитие на регионите и обществата. Това е целта на съществуващите мрежи и развитието на мрежи от ново поколение, се казва в общо становище на Асоциацията на европейските телекомуникационни оператори – ETNO*, чийто член е и VIVACOM. То е подписано от ръководителите на 21 европейски оператори, сред които и главният изпълнителен директор на VIVACOM Атанас Добрев и е адресирано до новоизбраните институции на ЕС и до ръководителите на държавите-членки.България не изостава от европейската тенденция и трите мобилни оператора у нас заявиха още през юни 2019 г. в официална позиция до КРС своята готовност да инвестират над 800 милиона лева в инфраструктура от ново поколение, ако държавата направи необходимото да ревизира таксите за спектър и да облекчи на законодателството за обновяване на мрежите. След конструктивния диалог между телекомите и КРС, регулаторът вече предприе конкретни стъпки, като предложи за приемане на Министерски съвет ревизирана тарифа за таксите. Междувременно се водят разговори за законодателни облекчения а с народните представители.Цифровата инфраструктура и разработването на нови услуги ще бъдат в основата на постигането на амбициозните социално-икономически цели на Европа, заложени в дневния ред на новия председател на ЕК Урсула фон дер Лайен. Качествата и възможностите на мрежите - 5G, оптичната мрежа и останалите гигабитови мрежи са важна предпоставка за устойчив растеж, иновации и предоставяне на широк диапазон цифрови услуги, базирани на бързия обмен на големи обеми данни. Според ETNO инвеститорите трябва да бъдат насърчени да изграждат и оптимизират националните и трансгранични мрежи в телекомуникационната инфраструктура.Асоциацията на европейските телекомуникационни оператори е създадена през 1992 г. Тя обединява главните инвеститори в иновативни и високотехнологични платформи и услуги в областта на телекомуникациите. В нея членуват 39 компании, които съставляват 70% от инвестиционния капитал в сектора. VIVACOM е единственият оператор от българския пазар, който е директно представен в ръководството на Асоциацията, през 2019 г. Жанет Захариева – главен съветник на УС на VIVACOM, е преизбрана в изпълнителния борд на ЕТНО за втори 3-годишен мандат.", "date": "2019.12.16", "title": "Как Европа да стане дигитален лидер? Ето решението"}
{"url": "https://offnews.bg/futbol/mladata-zvezda-na-levski-shte-se-operira-ot-hernia-717653.html", "text": "Крилото на Левски Станислав Иванов почти сигурно ще трябва да се оперира в близикте дни. Младежкият национал е с херния, заради която той е играл с болки в последните няколко мача на “сините”, пише “Тема спорт”.Треньорът Петър Хубчев обаче продължи да залага на него въпреки всичко. Той го пусна като титуляр и в дербито с Локомотив (Пловдив) (0:0) вчера, но го замени в средата на второто полувреме.Най-вероятната причина е, че Стаси е почувствал болки, които не са му позволили да доиграе срещата докрай.Левски имаше и други проблеми в нападение.Мачът със “смърфовете” пропусна и нападателят Найджъл Робърта. Той бе със съотборниците си на “Лаута”, но изненадващо не попадна в групата. Хубчев разкри, че младокът е получил контузия на последната тренировка преди двубоя.“Пострада при единоборство на заниманието”, заяви наставникът.Очаква се обаче и Робърта и Станислав Иванов да бъдат напълно готови за старта на зимната подготовка. От “Герена” още не са разкрили плановете си за нея.", "date": "2019.12.16", "title": "Младата звезда на Левски ще се оперира от херния"}
{"url": "https://offnews.bg/futbol/atanas-uzunov-dnes-vkarvame-bar-utre-shte-mahnem-napalno-sadiite-717661.html", "text": "Eдин от най-успешните български съдии Атанас Узунов сподели пред \"България днес\", че системата за видеоасистенет арбитри, известна съкратено като ВАР, е вредна за футбола.В последните дни се води дискусия на най-високо държавно ниво дали тя трябва да бъде въведена в българския футбол. Собственикът на Лудогорец Кирил Домусчиев нададе вой и обяви, че иска ВАР в родното първенство.\"Слушах изказването на Домусчиев за въвеждането на ВАР, но това много трудно ще се осъществи в България. Трудно ще издържат отборите.Постоянно ще се изисква нещо от тях - било камери, било охрани, било турникети. Допълнително са нужни доста средства за тези съдии, които обслужват ВАР-а.Ако УЕФА го постави като задължително изискване, искаш - не искаш, ще трябва да монтираш системата. Но аз не го приемам.Неслучайно някои от големите съдии също се обявиха против. Пиерлуиджи Колина заради това нещо напусна съдийството. Футболната игра е създадена за хората от време оно. Тя е създадена с 22-ма състезатели и трима съдии.Днес вкарваме BAР, утре ще махнем напълно съдиите. Гледам на монитора отгоре - сигналът за дузпа ще е един, за фаул - друг, за червен картон - трети.За какво са тогава съдиите? Вярно е, че се греши понякога, но и това е част от играта. За това е по-емоционална. Ритъмът на играта се забавя и за самите фенове не е добре. В един момент радостта от гола е голяма, после искат ВАР и попадението се отменя.Който от съдиите направи някаква фрапантна грешка, да си носи последствията. Ще дойде време и всички решения ще се отсъждат със сигнализация\", каза Узунов.", "date": "2019.12.16", "title": "Атанас Узунов: Днес вкарваме BAР, утре ще махнем напълно съдиите"}
{"url": "https://offnews.bg/futbol/zinedin-zidan-tochkata-s-valensia-e-malka-nagrada-za-nas-717662.html", "text": "Треньорът на Реал Мадрид Зинедин Зидан остана доволен от драматичното равенство на неговия отбор с Валенсия (1:1) снощи.\"Белия балет\" стигна до ремито в последната минута от добавеното време, а асистенцията бе на вратаря Тибо Куртоа, който се бе включил в атаката на своя отбор.\"Тибо Куртоа сам реши да се включи при корнера и това показва, че искахме равенството и никога не трябва да се отказваме. Реал е отбор, който никога не се отказва.Момчетата вярваха, че могат да го направят, и те го направиха. Заслужавахме гол. Трябва да приемете това, което ви дава футболът. Точка е малка награда.Имахме много добро първо полувреме, те бяха по-добри през второто. Изравнихме, но мисля, че заслужаваме малко повече\", каза Зидан.Преди епичното \"Ел Класико\" в сряда Барселона и Реал имат равни точки на върха в класирането - по 35, но каталунците са първи заради по-добрата си голова разлика.", "date": "2019.12.16", "title": "Зинедин Зидан: Точката с Валенсия е малка награда за нас"}
{"url": "https://offnews.bg/zdrave/sled-nosht-na-palatki-medsestrite-chakat-sreshta-s-premiera-717664.html", "text": "Участниците в започналия вчера протест на медицински специалисти, с искане за реформи и по-достойни възнаграждения, са изпълнили заканата си и са пренощували в палатките, разпънати пред Министерския съвет. Това съобщи за БНР медицинската сестра Мая Илиева, лидер на наскоро създадения Синдикат на медицинските специалисти. По думите ѝ цяла нощ са останали около 15 души. Желанието на протестиращите медици е да бъдат приети днес от министър-председателя Бойко Борисов.Илиева заяви, че ще стоят през МС, докато Борисов ги приеме. „Дано да има смелостта да се срещне с едни врякащи жени“, каза каза председателят на УС на новоучредения синдикат и предупреди, че са търпеливи и ще чакат.Едно от исканията на протестиращите е Колективният трудов договор (КТД) да бъде задължителен за всички. Според сега съществуващите правила работодателят е длъжен да се договаря с останалите страни, но не е длъжен да го подписва.„Ако КТД не стане задължителен, няма да има същия ефект, на който се залага. В България проблемите се решават еднолично, само когато работодателят нареди, тогава нещата се случват. В останалите случаи се правят, че проблеми няма и хората, каквото и да правят, не ги забелязват\".По думите на Илиева за изминалите 10 месеца нищо не се е променило. В някои болници има увеличение на работните заплати на медицинските сестри, но това е за сметка на допълнителното материално стимулиране. Така според нея на някои места дори се получават по-ниски възнаграждения.Междувременно стана известно, че премиерът Бойко Борисов ще се срещне с представители на протестиращите медицински сестри утре, 17 декември. На срещата ще присъстват министърът на здравеопазването Кирил Ананиев, министърът на труда и социалната политика Деница Сачева и председателят на парламентарната комисия по здравеопазване Даниела Дариткова.", "date": "2019.12.16", "title": "След нощ на палатки, медсестрите чакат среща с премиера"}
{"url": "https://offnews.bg/zdrave/aparatura-ot-balgarskata-koleda-postavi-nash-tcentar-po-epilepsia-v-to-717684.html", "text": "В топ 4 в света се нареди Центърът по функционална и епилептична хирургия в УМБАЛ „Св. Иван Рилски” след като получи специален апарат и софтуер – дарение от Българската Коледа. Благодарение на него стана възможно да се извършва едновременно изследване с магнитен резонанс и електроенцефалография, съобщават от лечебното заведение.„Апаратурата, която получихме, ни дава възможност да извършваме едно от най-високоспециализираните изследвания, каквито се правят само в реномираните центрове за лечение на епилепсия в Германия, Франция и САЩ. Това нововъведение ни поставя реално сред водещите центрове за хирургия на епилепсията”, обясни доц. Красимир Минкин – началник на Референтния център за функционална и епилептична хирургия в УМБАЛ „Св. Иван Рилски”.Началникът на Отделението по образна диагностика в УМБАЛ „Св. Иван Рилски” д-р Марин Пенков уточни, че изследването ще трае около един час, за което време ще се получава по-точна и детайлна информация както за електрическата активност на мозъка, така и за анатомичните му особености.Над 300 пациенти с тежки епилепсии са оперирани в Центъра по функционална неврохирургия на УМБАЛ „Св. Иван Рилски“ за последните 10 години. В повечето от случаите става въпрос за деца, тъй като болестта се проявява най-често в детска възраст. При около 70% от пациентите е постигнат пълен контрол над епилептичните пристъпи. Новото изследване ще позволи да бъдат оперирани и диагностицирани и най-сложните случаи, на които досега е отказвана хирургия.Председателят на Асоциацията на родителите на деца с епилепсия Веска Събева изрази радостта си, че вече и най-трудните пациенти ще могат да се лекуват хирургично, за да престанат въобще пристъпите им или да получат значително подобрение.По световни данни 1% от населението е с някаква форма на епилепсия. В България обаче поради съществуващата стигма голяма част от пациентите не се лекуват по Здравна каса, за да останат скрити от обществото, обясни г-жа Събева.", "date": "2019.12.16", "title": "Апаратура от Българската Коледа постави наш център по епилепсия в топ 4 на света"}
{"url": "https://offnews.bg/bojni/tajsan-fiuri-se-razdeli-s-treniora-si-717663.html", "text": "Бившият световен шампион в тежка категория на професионалния бокс Тайсън Фюри прекрати отнощенията си със своя треньор Бен Дейвисън.Това обяви самият специалист в официалния си профил в социалната мрежа Туитър. Дейвисън все пак е категоричен, че двамата ще останат приятели и Циганския крал ще победи Дионтей Уайлдър. На Фюри му предстои реванш срещу американеца.\"С Тайсън трябваше да вземем решение относно кариерите си, което доведе до прекратяване на работните ни отнощения. Въпреки това оставаме приятели. Той ще размаже Уайлдър\", написа Дейвисън.Решението за прекратяване на сътрудничеството на Фюри с треньора в навечерието на този двубой обаче изглежда доста неочаквано.Циганския крал винаги е казвал, че именно Дейвисън му е помогнал да се измъкне от депресията, която го налегна след победата му над Владимир Кличко.Припомняме, че специаслистът отнесе сериозни критики заради неубедителното представяне на Фюри в последния му двубой срещу Ото Валин.Той бе критикуван от бащата на британския боксьор Джон Фюри, който обвини треньора, че съсипва кариерата на сина му.", "date": "2019.12.16", "title": "Тайсън Фюри се раздели с треньора си"}
{"url": "https://mamaninja.bg/%D0%B4%D0%B5%D1%86%D0%B0/%D0%B2%D1%8A%D0%B7%D0%BF%D0%B8%D1%82%D0%B0%D0%BD%D0%B8%D0%B5/item/3893-malka-prikazka-za-biberoni", "text": "", "date": "2019.12.16", "title": null}
{"url": "https://offnews.bg/obshtestvo/majkata-na-pochinaloto-dete-v-kardam-izchezna-717659.html", "text": "Майката на починалото след вдишване на отрова за мишки дете от Кардам е в неизвестност от шест дни, съобщиха нейни близки пред .Росица е видяна за последно на жп гарата във Варна, откъдето се е качила на влак за Пловдив.Близките ѝ не са сигурни дали тя има намерение да се върне при семейството.Сега братята и сестрите на починалия третокласник Стефан са при баба си и дядо си, с които живеят.Бащата на Росица разказа пред камерата, че телефонът ѝ е изключен. Със семейството си тя не е коментирала къде смята да замине. Напоследък говорела много по телефона, без да каже с кого. Поискала от майка си 40 лева за преглед - вероятно с тях си е купила билет, смятат близките.Дядото на децата споделя, че със съпругата му искат да отгледат внучетата си, а не да ги настанят в приемно семейство. Бащата на децата не полага грижи за тях, от години е в затвора, разказаха още бабата и дядото.Хората с града се притесняват, че майката може да е изчезнала с парите от благотворителната кампания, организирана за семейството. Организаторката на акцията обаче увери, че от кутиите и от дарителската сметка пари не са взети.", "date": "2019.12.16", "title": "Майката на починалото дете в Кардам изчезна"}
{"url": "https://offnews.bg/sviat/gazovo-naprezhenie-mezhdu-turtcia-i-izrael-okolo-kipar-717725.html", "text": "Турските военни дронове са разположени в Северен Кипър, за да следят израелците. Израелската военна авиация обикаля над турските сондажни кораби, а турски военен кораб прогони израелски научен кораб. Напрежението в Средиземно море се покачва след като Турция подписа меморандум с Либия, според който двете държави са съседи по море и смятат да сондират за газ.В неделя израелски самолети са обикаляли над турски сондажен кораб до Северен Кипър, съобщиха медии от Израел. Първият дрон на турските военновъздушни сили \"Байрактар\" е пристигнал в понеделник в постоянната си база в непризнатата Турска република Северен Кипър (ТРСК), според ТАСС, която цитира турски медии.Действията на ВВС на Израел са в отговор на турските военноморски сили, които преди това прихванаха и ескортира израелски изследователски кораб извън водите на Северен Кипър.Корабът \"Бат Галим\" от израелската институция за океанографски и лимнологични изследвания е провеждал проучвания в териториалните води на Северен Кипър в координация с кипърски служители, съобщиха израелски медии в събота, цитирайки министерството на националната инфраструктура, енергетика и води на Израел.Според доклади турските кораби се свързали с проучвателния кораб, поискали обяснение на дейността на учените, след което поискали той да напусне този район на Средиземно море.Инцидентът става седмици след като Турция подписа споразумение с Либия, което очертава граница в източната част на Средиземно море. Тази граница, обаче, пресича тази, която Гърция разглежда като морска територия на своите острови.Гърция и Турция не са разграничили своите икономически зони, които позволяват на страните да експлоатират подводните богатства.Кипър, Израел и Египет, които са очертали своите икономически зони, вече откриха морски газови находища, които могат да захранват икономиките им за десетилетия напред.Сделката между Турция и Либия подхранва регионалното напрежение с Гърция, Кипър и Египет заради правата за сондиране на нефт и газ в региона.Трите държави заявиха, че новото споразумение е в противоречие с международното право, а в отговор на това Гърция експулсира либийския посланик.Европейският съюз също осъди сделката, като становището на Съюза е, че \"Сделката нарушава суверенните права на трети държави и не се съобразява с морското право\".Според президентът на Турция Реджеп Тайип Ердоган споразумението също ще позволи на Турция да извърши сондажи на континенталния шелф на Либия с одобрението на Триполи и това е в съответствие с международното право.\"Други международни участници не могат да извършват проучвателни операции в тези райони. Гръцки Кипър, Египет, Гърция и Израел не могат да установят газопреносна линия, без предварително да получат разрешение от Турция\", добави турският президент.Миналия месец беше подписано разрешението за търговска експлоатация на находището на природен газ \"Афродита\" в кипърската изключителна икономическа зона. То е за срок от 25 години е подписано между кипърското министерство на енергетиката и консорциума, формиран от компаниите Шел (Shell), базираната в Тексас Нобъл Енерджи (Noble Energy) и израелската Делек (Delek).Междувременно днес министърът на енергетиката на Израел Ювал Щайниц одобри първия износ на газ от офшорното находище \"Левиатан\". Израел, за първи път в историята си, става енергиен износител, посочва министърът. Износителите са познатите от сондажите в Кипър \"Ноубъл енерджи\" и \"Делек дрилинг\".", "date": "2019.12.16", "title": "Газово напрежение между Турция и Израел около Кипър"}
{"url": "https://offnews.bg/evropa/budapeshta-varshava-praga-i-bratislava-se-obediniha-sreshtu-populist-717724.html", "text": "Новите кметове на столиците на страните от Вишеградската четворка - Будапеща, Варшава, Прага и Братислава - сключиха днес \"пакт на свободните градове\", за да се противопоставят на популистките правителства, управляващи държавите им, и да укрепят връзките с Европейския съюз, съобщи БТА, цитирайки Франс прес.Церемония с участието на четиримата кметове се състоя в Будапеща, където новият левоцентристки кмет Гергей Карачон спечели през октомври изненадваща победа над кандидата на управляващата партия Фидес, ръководил града девет години.В декларация кметовете обявиха общия си ангажимент да насърчават \"свободата, човешкото достойнство, демокрацията, равенството, правовата държава, социалната справедливост, толерантността и културните различия\". Целта на обединението е кметовете е да работят пряко с европейските институции, за да получават европейско финансиране за развитието на своите градове, заобикаляйки централните правителства.\"Ние сме избрани да служим на гражданите на столичните градове, но се надяваме, че нашето послание ще бъде чуто и извън градовете\", обяви пред журналисти кметът на Варшава Рафал Тжасковски.Популизмът дава прости и грешни решения на проблемите, каза кметът на Прага Зденек Хриб.", "date": "2019.12.16", "title": "Будапеща, Варшава, Прага и Братислава се обединиха срещу популистите"}
{"url": "https://offnews.bg/analizi-i-komentari/prikliuchi-li-brekzit-ili-predizvikatelstvata-narastvat-717723.html", "text": "Изборите в Обединеното кралство отминаха и много анализатори и коментатори решиха, че категоричната победа на Консервативната партия с лидер Борис Джонсън слага край на сагата около Брекзит и отпушва пътя на страната извън Европейския съюз. По-внимателният прочит на ситуацията обаче показва, че всъщност все още нищо не е приключило и явно сагата с напускането на ЕС ще се проточи още дълго време. Защо това е така?Действително убедителната победа на Консерваторите, които ще имат 364 места в 650-местния британски парламент им дава работещо мнозинство от 76. При тези условия прокарването на сделката, постигната от премиера Джонсън през британския парламент изглежда няма да представлява проблем.Основни краткосрочни предизвикателстваСлед очакваното напускане на ЕС от Обединеното кралство на 31 януари започва да тече 11 месечен транзитен период, през който период трябва да бъде сключено споразумение за свободна търговия между Обединеното кралство и ЕС. Това всъщност е и основното предизвикателство пред кабинета на Джонсън и то най-малко в два аспекта.На първо място постигането на всеобхватно търговско споразумение от рода на това, сключено между ЕС и Канада, получило гражданственост под наименованието СЕТА, а дори и още по-задълбочено според желанието на самия Джонсън, е изключително сложен и продължителен процес, който според и най-доброжелателните експерти от двете страни на Ламанша е невъзможно да бъде приключено в рамките на 11 месеца. За сравнение, споменатото споразумение СЕТА беше договаряно между двете страни в продължение на 7 години, а дори и при оптимална работа и максимално доброжелателно отношение подобно споразумение е неразумно да се очаква, че може да бъде завършено за срок по-малък от 4 години. В подобна посока бяха и думите на Мишел Барние – главният преговарящ от страна на ЕС по отношение на това споразумение.На второ място във вече подписаното Споразумение за напускане между ОК и ЕС има клауза, според която решението за удължаване на транзитния период трябва да бъде взето да края на м. юни 2020 г., или 6 месеца преди неговото изтичането. Тази клауза остана от първоначалното споразумение, подписано от Тереза Мей през ноември 2018 г. и на която всъщност Борис Джонсън и неговия екип не обърнаха особено внимание, тъй като не считаха, че подобно изискване представлява някакво ограничение предвид желанието им за бързо напускане на съюза. В първоначалното споразумение на Тереза Мей тази клауза не предизвикваше критики, тъй като ако ОК беше напуснало ЕС на 29 март, то срокът за сключване на търговско споразумение щеше да бъде 18 месеца и до средата на 2020 г. вече щеше да е ясно как се развиват преговорите и дали ще е необходимо удължаване на транзитния период. В настоящата ситуация е малко вероятно работата по споразумението да е достатъчно напреднала, за да може да се прецени необходимостта от удължаване на срока. От друга страна трябва да се вземе предвид и категоричното нежелание на Джонсън за продължаване на обвързаността на ОК с ЕС. Ако в една такава ситуация не се прояви разум, най-вече от страна на британското правителство и ако не се поиска удължаване на транзитния период навреме, то вероятността Обединеното кралство да напусне без сделка става съвсем реална. Ако този срок бъде пропуснат и в последствие се наложи транзитният период да се удължи все пак, то от сега трябва да е ясно, че подобен ход ще изисква преразглеждане на вече влязлото в сила Споразумение за напускане, което ще е свързано с нови преговори с ЕС, ново гласуване в британския парламент и цялата поредица от действия, свързана с влизането в сила на това споразумение.На базата на горното ясно се вижда, че опасността за напускане на Обединеното кралство без сделка съвсем не е отминала и тази опасност ще остане да виси във въздуха поне до края на транзитния период.Предизвикателството от разпадане на Обединеното кралствоИзвън посочените по-горе предизвикателства пред правителството на Джонсън ще изникне въпросът с желанието на някои части от ОК да се отделят в самостоятелни държави, водени от желанието си да продължат да бъдат част от Европейския съюз. На първо място това е Шотландия и намерението на нейния първи министър Никола Стърджънт вече заяви намерението си да проведе втори референдум за отделяне на Шотландия от ОК.Основен победител на изборите в Шотландия е Шотландската национална партия (ШНП), чийто лидер е Стърджънт. ШНП увеличи значително представителството си в британския парламент и от 35 места в новия парламент тя ще има 48, като общо всички избираеми места в Шотландия са 59. Това представлява 81% от местата в Шотландия, което е далеч над прогнозите, според които ШНП трябваше да вземе 41 места. В своите първи изяви след изборите не случайно Стърджънт отбеляза, че резултатът за ШНП представлява подкрепа за нейното искане за провеждане на втори референдум и за отделяне от ОК. Тя дори заяви, че първите стъпки в подобна посока ще предприеме още преди края на настоящата година, като очакванията са датата за този референдум да бъде насрочена към края на следващата година или най-късно в началото на 2021 г.Същевременно подобни са настроенията и в Северна Ирландия, където доскорошния коалиционен партньор на Консервативната партия Демокретичната юнионистка партия (ДЮП) загуби 2 места и остана само с 8 депутата, докато националистическите партии, подкрепящи обединението на ирландския остров в лицето на Шийн Фейн (7 места, без промяна), Социално-демократичната и либерална партия (2 места, +2) и Обединената партия на Северна Ирландия (1 място, +1) увеличиха подкрепата си. Всъщност сделката, договорена от Джонсън, за разлика от тази на Тереза Мей, създава допълнителен аргумент за нарастване на националистическите и обединителните настроения в Северна Ирландия, тъй като предоговореното Споразумение, в стремежа си да не допусне възстановяването на сухопътната граница между Ирландия и Северна Ирландия създава граница в Ирландско море, между Северна Ирландия и Великобритания и фирмите ще бъдат задължени да спазват митнически изисквания в двете части на Обединеното кралство при търговията помежду си.Ясно се вижда, че предизвикателствата пред правителството на Борис Джонсън са сериозни и само времето ще покаже дали той ще успее да се справи с тях или ще увеличи хаоса, който и без това съпътства процеса на Брекзит. Този хаос обаче вече започва да заплашва целостта на държавата и нейната национална сигурност, което безусловно ще се отрази на икономическото ѝ развитие и бъдещата ѝ политическа позиция на световната сцена!", "date": "2019.12.16", "title": "Приключи ли Брекзит или предизвикателствата нарастват?"}
{"url": "https://offnews.bg/zdrave/meditcinskite-spetcialisti-vdigat-palatkite-sled-obeshtanie-da-badat-717726.html", "text": "Медицинските специалисти вдигат палатките, но имат готовност да изградят палаткови лагери в цялата страна, ако поетите на днешната среща ангажименти от здравния министър и премиера не бъдат изпълнени. Това стана ясно на брифинга след близо двучасовата среща между протестиращите, премиера и министрите на здравеопазването и социалната политика.\"Разчитаме на мъжката дума, че това, което обсъдихме на срещата, ще има видими резултати в кратки срокове\", заявиха протестиращите, чиито искания бяха обявени преди дни по време на работната среща с министър Ананиев. Днес беше препотвърдена готовността за строг контрол над дейността на лечебните заведения и справедливо преразпределение на публичните средства. Министърът на здравеопазването е поел ангажимент идния четвъртък, когато се очаква да бъде подписан Националният рамков договор, отново да се срещне с представители на протестиращите медицински специалисти.Обсъдени са били и колективните трудови договори. Искането на новоучредения Синдикат на медицинските специалисти е работодателите да бъдат задължени да подпишат КТД, независимо от собствеността на лечебното заведение. Коментирани са и условията на труд и какви реформи да бъдат направени за подобряването им. Отново е бил поставен въпросът за стартови заплати за медицинските сестри от 950 лв., както и за промени в работното време на интензивните звена и заплащането на извънредния труд. По думите на Мая Илиева това може да стане след консултация с останалите синдикати, тъй като изисква промяна в нормативните документи.\"Обещаха ни изключително много проверки на различни иституции за това дали се надписват клинични пътеки и изобщо дали има нарушения в съответните лечебни заведения - повече на брой проверки и включване на други органи\", каза още Илиева и допълни, че методиката за формиране на заплатите, тепърва ще бъда заложена в НРД, в който ще се разпише процентното разделение на заплатите. \"Това ще стане следващата седмица и тогава ще го видим\", каза тя.Надежда Маргенова, мед. сестра от Сливен съобщи поетите ангажименти към медицинските сестри от извънболничната помощ: \"Министър председателят каза, че след като въведем НРД, болниците които няма да могат да постигнат размера, който е посочен като възнаграждения ще помислят по какъв начин ще помогне държавата там, където не достигат възможностите. Повдигнахме въпроса и заплатите на медицинските специалисти в детските градини, училища и социални заведения. Министър Ананиев ни увери, че в момента се провеждат разговори със Столича община, предстоят срещи и с ръководства на другите населени места в страната, за да се повишат и там възнагражданията на колегите ни. Все пак медицински сестри има и в извънболничната помощ.\"\"Започваме подготовка за истинска реформа в здравеопазването и ако това не се случи, ще ни видите отново и то навсякъде\", категорични бяха протестиращите след срещата.Припомняме, че първоначално срещата на премиера с медицинските специалисти от палатковия лагер беше обявена за утре, 17 декември. По-късно днес беше съобщено, че Борисов ще разговаря с тях още тази вечер заради изразеното публично недоверие от страна на протестиращите, че срещата ще се състои.", "date": "2019.12.16", "title": "Медицинските специалисти вдигат палатките, след обещание да бъдат изпълнени исканията им"}
