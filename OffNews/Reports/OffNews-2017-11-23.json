{"url": "https://offnews.bg/112/nameriha-trup-na-student-zastrelian-v-glavata-s-pushka-669915.html", "text": "Труп на студент бе намерен днес край Свищов.Младият мъж е бил прострелян между селата Хаджидимитрово и Совата. Тялото на Александър Александров - както се казва загиналият младеж, е намерено в кола, а криминалистите установяват, че е прострелян в главата с ловна пушка.Разследването ще изяснява дали мъжът от Русе се е самоубил или става дума за убийство.Момчето е студент в Стопанската академия в града. При първоначалния оглед е установено, че студентът е застрелян малко преди да бъде открит. Тепърва ще се изясняват причините за трагедията и къде е бил през изминалите дни.", "date": "2017.11.23", "title": "Намериха труп на студент, застрелян в главата с пушка"}
{"url": "https://offnews.bg/tehnologii/turnirite-na-asus-game-arena-shte-badat-bezplatni-za-hora-s-uvrezhdani-669903.html", "text": "Турнирите на гейм събитието  ще бъдат безплатни за хората с увреждания благодарение на предаването за видеоигри PLAYGASM, което е медиен партньор на състезанието. То ще предостави на всички желаещи участници PLAYGASM PASS, който ще им даде възможност да се включат, без да заплащат такса за участие.Припомняме, че събитието ще се състои на 26 ноември (неделя), от 10:00 ч., в атриума на Bulgaria Mall и ще включва турнири по видеоигрите Overwatch, Hearthstone и League of Legends, както и тестове на най-новите гейм лаптопи и технологии на ASUS. Благодарение на домакинството на Bulgaria Mall всички желаещи ще имат възможност да гледат гейм турнирите безплатно. Генерален спонсор е ASUS, който ще осигури наградите за победителите и публиката.Турнирите са отворени за всички желаещи геймъри. За да участват, е необходимо да се регистрират на официалната интернет страница asusgamearena.com или на място в 9:00 часа на 26 ноември. Таксата за участие в турнирите е 10 лв., а за посетители входът е свободен.Освен самите турнири, гвоздей в програмата ще бъде участието на Преслав Иванов – един от най-популярните гейм влогъри в България с десетки хиляди последователи в различни онлайн платформи. Водещ на събитието ще бъде друг популярен влогър - Venom The Doctor.Събитието стана възможно благодарение на VIVACOM, които осигуряват интернет достъпа за всички турнири. Останалите спонсори са Bulgaria Mall, Laptop.bg, Logitech и Pulsar, а златни медийни партньори са Offnews.bg, Vevesti.bg, Kaldata.com, HiComm, PLAYGASM, Mikamagazine, Technology.bg, Avtora.com, Tvoite.Technologii,bg и Strangera.Посетителите на събитието ще имат възможност също да се забавляват на щандовете на партньорите Декстрофобия, augmented reality компанията iGreet, аркадните автомати на Aracada, както и на щанда на комикс издателството Grozen Ent, където ще се проведе уъркшоп за рисунка на гейминг герой.", "date": "2017.11.23", "title": "Турнирите на ASUS Game Arena ще бъдат безплатни за хора с увреждания"}
{"url": "https://offnews.bg/politika/borisov-da-zabravim-velika-balgaria-i-velika-makedonia-uchenite-da-s-669892.html", "text": "На Балканите трябва да се пазим от думи като \"нова епоха\", \"исторически\". Трябва да забравим, че тук е Велика Албания, Велика Македония, Велика България, Велика Сърбия – колкото по-бързо забравим, че сме велики, толкова по-бързо инфраструктурата и доходите ще се изравнят със Западна Европа.Това заяви премиерът Бойко Борисов след съвместното заседание на кабинета с македонското правителство в Струмица. От македонска страна дойде въпросът за македонския език. \"Абсолютно се разбираме. Нито една от медиите – нито български, нито македонски, имате слушалки. Какво по-важно има от това да се разбираме и да се върви напред по пътя? Нека учените говорят на тая тема. Хилядолетна история имаме, винаги може да се намери нещо, за което да се скараме\", посочи Борисов.Премиерът допълни, че перспективата за ЕС и НАТО за Македония е изключително важна.\"Това, разбира се, е ваш избор, по който вървите. Ако имате нужда, ние сме насреща, това е ваш избор, в който ние не се бъркаме\", каза той и призова да говорим повече за бъдещето и по-малко за миналото. \"Нашата политика не е насочена срещу трети страни, а точно обратното – всички на Балканите да получим по равно. Затова еднакво важно за нас е нашите приятели от Македония, Албания, Черна гора и Сърбия по-бързо да се присъединят към ЕС, да няма черни петна в региона\", подчерта Борисов.Македонският премиер Зоран Заев заяви, че общото заседание е естествено продължение на договора за добросъседство от лятото и е пример за приятелство между две държави, което обезпечава международната сигурност.Той обясни, че София и Скопие ще се борят заедно и с тероризма, кибератаките и хибридните заплахи.Като основен проект и Борисов, и Заев посочиха Коридор №8, с който Варна ще се свърже с Албания. По думите на Борисов интересът към артерията е много голям, защото вече изглежда възможно изграждането ѝ. В краткосрочен план ще се работи за това връзката на българска територия да се прави през съществуващите магистрали, като в началото на следващия месец ще има голяма среща за коридора.На въпрос за това дали Българската православна църква ще признае македонската за автокефална двамата отговориха, че не искат да се месят в този въпрос, но биха се радвали, ако се случи, защото би било именно в духа на добросъседството.Двамата проведоха и разговор \"на четири очи\", който продължи близо половин час. Освен това те поднесоха венци пред паметника на загиналия македонски президент Борис Трайковски.По време на посещението на правителството в Македония стават факт общо 9 споразумения. Едно от тях е за намаляването на цената на роуминга между двете страни. Споразумението беше подписано от транспортния министър Ивайло Московски и неговия македонски колега Дамян Манчевски в присъствието на премиерите на двете страни. Документът предвижда страните да насърчат мобилните оператори за постигането на конкретни споразумения помежду си, които да доведат до трайното намаляване на международните тарифи на роуминг услугите.Цените на мобилните разговори между България и Македония в момента са между 2.99 лв. и 6.99 лв. на минута, а цената на мобилния интернет - около 25 лв. на мегабайт.Споразумение подписаха и министрите на отбраната Красимир Каракачанов и Радмила Шекеринска - за провеждане на обучение в България на македонски механик-водачи на танк, както и за модернизация на македонски танкове Т-72 у нас. Споразумения бяха подписани още в областта на икономиката и туризма. Двете страни се разбраха да работят за подобряване на туристическия поток помежду си, да координират разпространението на туристически издания и рекламни материали, да насърчават разработването на съвместни туристически продукти, които да бъдат конкурентоспособни на трети туристически пазари и да ги рекламират и пласират съвместно. ", "date": "2017.11.23", "title": "Борисов: Да забравим Велика България и Велика Македония, учените да спорят за езика"}
{"url": "https://offnews.bg/ikonomika/lukojl-pita-vnasial-li-e-mareshki-poveche-ot-20-leva-aktciz-na-meset-669898.html", "text": "Категорично възразяваме срещу въведената от лидера на партия ВОЛЯ Веселин Марешки практика да използва трибуната на българския Парламент за очерняне на бизнес-конкуренти и рекламиране на собствен бизнес. Подобно поведение от страна на заместник-председател на висшия законодателен орган в държавата е пример за злоупотреба с власт.Това се казва в изямление на пресслужбата на Лукойл България във връзка с изявления на Марешки, направени в българския парламент.Припомняме, че далеч преди посещението на Председателя на Европейския парламент, още през април 2017 г. Българската петролна и газова асоциация сигнализира Европейската Комисия за множество нерешени въпроси във връзка с нормалното функциониране на пазара на горива в страната и нарушаване на произтичащите от европейското право общи принципи, залегнали в Договора за Европейския съюз, и по-конкретно общия принцип за върховенство на закона. Сигналът е надлежно заведен по установения ред за сезиране на компентентната институция – Европейската комисия.Още по-категорично възразяваме срещу внушенията, направени от г-н Марешки, че компаниите от групата ЛУКОЙЛ укриват данъци. Заявяваме, че всички дружества от групата ЛУКОЙЛ са постоянно подлагани на ревизии и проверки от страна на всички контролни финансови органи в държавата. Всички направени ревизии са завършили със съответните ревизионни актове. Документално е установено, че заплатените от компаниите дължими данъци, акцизи и други вземания са в размер на близо 32,5 милиарда лева (виж приложената таблица).В този смисъл, призоваваме Министъра на финансите и ръководителите на съответните финансови органи да информират обществеността:В последните месеци г-н Марешки нееднократно отправи публични намеци за оказван върху него политически натиск, свързан с бизнеса му, докато в същото време сам се възползва от позицията си на заместник-председател на Народното събрание, за да упражни такъв и да инициира две лични срещи с генералния директор на „ЛУКОЙЛ-България”. На тези срещи той ясно и категорично чу нашата позицията за равнопоставеност на всички участници на пазара и върховенство на закона. По този повод заявяваме, че тази позиция няма да се промени, независимо дали е изказана публично или на четири очи.", "date": "2017.11.23", "title": "Лукойл пита:  Внасял ли е Марешки повече от 20 лева акциз на месец?"}
{"url": "https://offnews.bg/lajfstajl/google-vavezhda-ogranichenia-za-prodazhbata-na-bileti-669884.html", "text": "Google въведе остри ограничения срещу търговците на билети с цел борба с измамите. От януари те ще трябва да бъдат сертифицирани от Google, за да използват услугата AdWords, която позволява на търговците да плащат техните обяви да излизат в първите резултати от търсенето.От март 2018 г. компанията ще изисква дистрибуторите да публикуват и номиналната стойност на билетите заедно с цената на услугата.В Обединеното кралство това понастоящем е изискване съгласно Закона за правата на потребителите, но много компании се борят с него или не желаят да спазват правилата.Google заяви, че промените са предназначени за защита на клиентите от измами. Те ще бъдат насочени към измамниците, които създават временни уеб сайтове, продаващи несъществуващи билети, и които плащат за видимо място в търсачката на Google, преди да изчезнат с парите на феновете.Но правилата също така затягат ограниченията за страниците, които препродават билети. Те често са регистрирани в Google и се представят като официален продавач, дори когато не са.Швейцарската фирма Viagogo беше обект на сериозна критика, след като се бе представяла като „официален търговец“ в търсачките, въпреки че всъщност препродава билети.Актуализираната политика на Google казва, че сайтове като Viagogo, както и StubHub, Get Me In и Seatwave, трябва да известяват клиентите си, че препродават билети, а не са първични агенти.", "date": "2017.11.23", "title": "Google въвежда ограничения за продажбата на билети"}
{"url": "https://offnews.bg/interviu/razkazat-na-balgarina-kojto-izvarvia-4000-km-ot-meksiko-do-kanada-669902.html", "text": "31-годишният Петър Ванев се прочу като първият българин, който успешно премина пеша през величествения Pacific Crest Trail или Тихоокеанския хребетен път, дълъг смайващите 2650 мили или 4240 км и простиращ се от Мексико до Канада, минавайки през три щата - Калифорния, Орегон и Вашингтон в САЩ. Начинанието на Петър започва на 27 март 2017 година и приключва 5 месеца и 1 ден по-късно, когато той вече е друг човек.За това вълнуващо приключение и всичко най-интересно около него Петър ще разкаже на специална презентация в рамките на форума за приключения и активен начин на живот „Дни на предизвикателствата“ на 30 ноември от 18:30 часа в аула Максима, УАСГ.Би ли описал преминаването на Тихоокеанския хребетен път като предизвикателство? Ако да – какво по-точно искаше да докажеш на себе си, на околните?Преминаването на Тихоокеанския хребетен път за мен беше най-голямото физическо и психическо предизвикателство, пред което съм се изправял през живота си. Исках да докажа - най-вече на себе си, че с “малко” подготовка и силна воля човек може да постигне целите си, колкото и амбициозни да изглеждат те. А на околните исках да дам възможността да почерпят от моята воля и мотивация, като се докоснат до едно уникално преживяване, и вдъхновени от тях да гонят собствените си мечти.Кои бяха най-големите предизвикателства за теб по време на прехода?В началото, още преди да започна прехода, предизвикателство беше страхът от непознатото. Притеснявах се за всеки един детайл от пътуването и как ще стигна и премина през определени участъци. В последствие това премина в съмнение дали ще ми стигне времето да приключа прехода навреме – преди да ми изтече визата. А накрая най-голямото ми предизвикателство беше самотата – липсата на социален контакт.Като стана въпрос за самота, когато човек научи за изпитанието ти, първата му асоциация е „предизвикателство пред физиката“. Но какви бяха най-големите предизвикателства пред твоята психика и как се справи с тях?Страхът от непознатото е това, което би спряло много хора да поемат по такова изпитание на духа. Това не означава, че аз не се страхувах от непознатото, но увереността, която имам в себе си, ме буташе все по-напред. Самотата, както вече споменах, е другото най-голямо предизвикателство в преминаването на Тихоокеанския хребетен път – това е личен избор. Трябваше да избера самотното ходене, за да се справя със съмнението в способностите си да приключа прехода навреме. Това подложи на изпитание уменията ми да се мотивирам сам. Поне за това предизвикателство се бях подготвил доста добре и имах източници на мотивация, от които черпех при нужда.Разказвал си доста за режима си на хранене, за физическата подготовка преди и по време на прехода. А използвал ли си някакви по-специални стимуланти (разбирай в най-широк смисъл думата)?До колкото ми позволяват знанията по този въпрос не мисля, че съм ползвал стимуланти. Ползвах медикаменти, които ми помагаха с болките в ставите и стъпалата.Кое е мястото, което те впечатли най-много по време на приключението?Мястото се нарича Сиера Невада. Красива планинска верига, която, за мой късмет, успях да я видя в нейната бяла премяна. Този участък на ТХП се изминава през летен сезон, когато снеговете вече са се стопили, но аз и избрани други имахме възможността да се докоснем до една рядко виждана красота на Сиерите. Моментите, в които просто стоях и усмивката бавно се изписваше върху лицето ми, бяха тези, заради които това място ще остане в мен.А може ли да ни разкажеш за случка по време на прехода, която няма да забравиш?Спускали ли сте се 30 минути по дупе от 4421-метров връх, който ви е отнел между 4-5 часа изкачване?Не.Ами аз се спуснах и това е случката, която никога няма да забравя.Имаше ли моменти, в които ти идваше да се откажеш?На този въпрос отговорът е твърдо „да“! Това е едно най-големите предизвикателства не само за мен, но и за всички, които предприемат подобен поход.А кое те мотивира да продължиш докрай?Семейството ми, хората, които ме подкрепяха в страницата ми във Фейсбук, всички, които срещнах по време на прехода, бяха най-основната ми подкрепа да продължавам всеки ден.Говориш за самота, но споменаваш и „избрани други“. Последно сам ли пътува? Завърза ли някакви познанства, приятелства?Преходът започнах с хора, с които се запознах ден преди да потегля. В последствие се запознах с много други хора и като се има в предвид, че по-голямата част прехода извървях сам, това не ме спираше да срещам нови хора и да създавам приятелства. С някои от тези хора ще останем приятели за цял живот.По какъв начин Тихоокеанския хребетен път те промени?Живеем в материално време, в което притежаваме много неща – физически, виртуални и прочее артефакти. Преди, когато си купувах нещо, си задавах въпроса „Искам ли да си купя това или имам нужда?“. В последствие, след прехода си задавам въпроса „Имам ли нужда или мога да живея и без това?“. Определено онова, което се промени е мирогледът за материалното в живота ми и осъзнах, че хората черпят мотивация и вдъхновение от мен.Имаш ли планове за следващо голямо предизвикателство? Какво е то?Определено си мисля, че това няма да е първото и последното приключение от този тип. Ще споделя, като знам със сигурност – малко съм суеверен.Предизвикваме те да мотивираш всички, които мечтаят да тръгнат по стъпките ти, но все още не се осмеляват.Ако търсите сублимните моменти в живота си, първо се опитайте да излезете от зоната си комфорт.*Интервюто с Петър Ванев е предоставено ексклузивно за OFFNews.bg от \"Дни на предизвикателствата\"", "date": "2017.11.23", "title": "Разказът на българина, който извървя 4000 км от Мексико до Канада"}
{"url": "https://offnews.bg/kultura/spechelete-2-bileta-za-kontcerta-na-2cellos-v-igrata-na-offnews-669901.html", "text": "Най-успешното и динамично инструментално дуо на съвременната музикална сцена 2Cellos пристига у нас на 4 декември, а OFFNews дава възможност на един от своите читатели да спечели 2 билета за дългоочаквания концерт.Челистите ще представят най-красивите мелодии от филми и телевизионни сериали като „Игра на тронове“, „Властелинът на пръстените“, „Гладиатор“, „Титаник“ и други, част от албума им \"Score\". Освен филмова музика, ще чуем и най-големите хитове на виртуозните музиканти.За да спечелите два билета за уникалното им шоу в \"Арена Армеец\", трябва да отговорите правилно на въпроса:Отговорите си оставяйте като коментар под тази публикация най-късно до 27 ноември. С печелившия ще се свържем чрез адреса на електронната поща, с която се е регистрирал на сайта ни. Успех на всички участници!", "date": "2017.11.23", "title": "Спечелете 2 билета за концерта на 2Cellos в играта на OFFNews"}
{"url": "https://offnews.bg/politika/pargov-podari-na-fandakova-pravilnik-za-redene-na-paveta-ot-1936-g-669904.html", "text": "Лидерът на БСП-София и председател на групата на БСП в Столичния общински съвет Калоян Паргов подари на кмета на София Йорданка Фандъкова правилник за редене на павета от 1936 г.\"Подаряваме на г-жа Фандъкова правилник за редене на павета от 1936 г., за да ѝ служи като учебник\", каза Паргов.\"В началото на мандата казахме, че ще бъдем конструктивна опозиция и тогава, когато се налага, ще помагаме. И понеже станахме за посмешище с паветата по улиците през последните няколко месеца, затова изнамерихме от архивите един правилник за каменно-паважни настилки, който е от 1936 г. Преди повече от 80 г. нашите предшественици на територията на София очевидно са се вълнували от това как трябва да се редят павета ефективно, така че настилката да не бъде нарушавана. Вследствие на което ние считаме, че този правилник трябва да влезе в употреба и да служи на г-жа Фандъкова и Столична община като учебник по редене на павета, за да може да се обучат те, да се обучат и тези, които правят каменно-паважни настилки, и да знаят, че не е много лесна работа и това е било занаят\", заяви още Паргов.Той подчерта, че ремонтът на бул. „Княз Александър Дондуков\" е дълга сага.\"Като започнем от неговото проектиране, след това сагата с павета или асфалт, което забави проекта. Някои играха и плажен волейбол върху пясъка, но очевидно и това не помогна, за да се справим в срок и качествено. Така че това нещо е като принос от групата на БСП-София в помощ на г-жа Фандъкова в тежката ѝ задача по запазването и пренареждането на паветата в София\", обясни той и уточни, че липсва достатъчно контрол и достатъчно експертност в работата на кмета и на Столична община.\"Имаме нужда от повече спазване на правила, защото има чувство на безнаказаност, което хората вече не могат да търпят и затова излизат на протест в неделя\", каза Паргов.", "date": "2017.11.23", "title": "Паргов подари на Фандъкова правилник за редене на павета от 1936 г."}
{"url": "https://offnews.bg/kultura/edin-ot-naj-vliatelnite-filosofi-dnes-havier-gom%c3%a1-idva-u-nas-669896.html", "text": "Един от най-интересните и популярни съвременни философи в Испания Хавиер Гомá, ще гостува за първи път в България с лекция в София.Лекцията ще се състои на 29.11.2017г. от 18.30ч. в Софийския университет \"Св. Климент Охридски\", зала 272 (Северно крило). Входът е безплатен за всички желаещи да чуят неговите възгледи.Испанският философ ще ни въведе в неговата „всеобща философия“ чрез размисли върху различни аспекти на ежедневието. Философията, предложена от мислителя, е „всеобща“ в две направления: от една страна, се обръща към всички, а от друга, се опитва да наблюдава света в неговата цялост. Според Гомá, философията следва да бъде не само рационална, а и общопонятна.Хавиер Гомá е включен в списъка за най-влиятелни ибероамерикански интелектуалци през 2012 и 2014 г. на списание Foreign Policy. Многократно награждаван автор; изнася лекции по света; сътрудничи за различни радиоканали, лидер на мнение в испански издания.", "date": "2017.11.23", "title": "Eдин от най-влиятелните философи днес Хавиер Гомá идва у нас"}
{"url": "https://offnews.bg/temida/strasburg-osadi-balgaria-da-plati-462-000-evro-za-siniata-kashta-v-plo-669893.html", "text": "Европейският съд по правата на човека в Страсбург осъди България да плати 462 000 евро за нарушение на правната сигурност и правото на собственост. Парите трябва да бъдат заплатени на 7 български граждани, осъдили държавата заради несправедлив отказ на реституция. Делото е за правото на собственост върху Павлитовата къща (Синята къща) в Пловдив, обявена за паметник на културата през 1949 г. Имотът с площ 246 кв. м. е национализиран през 1966 г. и тогава бившите собственици получават обезщетение от 14 000 лева. След това сградата е претърпяла сериозни ремонти след пожар през 1978 г., който унищожава част от нея.След приемането на Закона за възстановяване на собствеността върху някои отчуждени имоти наследниците подават искане за отмяна на отчуждаването. На 28 юни 1993 г. те са уведомени, че искането им е отхвърлено от кмета на Община Пловдив. Следва обжалване на общинското решение в съда. 4 години по-късно, на 9 октомври 1997 г., Пловдивският окръжен съд оставя отказа на общината в сила. На 2 октомври 1998 г. Върховният административен съд отменя окончателно предишното решение. ВАС приема, че имотът на жалбоподателите е отнет по закон, който предвижда отчуждаване с цел строеж на нова сграда или инфраструктура. Имотът обаче е обявен за културен паметник и национализиран, за да бъде използван като такъв, поради което отчуждаването е направено в нарушение на закона.След решението на ВАС наследниците връщат паричното обезщетение, получено при отнемането на собствеността им. През 2001 г. те се сдобиват и с нотариален акт, в който са посочени като собственици на парцела.Въпреки тези факти, те не могат да влязат във владение на имота, тъй като той се държи и използва от Община Пловдив.Наследниците претендират да им бъде възстановено правото на собственост. Ако това не се случи, те искат да получат неустойка от 587 000 евро, като представят оценка, изготвена от експерт, в която тази сума се посочва като пазарна стойност на имота.Днес съдът в Страсбург призна България за виновна по делото и осъди държавата да заплати в рамките на 3 месеца 462 000 евро на наследниците, както и всички съдебни разходи. ", "date": "2017.11.23", "title": "Страсбург осъди България да плати 462 000 евро за Синята къща в Пловдив"}
{"url": "https://offnews.bg/temida/vojna-mezhdu-pogrebalnite-agentcii-e-prichinata-za-skandala-s-trupa-na-669907.html", "text": "Като част от война между погребалните агенции определи  началникът на бургаската катедра „Съдебна медицина“ Галина Милева. Близки на момчето, което преди няколко дни бе сгазено на пътя край Атия, алармираха, че трупът му е изнесен от такава фирма без разрешението на родителите. В последствие, агенцията искала колосална сума за погребението и им предлагали адвокатски услуги от страна на фондация на собственика на същата агенция.От години има война между тези фирми, категорична е Галина Милева. Тя предположи, че конфликтът е избухнал, защото бащата е искал да наеме друга генция за погребението на сина си. Д-р Милева поясни, че често практиката за освобождаването на тяло от моргата е близките да изпратят подобна фирма:\"“, каза Милева.В конкретния случай е станало точно така. Представители на погребалната агенция са пристигнали с дрехи на починалото дете, предадени им от роднина. Официално трябва да се предостави пълнонощно, но понякога от моргата освобождават трупа, след като погребалният агент носи дрехи на починалия човек. Това са прави с цел да не се задържат телата, защото, особено през лятото, местата в нея не достигат. Галина Милева посочи, че пречат и на нейната работа и се опитва да се бори с тях: „“, коментира тя. Прокуратурата в Бургас се самосезира след публикувани в медиите материали относно вчерашния скандал. Институцията започва проверка как тялото на момчето се е озовало в траурната агенция.  „, добави Галина Милева. Тя е извършила аутопсията на Костадин Джардов, причината за смъртата му е тежка черепно - мозъчна травма. 16 – годишното момче ще бъде погребано утре.", "date": "2017.11.23", "title": "Война между погребалните агенции е причината за скандала с трупа на Костадин"}
{"url": "https://offnews.bg/drugi/bojko-borisov-se-zae-s-evropejskia-basketbol-669911.html", "text": "Министър-председателят Бойко Борисов се срещна с генералния секретар на ФИБА Свят Патрик Бауман и Коста Илиев - мениджър в департамента \"Национални федерации\" на ФИБА Свят.На разговора присъстваха министърът на младежта и спорта Красен Кралев и президентът на \"Лукойл Академик\" Валентин Златев. Премиерът Борисов обсъди с представителите на световната баскетболна централа конфликта в европейския баскетбол между ФИБА и Евролигата.Несъгласуваността в спортните им календари не позволява на националните състезатели, участващи в мачовете от Евролигата, да се включат в квалификациите на националните си отбори за Световната купа през 2019 г. и Олимпийските игри в Токио през 2020 г.Патрик Бауман и Коста Илиев поискаха съдействие от българския министър-председател за разрешаване на казуса по време на Българското председателство на Съвета на ЕС през 2018 г.Бойко Борисов пое ангажимент да обсъди въпроса с премиерите на държавите членки на ЕС и посочи, че по време на ротационното ни председателство ще бъдат положени максимални усилия за намиране на решение от създалата се конфликтна ситуация.Министър Кралев изтъкна, че лично той е повдигнал въпроса, който бе разгледан, и по време на работна среща на министрите на спорта от ЕС в Брюксел в началото на седмицата.Спортният министър бе категоричен, че ЕС трябва да бъде медиатор между Международната баскетболна федерация (FIBA) и Euroleague Commercial Assets (ECA).", "date": "2017.11.23", "title": "Бойко Борисов се зае с европейския баскетбол"}
{"url": "https://offnews.bg/sviat/islandia-s-plan-za-speshna-evakuatcia-v-rajona-na-vulkana-orajvajokutl-669912.html", "text": "Исландските власти разпространиха план за спешна евакуация, след като край най-големия вулкан в Исландия беше регистрирана повишена сеизмична активност, предаде ДПА, цитирана от БТА.Планът обхваща района близо до вулкана Орайвайокутл и включва изпращане на предупрепреждения с есемес на исландски и английски език до мобилните телефони, съобщи Департаментът за гражданска защита и управление на извънредни ситуации.В района живеят около 120 души. Той се посещава и от стотици туристи, но те са единици през зимата.Геологът Магнус Гудмундсон от Исландския университет каза за ДПА, че по склоновете на вулкана била забелязана кипяща вода, което говори за засилена геотермална активност, а през годината е имало и повишена земетръсна дейност.Учените не могат да прогнозират кога може да се очаква изригване.Вулканът Орайвайокутл, който е и най-високият връх в Исландия - 2110 м, е изригнал за последен път през 1727 г. Той представлява голям централен конус с пръстеновиден кратер, запълнен от ледник. Евентуално изригване може да стопи ледника и да причини голямо наводнение. Друга опасност е изригването да замърси атмосферата с вулканична пепел, която може да повреди самолетните двигатели.Миналата седмица исландската метеорологична служба повиши тревогата за въздушния транспорт с една степен заради вулкана.Изригването на вулкана под глетчера Ейяфятлайокутл през 2010 г. парализира въздушния транспорт за няколко седмици. На територията на Исландия има около 30 големи вулкана.", "date": "2017.11.23", "title": "Исландия с план за спешна евакуация в района на вулкана Орайвайокутл"}
{"url": "https://offnews.bg/sviat/pozhar-vav-fabrika-za-gofreti-prichini-ogromno-zadimiavane-na-briuksel-669914.html", "text": "Огромен пожар във фабрика за белгийски вафли причини сериозно задимяване в голяма част от Брюксел, предават световните информационни агенции. За сега не се съобщава за жертви и пострадали.Пожарът е започнал около 13.00 часа местно време във фабриката на \"Милкам\".  Димът е стигнал до центъра на града.Димът е бил толкова гъст, че е затруднил трафика на места в града, в близост до фабриката. Властите в белгийската столица са призовали гражданите да затворят прозорците си, тъй като димът е бил токсичен. Затворени са били бизнес сгради и училища. Близо 50 огнеборци са се борили със стихията.", "date": "2017.11.23", "title": "Пожар във фабрика за гофрети причини огромно задимяване на Брюксел (снимки)"}
{"url": "https://offnews.bg/sviat/kakvo-e-deniat-na-blagodarnostta-obiasneniata-na-edno-11-godishno-det-669874.html", "text": "Какво точно празнуват американците на днешния Ден на благодарността?Отговор на този въпрос определено е трудно да дадат много голяма част не само у нас, но и по света.Посолството на САЩ в София обаче разпространи в социалните мрежи видео, което изяснява традицията. То е \"нарисувано\" от дъщерята на един от дипломатите в мисията и описва много разбираемо историята на този специален за американците празник.", "date": "2017.11.23", "title": "Какво е Денят на благодарността? Обясненията на едно 11-годишно дете (видео)"}
{"url": "https://offnews.bg/politika/pochti-80-ot-balgarite-ne-iskat-predsrochni-izbori-669897.html", "text": "79% от българите заявяват, че предсрочни избори на този етап не са необходими. Това показват резултатите от експресен телефонен сондаж на „Галъп интернешънъл“ по актуални теми.Допитването е проведено сред 802 души между 20 и 22 ноември чрез телефонно интервю по панелна методика, която осигурява представителност на данните за пълнолетното население в страната, уточняват социолозите.Според трима от всеки четирима от анкетираните Димитър Главчев е постъпил правилно, като е подал оставка като председател на Народното събрание.Мнозинство от 60% не одобрява действията на вече бившия парламентарен шеф при изгонването на лидера на БСП Корнелия Нинова от пленарната зала. 30% се изказват в подкрепа на Главчев, а останалите се колебаят.Българите явно са възприели действията на доскорошния председател на НС като прекомерни, а и оценката, която самият Бойко Борисов им даде, също е повлияла на мненията, посочват от „Галъп интернешънъл“.", "date": "2017.11.23", "title": "Почти 80% от българите не искат предсрочни избори"}
{"url": "https://offnews.bg/temida/magistrati-se-oplakaha-na-tcatcarov-spetcsadat-shte-blokira-669876.html", "text": "Магистрати от спецпрокуратурата излязоха с обръщение към главния прокурор Сотир Цацаров с искане за подобряване на материалната им база. Причината е че сградата, в която се помещават спецпрокуратурата и спецсъдът, е изчерпала възможностите си, а в същото време с промени в Наказателно-процесуалния кодекс двете магистратури се натоварват с делата с корупцията по високите етажи на властта. Прокурорите от Специализирана прокуратура и Апелативна специализирана прокуратура и техните ръководители отправят искане към Цацаров въпросът за материално-техническа база и кадровата обезпеченост да бъде поставен от него на обсъждане: От напрежението в системата интерес има само престъпността, смятат прокурорите. В същото време има очаквания към българския съд, който обаче работи при \"ужасяващи материални условия и тежки кадрови проблеми\". Прокурорите заявяват също, че проблемите на съдиите от спесъда рефлектират и върху тяхната работа, а оттам и на \"цялостното остро усещане за несправедливост в българското общество\".Прокурорите оценяват намесата на Цацаров, който веднага след промените в НПК, е съдействал за увеличаване на състава на магистратите и съдебните служители. Не така обаче стоял въпросът по отношение на Специализирания наказателен съд и Апелативният специализиран наказателен съд.\"Към момента работещите в специализираните органи магистрати и съдебни служители се помещават в една и съща сграда, която освен от тях се използва също и от служителите и администрацията на Държавната комисия по сигурността на информацията.Въпреки напълно усвоената площ на сградата, нейният капацитет многократно е превишен. Към момента, без каквото и да е преувеличение, крайно лошите материално-битови условия създават предпоставки за неспазване дори на минималните изисквания към здравословните и безопасни условия на труд\", се посочва в обръщението.Според него в момента сградата не съответства на обема на работа на специализираните съдилища и прокуратури, а кабинетите на магистратите не съответстват на изискванията за квадратура на работното място.В него се посочва също, че в сградата на съда единствено четири зали са приспособени за провеждане на открити съдебни заседания, а архитектурата на сградата не позволява тя да бъде преустроена. Според прокурорите има реална опасност от блокиране работата на съда: Прокурорите обясняват, че в съда постъпват много и големи по обем дела и искания за разрешаване и одобряване на извършените действия по разследване. В същото време спецпрокуратурата задържа най-голям брой лица в страната, който обаче нараснал 3.5 пъти от 2016 г. досега.\"Всичко това идва да покаже, че наред с рутинната дейност по разглеждане на пренесените в съдебна фаза наказателни производства, съдиите от СпНС извършват и дейност, която макар и свойствена за всеки първоинстанционен съд, в този случай е в безпрецедентен обем. Това довежда в нередки случай до създаване на условия за поставяне под съмнение ефективното извършване на разследване, тъй като евентуално забавеното издаване на разрешение за извършване на принудителни действия по разследването – макар и обосновано от обективна невъзможност, каквато е прекомерната натовареност – не е в държавен и обществен интерес\", посочват още прокурорите.Доста често се налагало съдът да се произнася и в извънработно време, просто защото за следващия ден имало насрочени дела.Прокурорите се обръщат към Цацаров:", "date": "2017.11.23", "title": "Магистрати се оплакаха на Цацаров: Спецсъдът ще блокира"}
{"url": "https://offnews.bg/temida/prokuraturata-shte-razpitva-borisov-za-narkotrafikantite-v-parlamenta-669910.html", "text": "Проверката, за която ни сезираха относно думи на премиера за наркотрафиканти в парламента ще приключи бързо в рамките на десетина дни. А съответният наблюдаващ прокурор ще снеме обяснение от лицето, казало тези думи, а именно – от министър-председателя. Това каза главният прокурор Сотир Цацаров днес, цитиран от БГНЕС.Той заяви, чи проверката по случая с изказването на Борисов ще приключи бързо - до десетина дни. „Нашата проверка за думите на премиера е започнала по сигнали, подадени от гражданин, от ГД „Боец“ и „Възраждане“. А сигналът от днес, присъединен към започналата проверка, е от БСП. При предишно пребиваване в тази сграда бях попитан ще се самосезирам ли по случая, на което отговорих, че потенциалът на прокуратурата не бива да се използва за разчистване на политически сметки, че не бих се самосезирал за нито едно такова изказване, направено било то от премиера или от лидера на опозицията, посочи той. Въпреки всичко ние сме длъжни да направим проверка след подадените сигнали. Това не е криминален, а политически проблем и той се прави само, за да се вдига политически шум, подчерта Цацаров.Вчера социалистите съобщиха, че ще сезират главния прокурор заради изказването на премиера. Именно това изказване стана повод бившият вече председател на парламента Димитър Главчев да изгони председателя на БСП Корнелия Нинова от пленарната зала. Тогава от БСП поискаха Борисов да даде обяснение за думите си, а Нинова попита колегите си от ГЕРБ дали не се чувстват обидени от думите на премиера.Вместо това Главчев счете въпросите ѝ за обида към парламента и премиера и изгони Нинова от залата. На следващия ден, след намесата на премиера, той подаде оставка.", "date": "2017.11.23", "title": "Прокуратурата ще разпитва Борисов за 'наркотрафикантите в парламента'"}
{"url": "https://offnews.bg/obshtestvo/su-okonchatelno-othvarli-predlozhenieto-da-imenuva-zala-na-dotc-krist-669866.html", "text": "Софийският университет окончателно отхвърли предложението аудитория в Ректората му да се казва \"доц. Кристиан Таков\".След като  Академичният съвет на СУ направи същото. Искането, отново поставено на дневен ред от студентите Симеон Георгиев и Стефан Радов, бе отхвърлено снощи. Честно със \"за\" гласуваха петима, също толкова застанаха на крайната позиция с \"против\". Останалите заеха позицията на мълчаливия отказ с \"въздържал се\".\"Това досега не е правено\", изпълнявате желания на \"протестъри\" и \"окупатори\", доц. Таков \"не би искал подобна чест\", разумно е да я отдаваме 100 след смъртта на някой. Тези аргументи застанаха срещу предложението, а някои от тях дойдоха от декана на Философския факултет проф. Димитър Денков, разказа Георгиев.\"За\" публично се обявиха проф. Бойко Пенчев - декан на Факултета по славянски филологии и проф. Тони Спасов - преподавател от Факултета по химия и фармация. Деканът на Факултета по журналистика - доц. Теодора Петрова, каза, че се е подписала под петицията, но след това гласува “против”.След заседанието Георгиев благодари на подкрепилите инициативата, призна, че е разочарован, но увери, че \"ние ще продължим делото на доц. Кристиан Таков\".А кой беше Кристиан Таков и защо личността му обедини толкова много хора по време на протестите, започнали през 2013-а и защо той продължава да ги вдъхновява и след смъртта си? Още за него може да прочетете .", "date": "2017.11.23", "title": "СУ окончателно отхвърли предложението да именува зала на доц. Кристиан Таков"}
{"url": "https://offnews.bg/obshtestvo/vnimanie-cheren-petak-targovetc-svali-tcenata-na-igrachka-ot-64-90-n-669869.html", "text": "Колко процента е намалението на играчка със стара цена 64.90 лв. и нова - 61 лв.? Около 6? Грешите. Цели 30%. Не според аритметиката, разбира се, а според търговеца.За куриозния случай разказа Ирина Ханджиева пред Нова тв днес в репортаж във връзка с предстоящия български вариант на Черен петък, който в родината му - САЩ, е утре, 24 ноември.Ирина искала да купи играчката и снимала цената ѝ, за да може да провери дали ще бъде намалена и с колко. Първоначалната цена била 64.90 лв., точно преди голямото намаление станала 87.90 лв. и когато дошъл денят Х, търговецът свалил стойността на 61 лева. Ето така 6-те процента набъбнали до 30.Жената реагирала, а гузният търговец се оправдал с техническа грешка и свалил артикула от продажба. Това е и най-ефективният начин да се предпазите от измама - да следите цените предварително, поне месец, и в деня на намаленията да проверите реални ли са намаленията, посъветва председателят на Комисията за защита на потребителите Димитър Маргаритов пред Нова тв.Ако не сте го направили, може да посетите няколко магазина и да видите цената на избрания от вас артикул - това също вероятно ще ви ориентира дали намалението на дадено място е истинско, посъветва Истатко Томов от КЗП.В навечерието на Черен петък от КЗП напомнят също, че при купуване на стоки с отстъпки имаме право на рекламация - така, както ако сме купили продукта на редовната му цена. За онлайн покупките този срок е 14-дневен, напомни Маргаритов.", "date": "2017.11.23", "title": "Внимание, Черен петък! Търговец свали цената на играчка от 64.90 на 61 лв. и обяви отстъпка 30%"}
{"url": "https://offnews.bg/politika/zemedeltcite-na-mozer-otivat-v-reformatorskia-blok-669872.html", "text": "Земеделците на Мозер се присъединяват към Реформаторския блок. Новината дойде от пресцентъра на дясното обединение седмица след като БЗНС с лидер Николай Ненчев от платформата за Български манифест на Европа на \"Да, България\", ДСБ/Нова Република, Зелените, ДЕОС.Контактната група, която е водила преговорите с Обединени земеделци с председател Петя Ставрева и почетен председател Анастасия Мозер, за присъединяването им към Реформаторския блок, вече е докладвала пред Политическия съвет на Блока, че \"разговорите са успешно финализирани.\"Контактната група, с координатор Жаклин Толева и членове Филип Кирев и Найден Зеленогорски, беше натоварена с решение на Политическия съвет на РБ да проведе предварителни разговори с Обединени земеделци за присъединяването на земеделците към Блока. След обсъждане, ПС взе решение да покани г-жа Петя Ставрева и представители на партията да присъстват на следващото заседание на Съвета, което ще се състои на 29 ноември, за да обсъдят окончателно процеса на присъединяване на ОЗ към Реформаторския блок, съобщават още от пресцентъра на дясното обединение.", "date": "2017.11.23", "title": "Земеделците на Мозер отиват в Реформаторския блок"}
{"url": "https://offnews.bg/politika/bsp-iskat-anketna-komisia-za-saniraneto-669873.html", "text": "Парламентарната група на БСП поиска да бъде създадена анкетна комисия в парламента, която да даде отговори на въпросите относно националната програма за санирането. Това стана ясно от изказване на червения депутат Жельо Бойчев днес в Народното събрание.\"Целта на комисията е да станат ясни всички обстоятелства, свързвани с критериите и целите на програмата, както и начинът на определяне на цените на строителните дейности, които многократно бяха коригирани\", каза Бойчев.Друга от целите на тази комисия би била в нея да се определи и заложи бъдещето на програмата.Сред аргументите на социалистите за създаването на тази комисия са, че пари за следващата година за програмата всъщност няма.Подписани са близо 5 хил. договора, за които има реален шанс да не бъдат изпълнени. За тяхното осъществяване са нужни 2 млрд. лева, каза Бойчев.По негови думи в бюджета за 2018-та предвидени средства няма, което поставя в риск 4759 договора.\"С една дума - не е ясно бъдещето на програмата, не е ясно какъв процент ще бъде заплащан от българските граждани, ако те продължат своето намерение да санират жилищните си сгради. Създава се дискриминация за тези, които са се възползвали от 100% безвъзмездно финансиране и тези, които ще трябва да извадят пари от джоба си\", смята Бойчев.", "date": "2017.11.23", "title": "БСП искат анкетна комисия за санирането"}
{"url": "https://offnews.bg/politika/stanishev-ot-donor-es-triabva-da-se-prevarne-v-investitor-v-mir-za-af-669879.html", "text": "„Миграцията в и от Африка остава предизвикателство, което изисква дълготрайни, а не прибързани и необмислени решения. В този смисъл хвърляне на средства с надеждата, че проблемите ще се решат от само себе си, е сигурна формула за провал\".Това заяви българският евродепутат и президент на ПЕС Сергей Станишев на кръгла маса, посветена на миграцията, в рамките на Конференцията на високо равнище за партньорство с Африка.По отношение на партньорството с държави от Африка, президентът на ПЕС подчерта необходимостта от прекратяването на порочния модел за предоставяне на финансова помощ с неясна ефективност.Той призова за истинско сътрудничество, основаващо се на общи действия, с цел засилване на ангажираността на правителствата на страните от Африка. Според Станишев обаче, дори такова партньорство, включително новите финансови инструменти на ЕС, насочени към Африка, не може да замени неотложната цялостна реформа на европейската политика за миграция.Той изрази надежда, че Българското председателство на ЕС ще има ключова роля за постигане на консенсус по ревизията на Дъблинския регламент.", "date": "2017.11.23", "title": "Станишев: От донор ЕС трябва да се превърне в инвеститор в мир за Африка"}
{"url": "https://offnews.bg/zdrave/balgarinat-doplashta-naj-mnogo-za-zdrave-v-es-na-parvite-mesta-sme-po-669905.html", "text": "Българската здравна система не е ефективна в намаляването на предотвратимата смъртност, например сърдечно-съдови заболявания, и спрямо нарастваща смъртност от рак, диабет и незаразни болести. България има най-високата смъртност от мозъчно-съдови заболявания в ЕС и много малък брой на преживелите ракови заболявания. В същото време българинът доплаща най-много за здраве в ЕС. Това сочи доклад за здравеопазването, който беше представен днес в Европейската комисия. Той е съставен главно по официалните национални статистически данни, предоставени на Евростат и Организацията за икономическо сътрудничество и развитие.България е на второ място по ниска продължителност на живота в ЕС. Очакваната продължителност на живота у нас е 74,7 години при средна за ЕС 80,6 години. След България е само Литва с очаквана продължителност на живота 74,6 години. По този показател на първо място е Испания с очаквана средна продължителност на живота 83 години.  Освен това подобренията от 2000 г. насам в продължителността на живота, която е нараснала с 3,1 години, не са толкова бързи, колкото в повечето други държави. Най-често срещата причина за смърт при българите - над 80% от случаите, са сърдечносъдовите и онкологичните заболявания. Детската смъртност у нас е с над 80 на сто по-висока от средната за Европа.Според доклада най-малко 40% от общата тежест на заболяванията в България може да се отдаде на поведенческирискови фактори, сред които пушене, консумация на алкохол, хранителен режим и ниска физическа активност.Според проучванията България е на първо място в ЕС по пушачи - с почти 7% над средното за ЕС. Най-малко 28% от възрастното население у нас пуши. При младежите България е отново на челно място по брой на пушачи - 21% от младежите на 15 години пушат (на второ място след Хърватия) и 30% от 15-годишните момичета (на първо място в ЕС). На първите места в ЕС сме още по употреба на алкохол от 15-годишните, както и по наднормено тегло и затлъстяване при младежите и ниска физическа активност при възрастните.България е една от държавите с най-ниски разходи за здравеопазване - след нас са само Латвия и Румъния, а на първите места са Люксембург и Германия, като в същото време сме на първо място по доплащане за здраве - 48% от всички плащания за здраве при ниво от 15% в ЕС. Достъпът до здравни услуги остава труден, като около 12 на сто от българите нямат осигуровка. По данни от 2013 г. у нас 35 на сто от ромите не са плащали здравни осигуровки.Необходимостта да изминат разстояние, за да стигнат до лекар, също създава пречки пред достъпа до здравеопазване, особено за хората в групите с по-ниски доходи.Отчита се недостиг на лекари в малките населени места и на медицински сестри. Специалистите в сферата на здравеопазването се местят в други държави, в търсене на по-добри възможности за развитие и по-добро заплащане. Необходими са политики за решаване на тези проблеми, се посочва в доклада.Според доклада в България се наблюдава висок брой на приетите в болница ненужно, което е белег за слабо развито доболнично здравеопазване. Според експертите поне 20 на сто от приетите в болница у нас могат да се лекуват у дома. Отбелязва се, че причините за това са основно две - финансовите стимули болниците да приемат пациенти и желанието на пациентите да постъпят в болница. Според статистиката България отчита най-големия брой случаи на болничен прием на 1000 души население в ЕС.Някои заразни болести остават заплаха за здравето в България и макар честотата на съобщенията за случаи на ХИВ да остава под средната за ЕС, тя се е увеличила почти пет пъти от 2004 г. насам, в разрез с общия спад. Смъртността от СПИН остава под средната за ЕС. Честотата на съобщенията за туберкулоза е два пъти по-висока от средната за ЕС.Случаите на носители на вируса на хепатит В сред кръводарителите са 3,2 на сто - сред най-високите в Европа.", "date": "2017.11.23", "title": "Българинът доплаща най-много за здраве в ЕС, на първите места сме по смъртност"}
{"url": "https://offnews.bg/politika/gerb-za-saniraneto-vsichko-e-nared-669883.html", "text": "ГЕРБ няма да подкрепят искането на БСП за създаването на анкетна комисия за националната програма за санирането. Това стана ясно от брифинга на депутата от ГЕРБ Николай Сираков в парламента.\"Целта на комисията е да станат ясни всички обстоятелства, свързвани с критериите и целите на програмата, както и начинът на определяне на цените на строителните дейности, които многократно бяха коригирани\", каза по-рано в парламента днес Жельо Бойчев от БСП днес.Николай Сираков отговори:\"Програмата накара хората да се обединят, да се сдружат, към момента има над 6300 сдружения. Хората очакват програмата да продължи\", лаконичен бе Сираков.", "date": "2017.11.23", "title": "ГЕРБ за санирането: Всичко е наред"}
{"url": "https://offnews.bg/sviat/italia-vavede-10-zadalzhitelni-vaksini-za-detcata-669880.html", "text": "Конституционният съд на Италия даде зелена светлина за въвеждането на 10 задължителни ваксини за децата. Поставянето на ваксините ще бъде задължително, за да бъде записано детето в училище. Сред задължителните ваксини са такива за дифтерит, тетанус, полиомиелит, морбили, съобщи Франс прес, цитирана от БТА.Деца под 6 години също няма да бъдат приемани в детски заведения, ако не са изпълнение предписанията по имунизационния календар.В закона са предвидени и глоби между 100 и 500 евро за родители, които откажат да имунизират децата си на възраст от 6 до 16 години. Конституционният съд се произнесе по закона, след като област Венето в Северна Италия възрази срещу инициативата. Съдиите обаче се мотивираха, че с действията си целят да защитят индивидуалното и колективното здраве.В Италия има увеличаване на случаите на морбили от началото на годината, като в 88% от случаите разболелите се не са били ваксинирани. Някои от случаите завършиха със смърт.В редица европейски държави зачестяват случаите на болести, за които принципно има ваксини, като дребната шарка, например. Това е причината правителствата да започнат да обмислят задължителната ваксинация.", "date": "2017.11.23", "title": "Италия въведе 10 задължителни ваксини за децата"}
{"url": "https://offnews.bg/obshtestvo/prodalzhavat-protestite-na-sluzhitelite-na-zatvorite-669850.html", "text": "Служителите на затворите продължават с протестите си. Синдикатът им настоява за 20% по-високи заплати и по-добри условия на труд. Протести ще има в Белене, Пловдив, Бойчиновци и Ловеч.Отговор от страна на институциите по така поставените искания все още няма.След приключване на протестите по места, ще се вземе решение дали протестите ще продължат под други законни форми на недоволство.", "date": "2017.11.23", "title": "Продължават протестите на служителите на затворите"}
{"url": "https://offnews.bg/drugi/barselona-pusna-vezenkov-v-natcionalnia-otbor-669854.html", "text": "Звездата на националния отбор по баскетбол на България Александър Везенков се завърна на родна земя за предстоящите мачове от световните квалификации. Везенков кацна късно вечерта, като до последно се изчакваше дали ще бъде освободен от клубния си тим Барселона. Нашите започват участието си в квалификациите на утре от 19:00 часа в \"Арена Ботевград\" срещу Финландия.“Беше много трудна седмица. Първоначално искам да благодаря на Барселона и на треньора, че ме пуснаха да дойда да играя. Те осъзнаха колко са важни за мен тези двубои. Искам да благодаря и на семейството ми и на приятелите, защото това наистина бе една много различна и трудна седмица.Трябва да се намери баланса в комуникацията. Аз говорих с ръководството, те говориха с мен. До последно чакахме да разберем дали някой ще е контузен, дали ще има проблеми. Треньорът и ръководството много ми помогнаха, говорихме почти всеки ден. Те искаха да ме пуснат, след като осъзнаха колко е важно за мен това в психологически аспект. Мисля, че това беше най-доброто решение.Много съм мотивиран за предстоящите квалификации. Виждам момчетата как тренират и че са готови. Не трябва да се пренавиваме. Отиваме да играем за първи път през сезона. Финландия също ще са без ключови играчи, но това не бива да не успокоява. Треньорът си знае най-добре работата и плановете. Вече говорих с момчетата и треньора и мисля, че ще изиграем един добър мач.Много ще се радвам залата да е пълна в петък. Мисля, че може да се постигне. Показахме и ние, и феновете, че заслужаваме залата да е пълна, баскетболът да е на високо ниво и защо не това да е един добър старт за бъдещето. Най-хубавото за мен е, че играя в Ботевград, където са майка ми и баща ми. Хората ще са много важен фактор.Не знам какви са очакванията на хората, но аз познавам Финландия. Знам, че имат играчи от Еврокъп, имат играчи, които са на много високо ниво. Макар че тримата най-добри на 99% няма да дойдат, Финландия си остава опасен отбор, с добра физика. Не трябва да ги подценяваме. Надявам се те да подценят нас.В баскетбола са трудни нещата, но се надявам да се променят. Хората искат да гледат най-добрите и това заслужават”, завърши Везенков.", "date": "2017.11.23", "title": "Барселона пусна Везенков в националния отбор"}
{"url": "https://offnews.bg/offtopic/nashe-kuche-pleni-sartceto-na-zvezdata-dzherard-batlar-669878.html", "text": "Актьорът Джерард Бътлър е с пленено сърце и то от българско куче. Това се разбра от негов пост във фейсбук.Холивудската звезда написа в социалната мрежа:И публикува умилителна снимка с българското си кученце.Напоследък Бътлър често-често идва у нас. През лятото той обяви, че ще снима в България екшъна \"Код:ангел\", в който освен главната роля той ще е и копродуцент.", "date": "2017.11.23", "title": "Наше куче плени сърцето на звездата Джерард Бътлър"}
{"url": "https://offnews.bg/politika/noviat-zam-shef-na-parlamenta-az-sam-voenen-poluchavam-zadacha-i-ia-669877.html", "text": "Новият зам.-шеф на парламента Емил Христов направи кратко изявление пред журналисти днес, след като бе избран на мястото на Цвета Караянчева, която пък стана председател на НС. Христов благодари на ГЕРБ, че е бил забелязан и предложен.\"Уверен съм, че Караянчева ще се справи добре\", каза Христов запитан за своята съпартийка и трусовете около назначаването ѝ.Христо сподели още, че кандидатурата му е издигната по време на среща на ПГ на ГЕРБ, както и че предложението е било съгласувано с партньорите във властта от Патриотичния фронт.Той разказа, че като зам.шеф на парламента ще ползва опита си като председател на общинския съвет в Стара Загора.\"Градът се превърна в образец на това как властите трябва и могат да работят заедно. Предполагам, че това е и част от мисълта на ръководството, за да ме издигнат\", каза новият зам.-председател на парламента. Христо е ръководил и военен батальон, като от това също ще ползва умения: \"Аз съм военен, като получа задача я изпълнявам\".", "date": "2017.11.23", "title": "Новият зам.-шеф на парламента: Аз съм военен, получавам задача и я изпълнявам"}
{"url": "https://offnews.bg/tenis/grigor-dimitrov-blagodari-na-ekipa-si-sled-triumfa-v-london-669881.html", "text": "\"Искам да благодаря на целия ми отбор за безрезервната подкрепа тази изминала година. Беше невероятно пътешествие, не бих могъл да го направя без тях. Това беше изцяло отборна победа!\"Така първата ни ракета в тениса Григор Димитров благодари на екипа си вчера, след като в неделя спечели най-голямата титла в кариерата си досега - финалите на ATP.Ключова фигура в екипа е треньорът му Дани Валверду, с когото заедно преминаха през най-големия срив в класирането на българина - през лятото на 2016 г. той падна до №40, след като преди това беше осмият най-добър тенисист в света.Сега той завърши сезона като №3, след само двама тенисисти - Рафаел Надал и Роджър Федерер.", "date": "2017.11.23", "title": "Григор Димитров благодари на екипа си след триумфа в Лондон"}
{"url": "https://offnews.bg/112/namushkaha-tri-momcheta-pred-diskoteka-v-blagoevgrad-sled-spor-za-momi-669852.html", "text": "Момче намушка други трима младежи след скарване за момиче, предаде Нова тв.Инцидентът е станал снощи пред дискотека в Благоевград.След спречкването момчето проследило останалите до такситата и ги нападнало. Двама от ранените са намушкани в корема и в момента ги оперират. Третият е с рана на крака.", "date": "2017.11.23", "title": "Намушкаха три момчета пред дискотека в Благоевград след спор за момиче"}
{"url": "https://offnews.bg/zdrave/pijte-po-tri-kafeta-na-den-pomaga-no-ne-i-s-tortichka-ne-i-ako-ste-669851.html", "text": "Пиенето на три до четири чаши кафе на ден е свързано с ползи за здравето по отношение на много заболявания. Изводът е на учени, анализирали 218 проучвания за въздействието на кафето. Резултатите от работата на екипа, ръководен от Робин Пул, специалист по обществено здраве в британския Университет в Саутхемптн, бяха публикувани в британското медицинско списание .Такава консумация на кафе е свързана с 19% по-нисък риск от смърт от сърдечно-съдово заболяване, 16% - от коронарна болест на сърцето и 30% по-нисък риск от смъртност от инсулт. Установена е връзка между консумацията на кафе и намаляването на риска от диабет тип 2, цироза на черния дроб, деменция и някои видове рак, включително на простатата, на кожата.Три или четири чаши кафе обаче не са полезни за абсолютно всички. При бременните жени и при тези със значителен риск от фрактури това не е препоръчително.Пиенето на повече от четири чаши кафе на ден не е свързано със здравословни проблеми, но положителния ефект от кафето намалява.Всъщност не толкова кафето, колкото захарта крие рискове за здравето. Лошото е, че често то се консумира заедно с продукти, съдържащи рафинирана захар, вредни мазнини, предупреждава проф. Елисео Гулар от , цитиран от Би Би Си.Намалява ли кафето хроничните заболявания и смъртта? Просто не знаем, отговаря честно той. Трябва ли лекарите да препоръчват пиенето на кафе като превантивна мярка срещу заболявания? Трябва ли хората да започнат да пият кафе по здравословни причини? Отговорът и на двата въпроса е \"Не\", отговаря той.", "date": "2017.11.23", "title": "Пийте по три кафета на ден - помага, но не и с тортичка, не и ако сте бременна"}
{"url": "https://offnews.bg/dom/10-polezni-idei-kak-da-zashtitite-kolednata-si-elha-ot-domashnite-liub-669868.html", "text": "Всички знаем, че по Коледа домашните ни любимци стават малко по-активни от обикновено. Радват се на по-голямо внимание, на вкусни награди и особено много се радват на празничната украса и по-точно на коледните елхи.След като сте намерили перфектното дръвче и сте успели да го украсите както искате, имате точно 5 минути да му се порадвате, преди някой домашен любимец да скочи на него или да изяде половината играчки.Ето защо ви представяме 10 шеговити идеи, които обаче могат наистина да ви помогнат да предпазите коледната си елха и да спасите празничното настроение.Предпазните мерки са насочени основно към котките, тъй като те сякаш се хипнотизират от стъклените украси и успяват да нанесат повече щети.", "date": "2017.11.23", "title": "10 полезни идеи как да защитите коледната си елха от домашните любимци (галерия)"}
{"url": "https://offnews.bg/obshtestvo/karti-chisti-izvozva-nachaloto-na-vseki-remont-669870.html", "text": "Услугата кърти, чисти, извозва е в началото на всеки . Затова е много съществено тя да бъде извършена от професионалисти, за да няма фалстарт още в началото на реализацията на плановете ви за новата визия вкъщи, в офиса, на вилата. В повечето случаи се налага къртене и разрушаване на старата, понякога грозна или некомфортна част от пространството, за да може да се получи мечтаният уют, функционалност и удобство. Имайте предвид, че когато услугата се прави от неспециалисти, това винаги си личи и създава проблеми при изпълнение на следващите строително-ремонтни дейности.Когато търсите изпълнител за тази свързана с много мръсотия и опасности дейност, трябва да съобразите няколко неща. Първо трябва да се постараете възможно най-ясно да обясните на екипа на избраната от вас фирма какво точно искате да бъде извършено във вашия имот, както и какви са материалите, които ще се пробиват, какви съоръжения или постройки ще се демонтират или разрушават. Ако имате затруднения с описанието на определени материали, можете да потърсите помощ от по-компетентен от вас познат или пък да информирате изпълнителя на услугата кърти, чисти, извозва, че не сте запознати в тази сфера.Определянето на точните работи ще ориентира фирмата какви инструменти и какъв екип и оборудване ще е нужен за качественото осъществяване на задачата. По принцип утвърдилите се фирми на пазара, които са доказали професионализма си, правят огледи на обекта, ако става дума за по-голям обем дейности. Ако обаче ви е необходимо къртене примерно само на подпрозоречна стена или пък рамка на врата, то оглед не е необходим. В този случай от фирмата ще искат да знаят материала, който ще се разбива. Много често екипът може да се ориентира за последното, ако обясните дали например обектът е панелен, ново строителство и т.н.Добре е предварително да обсъдите с извършителя как да защитите помещенията от мръсотията и прахта. Опитните специалисти ще ви дадат насоки как да направите това с минимални усилия според това какво точно ще се изпълнява в имота ви. При всички случаи тази информация ще ви е ценна и за в бъдеще при изпълнение на строителни и ремонтни дейности. Освен това е задължително да помислите за извозване на строителните отпадъци. Наемете фирма, която предлага .Въпреки, че хората обикновено мислят за услугата кърти, чисти, извозва като за груба работа, всъщност доста често тя е свързана и с много фино изпълнение. Например, при демонтаж на прегради, съоръжения, стени трябва да се внимава къртенето и рязането да не навреди на цялостната конструкция и дизайн или пък да не предизвика сериозни проблеми при следващите планирани дейности. Демонтажът на прозорци и врати също трябва да се изпълнява внимателно, за да може лесно и бързо да се поставят новите на тяхно място. Разбираемо е, че в такава ситуация не може да се доверите на комшията, братовчеда или далечен познат, защото има голям чук или пък сте чули, че всичко му се отдава.Тъй като услугата кърти, чисти, извозва всъщност непрекъснато е изправена пред нови предизвикателства, като например да разбива бетон, тухли, фаянс, гранитогрес, теракота, камък и др., за всяка ситуация е необходимо да има и подходящ инструмент.", "date": "2017.11.23", "title": "Кърти, чисти, извозва – началото на всеки ремонт"}
{"url": "https://offnews.bg/temida/prokuraturata-povdigna-obvinenia-za-ubijstvoto-v-hipodruma-669862.html", "text": "Софийска градска прокуратура повдигна обвинение за убийството в кв. „Хиподрума“. Обвинен за убийството е мъж с инициали Я.Х. Според държавното обвинение на 21 ноември той умишлено е умъртвил свой познат с огнестрелно оръжие и нож. В резултат на това на пострадалия са нанесени наранявания, несъвместими живота.С постановление на прокурор от СГП от 22 ноември 2017 г. мъжът е задържан за срок до 72 часа с оглед осигуряване явяването му пред съда за определяне на мярка за неотклонение „задържане под стража“.Установяването и задържането на извършителя е резултат от своевременните действия на СДВР по разследването на случая.Процесуално-следствените действия продължават.", "date": "2017.11.23", "title": "Прокуратурата повдигна обвинения за убийството в Хиподрума"}
{"url": "https://offnews.bg/politika/emil-hristov-e-noviat-zamestnik-predsedatel-na-parlamenta-669857.html", "text": "Емил Христов от ГЕРБ е новият зам.-председател на парламента. В Народното събрание кандидатурата на Христов бе единствена и бе приета със 123 гласа \"за\", 7 \"против\", 48 \"въздръжал се\".Христов седна на мястото на Цвета Караянчева, която стана председател на НС след оставката на Главчев.Преди да стане депутат, Христов бе председател на общинския съвет в Стара Загора.До оставката на Главчев се стигна след бурен скандал в Народното събрание с БСП. Шефът на парламента отне думата на Корнелия Нинова грубо и я отстрани от заседание. От БСП поискаха оставката на Главчев и два дни по-късно я получиха в името на \"парламентарния мир\".", "date": "2017.11.23", "title": "Емил Христов е новият заместник-председател на парламента"}
{"url": "https://offnews.bg/drugi/izprashtame-petima-na-svetovnoto-po-shtangi-v-anahajm-669864.html", "text": "България ще участва с трима мъже и две жени на започващото във вторник световно първенство по вдигане на тежести, информираха от федерацията по щанги.Шампионатът е в Анахайм, САЩ от 28 ноември до 5 декември и ще бъде в същата зала, в която през 1984 г. се състоя турнирът по щанги от Олимпийските игри в Лос Анжелис. И тогава половината свят не участва, но поради бойкот на Източния блок, начело със Съветския съюз.Сега също редица от водещите в този спорт пропускат първенството заради допинг наказания и пълна неразбория около повторни тестове години по-късно.България обаче е сред участниците и има своите шансове. „Не искам да нагнетяваме предварително напрежение сред нашите състезатели. Проведохме добра подготовка, дано няма контузии и дано всеки съумее да даде максимума точно когато трябва.Искам отново да благодаря на личните треньорите и наставниците по места, като настоявам да изпишете имената им, защото те вършат апостолска дейност по центровете,“ заяви преди заминаването старши треньорът Иван Иванов.Ето и кои ще представят Българи в Анахайм: ЖЕНИ:  48 кг Даниела Пандова (от Сливен, треньор Севдалин Минчев)  63 кг Галя Шатова (Карлово, треньор Иван Мухов)МЪЖЕ:  62 кг Владимир Урумов (Черно море Варна, тр. Живко Томов)  94 кг Георги Шиков Марица (Пловдив, тр. Борислав Налбантов) 105 кг Васил Господинов (Асеновград, тр. Лъчезар Кишкилов)Българите заминават в събота, 25 ноември с полет през Истанбул. На шампионата в Анахайм ще участват 213 мъже и 159 жени.", "date": "2017.11.23", "title": "Изпращаме петима на световното по щанги в Анахайм"}
{"url": "https://offnews.bg/gimnastika/bivshiat-lekar-na-amerikanskite-gimnastichki-zaplashen-sas-zatvor-do-4-669865.html", "text": "Бившият лекар на националния отбор на САЩ по спортна гимнастика Лари Насар е заплашен със затвор между 25 и 40 години заради сексуални посегателства над състезателки.Срещу 54-годишния медик беше заведено съдебно дело, след като седем момичета го обвиниха, че е упражнявал над тях тормоз по време на лечение в дома му в Лансинг, щата Мичиган, както и в клиниката му.\"Толкова съжалявам за всички въвлечени. Това беше кибритена клечка, която се превърна в горски пожар, изгубих контрол. Моля се всеки ден за прошка, просто искам изцеление, мисля, че е време\", заяви Насар, цитиран от ESPN.Носителката на 3 златни олимпийски медала Габи Дъглас пък стана поредната гимнастичка, обвинила в сексуален тормоз Лари Насар.Тя се присъедини към съотборничките си - олимпийската шампионка от Лондон 2012 Макайла Марони, и Али Райсман, друга златна медалистка, които разкриха, че в продължение на години докторът е злоупотребявал с тях.\"През годините бяхме принудени да си мълчим, а някои от нещата, които преживяхме, бяха много болезнени\", заяви Дъглас.В момента Насар е арестуван и очаква присъда по обвинения в разпространение на детска порнография и сексуален тормоз на повече от 130 жени.Част от момичетата, които обвиниха бившия лекар на тима по гимнастика присъстваха на заседанието на съда в сряда. На него Насар се призна за виновен, обяснявайки, \"че е проникнал в жертвите си без медицинска цел и без да има тяхното съгласие\".", "date": "2017.11.23", "title": "Бившият лекар на американските гимнастички заплашен със затвор до 40 години"}
{"url": "https://offnews.bg/politika/okonchatelno-otnemat-registratciata-na-neizpravni-avtomobili-669800.html", "text": "Властите ще отнемат регистрацията на автомобилите, които не издържат годишния технически преглед.Това става възможно след приетите на второ четене , с които в преходните и заключителни разпоредби беше променен Законът за движение по пътищата. Новоприетият текст гласи:Изискването ще влезе в сила през пролетта на следващата година. С новите текстове се регламентира между администрациите на транспортното министерство и МВР да се обменят технически данни за регистрираните превозни средства и за периодичните им технически прегледи. МВР пък ще обменя информация с държавите от ЕС информация за правния статут на превозните средства и за неговата регистрация в съответната държава. Това ще става чрез използването на електронна мрежа, включваща данни от националните електронни бази от данни.С промените от следващата година се регламентира и тестовото внедряване на системата eCall. Това е спешно повикване към тел. 112, направено от превозно средство при катастрофа. Системата подава спешен сигнал при задействане на въздушните възглавници на автомобила и подава автоматичен сигнал за точното време и място на катастрофата. Системата може да бъде задействана и ръчно, като сигналът се пренася чрез мобилните мрежи и може да осъществява звукова връзка между пътниците в превозното средство и най-близкия център за приемане на спешни повиквания.Към момента системата ще работи само с новопроизведени автомобили, които вече задължително трябва да имат такава система. Отново с промени в преходните и заключителни разпоредби се регламентира редът за получаване на т. нар. \"синя карта\". Такова разрешение могат да получат чужденци, които са висококвалифицирани работници по смисъла на Закона за трудовата миграция и трудовата мобилност. Картата ще важи за срок от четири години. В случай че срокът на трудовия договор е по-малък, разрешението се издава за срока на договора, удължен с три месеца, като може да се подновява при наличие на основания за преиздаването му.", "date": "2017.11.23", "title": "Окончателно: Отнемат регистрацията на неизправни автомобили"}
{"url": "https://offnews.bg/politika/parlamentat-oblekchi-vnosa-na-rabotnitci-ot-treti-strani-669871.html", "text": "Разрешение за пребиваване и работа тип \"синя карта на ЕС\" ще могат да получават висококвалифицирани работници от трети страни, като това ще става при облекчени условия. Промените засягат сроковете за издаване на синя карта, която към момента се издава за една година с възможност да се поднови за още една без ограничение в броя на подновяванията. Сега вече лимитът ще бъде увеличен до 4 години.Текстовете срещнаха съпротивата на синдикатите, които смятат, че така се поставят в неравностойно положение българските работници и респективно работещите в ЕС. По време на дебатите при промените на второ четене в Закона за МВР депутатът Пенчо Милков от БСП каза, че подобни промени не би трябвало да минават през закона за вътрешното министерство. Социалистите не отричат, че има проблем с работната ръка в страната, но промените щели да дадат възможност на работодателите да \"извиват ръцете\" на работниците в България, като дават възможност на чужденци да работят на техните места. Юлиан Ангелов от Обединените патриоти обясни, че текстовете касаят хора с български произход и с тях се решават проблемите с квалифицирана ръка. Тодор Байчев от БСП не отрече необходимостта от висококвалифицирани кадри, но смята, че акцентът трябва да е върху образованието, което да произвежда кадри за бизнеса. \"На хората, които са останали тук им казваме – или ще работите при заплати каквито ви дадем или ще внесем хора отвън. Това ще се отрази на хората, които искат да останат тук и да работят\", каза Байчев. Красимир Богданов от ОП контрира социалистите, които по принцип били подкрепили спешни мерки за справяне с демографската криза, а сега, когато имало конкретни предложения, те ги отхвърляли. По време на дебатите Христиан Митев от групата на патриотите поиска в закона за трудовата миграция да се заложи по-висок коефициент на чужденците, които нямат българско гражданство, но могат да заемат определени длъжности. Към момента има изискване това да става при 10 процента наети от български работодатели чужденци. Митев предложи този коефициент да стане 25, но след като Данаил Кирилов от ГЕРБ възрази, че това е сериозна промяна и по него не е имало постигнат консенсус, предложението беше оттеглено. Приети бяха и текстове, които разрешават възможностите на МВР и пожарната да сключват договори за охрана и пожарогасене срещу заплащане. Депутатите разшириха списъка на обектите, които могат да се възползват от услугите на МВР, но срещу съответното заплащане.Предложението среща сериозен отпор от левицата. Депутатите от БСП смятат, че така в МВР ще влизат безотчетни средства, а договорите няма да подлежат на контрол. Според Иван Иванов тази практика може да се окаже деструктивна за МВР. По думите му пожарната дейност е грижа на държавата и не може да бъде платена. Сега се предлага пожарната да се превърне в генератор на приходи за МВР. Цветан Цветанов отговори, че текстовете ще решат проблема с недостига на пожарникари, като приходите ще бъдат пренасочени за осигуряването на допълнително 70 нови служители. От БСП обаче смятат, че в бюджета за следващата година умишлено е заложен по-малък брой служители в МВР, като така се поддържа некомплект от 10 процента. В същото време в малките населени места пожарните са орязани с до двама служители. От БСП се опасяват, че тези промени ще доведат и до загубата на човешки животи.Красимир Янков критикува действията на депутатите от ГЕРБ, които се отказаха от идеята за създаване на нова фирма в МВР, но в същото време превръщат министерството в търговско дружество. \"Закрихте дружеството, но в същото време продължавате с подписването на договори за услуга, която трябва да е гарантирана. Това е абсурд. Вие се противопоставихте още в първия мандат на управлението си срещу това МВР да бъде използвано като търговско дружество, но в същото време позволявате това да е практика, в която МВР ще може допълнително да договаря средства\", коментира Янков. Според Цветан Цветанов обаче тук не ставало въпрос за стопанска или търговска дейност, а за \"дейности, които трябва да бъдат заплатени\". Той атакува БСП за закриването на СОТ МВР, което можело да охранява национални обекти и това било гарант за сигурността.Тези средства ще са извън контрола на обществото и парламента, смята Красимир Янков, който изрази опасения, че тези пари могат да бъдат използвани и за \"недобросъвестни намерения\", като даде примери от управлението на МВР при Цветан Цветанов, които довели до \"достатъчно наслагвания в обществото\" и отношението на хората към МВР. ", "date": "2017.11.23", "title": "Парламентът облекчи 'вноса' на работници от трети страни"}
{"url": "https://offnews.bg/politika/dps-poiska-vlastta-i-ne-izkliuchi-izbori-nikakvo-predsedatelstvo-ne-m-669855.html", "text": "ДПС открито поиска властта и отново се обяви за \"демонтиране\" на националистите от управлението на страната, защото \"правителство, в което вкарваш националистите... е шамар върху европейското лице на България\".Думите са на зам.-председателя на Движението Йордан Цонев от интервю по Нова тв тази сутрин. На въпрос иска ли ДПС властта той отговори:\"Ще ви цитирам покойния президент д-р Желев, Бог да го прости: \"Политическите партии не участват в политическия процес за купата на Съветската армия, участват за властта. Отговорът е \"Да\", ДПС участва в политическия процес, за да печели власт, за да реализира програма. Няма свян, няма срам. Избирателите не ти гласуват доверие, за да стоиш в опозиция и да ръкопляскаш как се изпълняват чужди програми\".Той бе категоричен, че ДПС не се различава от останалите партии в страната и че върху ДПС е лепнато клеймо за обръчи от фирми от \"определени среди, определени кръгове, определени политически сили\".\"Вижда се при всяка политическа партия, при всяко управление верността на думите на господин Доган - че обръчите от фирми ги има около всички политически партии, че това е диагноза на българския политически живот, а не е диагноза на ДПС. Колко пъти да го повторим и в колко студиа?\", попита Цонев и призна, че недостатъците на останалите партии не са чужди на ДПС, защото са част от политическия живот.Но, заяви той, имаме принципи, от които не отстъпваме - няма да влезем в коалиции, които не са европейски, които не отговарят на цивилизационния ни избор.Според него у нас е демонстрирало, че Европа подкрепя ГЕРБ, Борисов, но не и кабинет с националисти в него.\"Дойде Таяни сам. Лидерите на основните фракции в Европейския парламент винаги ходят с Таяни преди началото на председателство. И тримата лидери на големите основни фракции не дойдоха в България, дойдоха заместниците им. В европейската политика има знаци. Участието на тези партии във властта Европа не одобрява. ГЕРБ има подкрепата на Европа като част от ЕНП. Борисов също има подкрепата на ЕНП, но тази коалиция няма подкрепата на Европа, колко пъти да ви го кажа?\", каза Цонев.Неговата оценка след последната политическа седмица е, че коалицията у нас вече е тройна: ГЕРБ, националистите и Воля.\"Две важни гласувания през последната седмица бяха спасени от Воля. Коалицията е тройна вече - националисти, ГЕРБ и Воля. Воля е вече във властта\", каза Цонев.Той заяви, че ДПС не се интересуват толкова от това, а \"единственото, което ни вълнува е националистите да не бъдат във властта\", защото \"политиката на сегрегация на етнически и религиозен прицип на Балканите води до много, много тежки последици\".Според него националистите трябва да слязат от властта, след което \"ще обследваме всички останали опции, ще видим дали е в интерес на страната едното, второто, третото, дали ГЕРБ са готови, дали БСП са готови ако не, ще отидем на избори\".Никакво председателство не може да бъде параван, зад който да крием националистите на власт, заяви Йордан Цонев.", "date": "2017.11.23", "title": "ДПС поиска властта и не изключи избори. Никакво председателство не може да е параван за националисти, заяви Йордан Цонев"}
{"url": "https://offnews.bg/futbol/vsichki-rezultati-i-golmajstori-ot-shampionskata-liga-669848.html", "text": "С изиграването на втората серия от мачове Шампионската лига станаха ясни имената на половината 1/8-финалисти, които напролет ще се изправят в елиминационните сблъсъци. Към вече класиралите се ПСЖ, Байерн, Манчестър Сити, Тотнъм, Бешикташ и Реал Мадрид се присъединиха отборите на Челси и Барселона.\"Гражданите\", турския тим, каталунците и \"шпорите\" си осигуриха първите места в своите групи. Манчестър Юнайтед също на практика се е класирал, като осуетяването на това минава през почти фантастичен сценарии - загуба със седем гола разлика у дома срещу ЦСКА Москва и победа на Базел над Бенфика като гост.Всички резултати и голмайстори:Шампионска лига, групова фаза - 5-и кръг:Група \"А\":ЦСКА (Москва) - Бенфика 2:01:0 Шенников (13)2:0 Жардел (56-а)Базел - Манчестър Юнайтед 1:01:0 - Ланг (89)Група \"В\":Андерлехт - Байерн (Мюнхен) 1:20:1 - Левандовски (51)1:1 - Ани (63)1:2 - Толисо (80)Пари Сен Жермен - Селтик 7:10:1 - Дембеле (1)1:1 - Неймар (9)2:1 - Неймар (22)3:1 - Кавани (28)4:1 - Мбапе (35)5:1 - Верати (75)6:1 - Кавани (79)7:1 - Алвеш (80)Група \"С\":Карабах - Челси 0:40:1 Азар (21-д)0:2 Вилиан (36)0:3 Фабрегас (73-д)0:4 Вилиан (85)Атлетико Мадрид - Рома 2:01:0 - Гризман (69)2:0 - Гамейро (85)Група \"D\":Ювентус - Барселона 0:0Спортинг (Лисабон) - Олимпиакос 3:11:0 - Бас Дост (40)2:0 - Сезар (45)3:0 - Бас Дост (66)3:1 - Офое (86)", "date": "2017.11.23", "title": "Всички резултати и голмайстори от Шампионската лига"}
{"url": "https://offnews.bg/obshtestvo/8-mesta-v-sofia-bez-voda-dnes-669832.html", "text": "На 8 места в София водата ще бъде спряна днес заради планирани ремонти, съобщи \"Софийска вода\".В ж.к. \"Люлин\" 5 няма да има вода от 10 до 20 ч. в бл. 516, бл. 517, бл. 518, бл. 521, ул. 502. В ж.к. \"Банишора\" няма да има вода от 9:30 до 16:30 часа на ул. „Враня“ от ул. „Шумен“ до ул. „Алдомировска“.В Центъра водата ще бъде спряна от 10 до 16 ч. на ул. „Средна гора“ от ул. „Цар Симеон“ до ул. „Кирил и Методий“ .В кв. Подуяне също няма да има вода. Тя ще бъде спряна от 23 часа на 23 ноември до 6 часа на 24 ноември 2017 г. заради подмяна на спирателен кран на ул. „Оборище“ от бул. „Евлоги и Христо Георгиеви“ до ул. „Васил Друмев“, ул. „Оборище “, ул. „Мърфи“, ул. „Русалка“, ул. „Алеко Константинов“. Ако работите продължат над 12 часа, ще има водоноска на ъгъла на улиците „Русалка“ и “Алеко Константинов“.Във вилна зона „Косанин дол“ водата ще бъде спряна от 10 до 19 часа на ул. „Попов извор“, ул. „Забел“, ул. „Карачаир“, ул. „Пепелив рид“, ул. „Мразовец“, ул. „Любелия“ и комплекс „Бяла черква“.Вода няма да има и във вилна зона „Симеоново – Драгалевци“ от 10 до 17 часа на ул. „Проф. Борис Йоцов“ – от №25 до №39ул. „Огюст Дозон“ от ул. “Проф. Борис Йоцов“ до ул. „Георги Заркин“, ул. „Шарколия“ от №4 до ул. „Огюст Дозон“.Във \"Враждебна\" тя ще бъде спряна от 9:30 до 17:30 часа на ул. 2 от ул. 61 до бул. „Ботевградско шосе“.В кв. „Орландовци“ се налага спиране на водоподаването от 9 до 19 часа на ул. \"Вела Чорбова\" от ул.\" Арда\" до ул. \" Училищна\",ул. \"Кестен\" от ул. \"Магда Петканова\" до ул.\" Вела Чорбова\".", "date": "2017.11.23", "title": "8 места в София без вода днес"}
{"url": "https://offnews.bg/politika/volia-osiguri-kvorum-sled-tova-napusna-parlamenta-669860.html", "text": "Парламентарната група на ВОЛЯ напусна парламента в знак на протест срещу червения депутат Иво Христов и неговото изказване, че 80 процента от българите са \"дебили\". Марешки и компанията напуснаха залата, но след като се регистрираха.В началото на пленарния ден бизнесменът политик изнесе декларация от трибуната на НС и заяви, че този, който определя хората за 80% дебили, може и да ги прати в концлагер, защото така му изнася.Предупреждението за протест Марешки отправи още миналата седмица. Тогава от ВОЛЯ заявиха, че няма да се регистрират или ще напускат зала, когато Иво Христов е там. Тази сутрин изпълниха заканата си, но след като осигуриха кворум за заседанието.Вчера в парламента Марешки направи прогноза, че депутатът от БСП Иво Христов скоро ще подаде оставка.", "date": "2017.11.23", "title": "ВОЛЯ осигури кворум, след това напусна парламента"}
{"url": "https://offnews.bg/obshtestvo/slanchevo-do-16-gradusa-dnes-669834.html", "text": "Днес над по-голямата част от страната ще е предимно слънчево. Минималните температури ще са между -1 и 4 градуса, а максималните - от 11 до 16, показва прогнозата на НИМХ-БАН.Над източните райони почти през целия ден ще има ниска облачност, но само на отделни места ще преръми. В Дунавската равнина и Източна България ще се появи слаб вятър от изток-североизток.Атмосферното налягане е малко по-високо от средното за ноември и още малко ще се повиши.Над планините ще преобладава слънчево време. Повече облаци ще има главно преди обяд над масивите в източната половина на страната. Ще духа умерен до силен северозападен вятър. Температурите ще продължат да се повишават и максималната на височина 1200 метра ще е около 9°, на 2000 метра – около 3°.По Черноморието ще преобладава облачно време. На отделни места ще преръми, а в сутрешните часове ще се образува мъгла. Ще духа слаб вятър от изток-североизток. Максималните температури ще са 10-12°. Температурата на морската вода е 12-13°. Вълнението на морето ще е 1-2 бала.", "date": "2017.11.23", "title": "Слънчево, до 16 градуса днес"}
{"url": "https://offnews.bg/offtopic/vitc-na-denia-mis-balgaria-ne-e-makedonka-669842.html", "text": "Македония отрича новината, че новата Мис България е македонка...", "date": "2017.11.23", "title": "Виц на деня: Мис България не е македонка"}
{"url": "https://offnews.bg/sviat/zhestoki-merki-za-sigurnost-v-niu-jork-za-denia-na-blagodarnostta-669849.html", "text": "Властите в Ню Йорк вземат строги мерки за сигурност заради очакваните днес масови улични празненства в града за Деня на благодарността - един от най-почитаните празници в САЩ, предаде Асошиейтед прес, съобщи БТА.Камиони, натоварени с пясък и полицаи с точен мерник ще се смесят с празнуващите улични тълпи в профилактично усилие да се избегне трагедия в една година, белязана от поредица от масови убийства в САЩ.Централно внимание на правоохранитените органи е насочено към традиционния парад, организиран от универсалния магазин \"Мейсиз\" - едно от най-масовите улични събирания в Ню Йорк. АП припомня, че в миналогодишен брой на англоезично списание на екстремистката групировка \"Ислямска държава\" именно празничното шестие за Деня на благодарността се споменава като \"отлична мишена\" за атака.Десетки огромни камиони, натоваени с пясък и тежащи по над 32 тона, ще са готови да преградят движенето по всяко кръстовище от 3-километровия маршрут на шествието от Сентрал парк до големия магазин на \"Мейсиз\" на 34-а улица.Полицаи с автоматично оръжие и с преносими детектори за радиация ще сноват сред тълпите, а снайперисти по покривите ще наблюдават прозорците на сградите и балконите за всяко съмнително движение по тях.Шествието ше започне в 9 ч сутринта и ще се предава на живо по телевизия Ен Би Си. В него ще участват редица холивудски и поп знаменитости.", "date": "2017.11.23", "title": "Жестоки мерки за сигурност в Ню Йорк за Деня на благодарността"}
{"url": "https://offnews.bg/sviat/bangladesh-i-mianmar-se-sporazumiaha-za-vrashtane-na-bezhantcite-rohin-669875.html", "text": "Бангладеш и Мианмар постигнаха споразумение за връщането на хиляди бежанци рохинги, избягали от преследвания в родината си. Двете страни са подписали споразумение. За момента обаче не са ясни детайлите по него. \"Готови сме да ги приемем обратно възможно най-скоро, след като Бангладеш ни изпрати формулярите\", каза Мийнт Кяйн, постоянен секретар в мианмарското министерство на труда, имиграцията и населението, цитиран от Би Би Си и БТА.Преследването на мюсюлманите рохинги от страна на мианмарската армия бяха определени като \"етническо прочистване\" от редица държави и от ООН. Операцията на военни и милиции бе в отговор на въоръжени атаки на бунтовници рохинги. От нейното начало през август в съседен Бангладеш избягаха 620 хиляди рохинги, много от които с огнестрелни рани и обгаряния. Квалификацията на САЩ за \"етническо прочистване\" не се отличава много от обвиненията към Мианма, отправени от висши представители на ООН през първите дни на хуманитарната криза, отбелязва Ройтерс.В интервю за Ройтерс руският посланик в Мианма Николай Листопадов разкритикува като \"прекомерна външна намеса\" констатацията на САЩ, че действията на мианмарската армия срещу рохингите са \"етническо прочистване\". По думите му това няма да помогне за решаване на проблема а напротив - \"ще утежни положението, ще налее масло в огъня\".", "date": "2017.11.23", "title": "Бангладеш и Мианмар се споразумяха за връщане на бежанците рохинги"}
{"url": "https://offnews.bg/sviat/bivshiat-vitceprezident-mnangagva-stava-prezident-na-zimbabve-obeshta-669882.html", "text": "Бившият вицепрезидент на Зимбабве Емерсон Мнангагва, който се завърна вчера от изгнание, ще положи в петък клетва като президент на страната на мястото на подалия оставка Робърт Мугабе. По време на митинг в столицата Хараре Мнангагва обяви, че страната влиза в нов етап на демокрацията. \"Народът каза думата си. Гласът на народа е глас Божи\", каза Мнангагва пред хиляди поддръжници, събрали се пред централата на управляващата партия ЗАНУ-ПФ, цитиран от Ройтерс и БТА.93-годишният Мугабе подаде оставка, след като миналата седмица властта беше завзета от армията, а президентът беше поставен под домашен арест. Мугабе не спази поставения му ултиматум от управляващата партия и срещу него започна процедура за импийчмънт. В крайна сметка президентът все пак подаде оставка във вторник, когато вече бяха започнали дебатите за импийчмънт.С това беше сложен край на управлението му, продължило близо 40 години. Навремето Робърт Мугабе бе прославян като герой от борбата за национално освобождение на Зимбабве, но впоследствие той се превърна в диктатор.Емерсон Мнангагва се завърна в родината си вчера. Той избяга в Южна Африка, след като беше уволнен от Мугабе в началото на ноември, защото се страхуваше за живота си.Речта на 75-годишният Емерсон Мнангагва бе първата му публична изява след пристигането му от чужбина. В нея той благодари на въоръжените сили за това че са успели по мирен път да поемат контрола в страната.По-рано днес той се срещна с Мугабе, а след това разговаря и с военни командири, каза пред ДПА служител от министерството на информацията.През това време хиляди зимбабвийци чакаха с часове под жаркото слънце пред сградата на ЗАНУ-ПФ с надеждата да зърнат новия си лидер.", "date": "2017.11.23", "title": "Бившият вицепрезидент Мнангагва става президент на Зимбабве, обеща 'нова демокрация'"}
{"url": "https://offnews.bg/temida/zadarzhaha-politcaj-s-podkup-v-haskovo-669885.html", "text": "Полицай от Хасково е задържан при специализирана акция на \"Вътрешна сигурност\" към МВР-София.По непотвърдена информация операцията е започнала вчера следобед, когато служителите на реда са нахлули в двора на \"Пътна полиция\" - Хасково, съобщава БНТ.Задържаният е служител в бюро \"Регистрации\" на автомобилите. Акцията е била предприета след сигнал за искани подкупи. От Окръжната прокуратура в Хасково заявиха, че ще дадат официална информация по-късно пред деня.По информация на bTV задържаният е полицейски инспектор в група „Регистрация и отчет” в сектор КАТ Стефан Кръстев. Той е задържан с пари.По-късно от прокуратурата съобщиха, че става въпрос за приети от полицая 50 евро.Той е работил в контролно-техническия пункт, от където задължително минават новите коли при регистрация.Акцията е била по сигнал, че Кръстев иска пари – дребни суми в брой, за да регистрира с предимство. Досъдебното производство се води по описа на Окръжен следствен отдел при Окръжна прокуратура-Хасково. За 24 часа по Закона за МВР са задържани две лица.Работата по случая продължава.", "date": "2017.11.23", "title": "Задържаха полицай с подкуп в Хасково"}
{"url": "https://offnews.bg/temida/obviniha-upravitelia-na-mina-obrochishte-ne-obiavil-falit-669889.html", "text": "Управителят и представляващ „Евроманган“ ЕАД Дейвид Уелингс е бил привлечен като обвиняем от Районната прокуратура в Добрич, съобщиха от прокуратурата.С постановление на Районната прокуратура от днес срещу него е било повдигнато обвинение, че в 30-дневен срок от спиране на плащанията на дружеството като негов управител и представляващ не е поискал от съда да открие производство по несъстоятелност.69-годишният Уелингс не бил открит на постоянния си адрес във Варна. Разследващите направили повторен опит да бъде установено местонахождението му, за да бъде призован. Намерен е бил в седалището на дружеството в село Църква, където му е била връчена призовка. Управителят на „Евроманган“ е поданик на Кралство Великобритания, но е със статут на постоянно пребиваващ в България.Районната прокуратура в Добрич е събрала достатъчно доказателства по делото, от които става ясно, че дружеството, на което с концесионен договор е отдадена мина Оброчище, е изпаднало в несъстоятелност от 30 юни 2016 г. Натрупаните публични задължения към НАП са в размер около 1,5 млн. лева. За тези задължения НАП е образувала принудително изпълнение за събирането им. Отделно от тях „Евроманган“ ЕАД има задължения и към частни кредитори за доставки и транспорт около 100 000 лева. Само към „Енерго про“ ЕАД дружеството на Уелингс дължи около 200 000 лева.Престъплението по член 227б, ал. 2 се наказва с лишаване от свобода до 3 години или с глоба до 5000 лева.През юни концесията на мината  със заповед на енергийния министър Теменужка Петкова. Договорът на концесионера е за добив на манганови руди.През март тази година миньорите от Оброчище  заради забавени заплати. ", "date": "2017.11.23", "title": "Обвиниха управителя на мина Оброчище - не обявил фалит"}
{"url": "https://offnews.bg/kultura/pleven-guitar-festival-e-na-horizonta-kakvo-da-ochakvame-669861.html", "text": "От 29 ноември до 3 декември тази година град Плевен отново ще стане домакин на международния фестивал на китарата Pleven Guitar Festival 2017. Празникът на китарното изкуство включва 5 концертни вечери, международен конкурс, майсторски класове, изложение на музикални продукти, академии, семинари и редица други паралелни събития.По време на концертните вечери на фестивала публиката ще има възможност да се наслади на редица световнопризнати изпълнители. На 30 ноември, четвъртък, камерна музика ще представят дуото Атанас Уркузунов и Мие Огура и Trio ACordBass с участието на виртуозния български китарист Георги Василев, Ирина-Калина Гудева на контрабас и Стефан Шапюи на бандонеон. Във вечерта на класическата китара гости ще бъдат френският китарист Габриел Бианко и Боян Дойчев от България. Няма да бъде пропуснат и джазът – в петък вечер италианецът Дарио Пинели и неговото „Италия джипси-фънк трио“ ще потопят зрителите в атмосферата на циганския суинг. Фестивалът ще приключи на 3 декември, неделя, с концерт на формацията на Цветан Недялков и Веселин Койчев “The Teachers”.Международният конкурс ще обхване 4 жанрови категории – „Класическа китара“, „Акустична китара“, „Електрическа китара“ и „Китара и глас“. Конкурсът е разделен на четири възрастови групи като голямата награда е лютиерска класическа китара на стойност 8 000 лв. Победителите също така ще спечелят правото да участват в турне в осем български града през 2018 г.По време на фестивала ще се проведат специализирани майсторски класове при утвърдени преподаватели от България и Европа.В миналогодишното издание на фестивала участие взеха 202 участници от 24 държави и присъстваха над 1 500 зрители.", "date": "2017.11.23", "title": "Pleven Guitar Festival е на хоризонта - какво да очакваме"}
{"url": "https://offnews.bg/112/zabiha-kirka-v-kamera-na-patna-politcia-na-okolovrastnoto-669886.html", "text": "Неизвестни засега извършители са забили кирка в камерата на Пътна полиция, поставена на Околовръстния път, близо до Казичене, съобщава БНР.Устройството е поставено там заради увеличения брой на катастрофите в района.В ранните часове на днешния ден преминаващи в района са видели забитата кирка и са подали сигнал в полицията. Днес работещите в околните офиси не бяха разбрали за случилото се.От МВР обясниха, че устройството не е сериозно повредено. Камерата ще бъде ремонтирана и върната на място до броени дни.", "date": "2017.11.23", "title": "Забиха кирка в камера на Пътна полиция на Околовръстното"}
{"url": "https://offnews.bg/sviat/smartta-kato-biagstvo-ot-erdogan-669894.html", "text": "Турско семейство с три деца загина по трагичен начин във водите на Егейско море в опит да избягат от режима на Ердоган. Преди няколко дни бяха открити телата на трите деца. Трагичната история на семейство учители и техните рожби намери широк отзвук сред световната общност, съобщава Според информация на сайта аktifhaber.com 40-годишния баща Хюсеин Маден е бил учител по физика, а майката Нур Маден (36 г.) е била начална учителка. Семейството е живеело в град Кастамону, имало е две дъщери (Надире на 13 г. и Нур на 10 г.) и един син (Феридун на 7 г.).Хюсеин Маден е бил учител в държавно училище, но след опита за преврат на 15 юли 2016 г. е отстранен от длъжност с президентски декрет и споделя съдбата на хиляди други учители като него. След това е обвинен в „членство в терористична организация“, а заради симпатии към Движение Гюлен срещу него започва разследване. Под заплаха да бъдат и двамата родители арестувани и да няма кой да се грижи за децата, семейството решава да се крие от полицията.Около една година успешно се крият на друг адрес от полицията, а в това време полицията многократно организира акции на постоянния им адрес. През това време Хюсеин Маден започва работа без договор и осигуровки за 1000 турски лири месечно (около 450 лева), за да може да прехранва семейството. Но продължаващите репресии и гонения срещу т.нар. гюленисти принуждава семейство Маден да избягат от Турция.Тъй като са останали без работа и режимът на Ердоган е конфискувал имуществото им губят много от натрупаните си средства. Според информация на близки на семейството Хюсеин Маден се е срещал с много трафиканти на хора, за да организира бягството на своето семейство. Но не е разполал със сумата, искана от трафикантите на хора за петчленното му семейство. Поради това решава да купи стара лодка, като за целта е взел заем от приятел и вложил всичките си пари. Хората които продали лодката обяснили на Хюсеин Маден как да я управлява, за да може да пренесе семейството си до гръцкия остров Лесбос и да поиска закрила от гръцките власти. (Гръцкият остров Лесбос се намира на около 5,5 км разстояние от турска земя – б.р.)Последната нощПриятелят на Хюсеин Маден разказва за последната вечер, когато са се сбогували. „До сутрешната молитва намаз не спахме. След това заедно изпълнихме молитвата. Сутринта ме събуди. Каза ми, че дънките и ризата, които беше облякъл ги е купил втора ръка за 10 лири (около 4,5 лева). Изпратих го с торбичка в ръка.Попитах го колко пари са му останали. Отговори ми, че има около 5-6 хиляди лири (около 2,5-3 хиляди лева) и изтъкна, че Аллах е велик и ще намери изход. Сбогувахме се. Аз не съм от мъжете, които плачат, но когато се сбогувахме няколко сълзи се изрониха от очите ми. Поиска прошка, взаимно си простихме. Особена тъга обхвана цялата къща.“Денят на пътуванетоСлед това 40-годишният Хюсеин Маден поема през бурните през този сезон води на Егейско море заедно с цялото си семейство. Единственото, което се знае от тук нататък е изпратеното на роднините съобщение: „Видяхме светлините, ще стъпим на острова“. 20 дена са минали откакто това съобщение е изпратено. Не са отговаряли на обажданията. През това време роднините им се успокояват, че на остров Лесбос са задържани от гръцката полиция и са изпратени в бежански лагер.Преди няколко дни на един плаж на острова бяха открити телата на три деца – две момичета и момче. Според официалната информация на гръцката полиция годините на децата съвпада с тази на децата на семейство Маден. И в бежанските лагери няма следа от семейството.След ДНК експертиза телата на децата бяха погребани. Роднините на семейството имат желание да посетят Гърция, но все още не са успели да преодолеят визовия проблем.Хюсеин Маден беше успешен учителХюсеин Маден беше успешен учител по физика. На официалната страница на турското Министерство на образованието все още стои подробна информация за организирания от учителя Научен панаир съвместно с TÜBİTAK (Турски институт за научни и технологични изследвания). На сайта е посочено: „Организираният от учителят ни по физика Хюсеин Маден съвместно с TÜBİTAK Научен панаир 4006 се проведе на 22-23 май 2015 г. със сърдечната подкрепа на учителите и учениците ни“.Защо напуснаха Турция?Според информация споделена от приятелите на Хюсеин Маден младият учител по физика е имал тежки здравословни проблеми. Бил е претърпял операции на бъбреците, черния дроб и далака. За това се е боял, че ако бъде арестуван, като останалите свои колеги учители, здравословното му състояние в затвора ще се влоши, което ще коства живота му. Имало е заповед за арестуване и на съпругата му и се е боял, че за трите им деца няма да има кой да се грижи.Поради това, че е бил отстранен от работа и наложен запор на имуществото му е изпитвал сериозни финансови проблеми. Поради това, че семейството се е криело и е било в нелегалност, е било невъзможно децата да ходят на училище. Поради това че цялото семейство на Хюсеин Маден е било подложено на социална смърт под режима на Ердоган в Турция, поемат рисковете и се отправят към Гърция, за да намерят спасение.Семейство Маден в дневния ред на турския МеджлисСлед трагичния случай семейство Маден влезе в дневния ред на турския Меджлис. Опозиционната депутатка от прокюрдската Демократична партия на народите (ДПН) Мерал Данъш Бешташ отправи запитване към премиера Бинали Йълдъръм.Депутатката припомня трагичния случай със семейството и изтъква, че преди тях много хора са загинали в Егейско море в опит да избягат. Тя иска повече сведения и семейство Маден. Мерал Данъш Бешташ отправя запитване за бройката на загиналите в Егейско море през последните 5 години в опит да избягат и за техния произход. Въпросът също включва и да бъдат изяснени причините които карат хората да бягат от Турция, като се посочва: „Възможно ли е репресивните мерки на правителството да са причина за това?“", "date": "2017.11.23", "title": "Смъртта като бягство от Ердоган"}
{"url": "https://offnews.bg/obshtestvo/niama-da-ima-veche-7-lv-min-razgovor-s-makedonia-dvete-pravitelstva-669853.html", "text": "Родният град на македонския премиер Зоран Заев посреща министър-председателя Бойко Борисов и 11 министри и за пръв път двете правителства ще заседават съвместно.Срещата на двата кабинета ще започне с разговори на четири очи между министър-председателите Бойко Борисов и Зоран Заев, последвани от пленарно заседание.Преди това Борисов и Заев ще поднесат венци пред паметника на македонския президент Борис Трайковски, който загина при катастрофа през 2004 г.Очаква се да бъдат подписани девет документа за двустранно сътрудничество в областта на външната политика, инвестициите, енергетиката, отбраната, туризма, телекомуникациите, инфраструктурата и реакцията при бедствия.Най-голям е интересът към споразумението в сферата на съобщенията. Двете страни ще подпишат меморандум за разбирателство, с който да стимулират мобилните оператори на двете страни да свалят цените за роуминг.Идеята е разговорите с Македония да паднат до нивата на тези, на които говорим с целия Европейски съюз. В момента тарифите на телекомите са истинско наказание. Цената на минута достига 7 лева, а интернета -  около 25 лв. на мегабайт.", "date": "2017.11.23", "title": "Няма да има вече 7 лв./мин. разговор с Македония. Двете правителства заседават в Струмица"}
{"url": "https://offnews.bg/kultura/ostavat-po-malko-ot-500-bileta-za-kontcerta-na-2cellos-669890.html", "text": "Остават по-малко от 500 билета за дългоочаквания концерт на 2Cellos в зала „Арена Аремеец“. Най-успешното и динамично инструментално дуо на съвременната музикална сцена 2Cellos пристигат у нас на 4 декември, за да представят най-новия си албум “SCORE”, който включва някои от най-красивите мелодии от филми и телевизионни сериали като „Игра на тронове“, „Властелинът на пръстените“, „Гладиатор“, „Титаник“ и други. Освен филмова музика, ще чуем и най-големите хитове на виртуозните челисти. Поради големия интерес към концерта, организаторите пуснаха допълнителни места, за да могат възможно най-много фенове на 2Cellos да се срещнат с любимите си музиканти.Последните билети могат да бъдат закупени oт бензиностанции OMV, THE MALL, билетен център НДК, мрежата на Ивентим в цялата страна и онлайн на Eventim.bg.Музикантите ще пристигнат от Берлин, а България и Румъния ще са последните им концерти в Европа и за годината! От 16 януари 2018-та успешното дуо продължава световното си турне с концерти в САЩ. Всяко едно шоу, включено в турнето „SCORE”, се радва на сериозен интерес, а билетите за концертите са разпродадени.Лука и Степан обещават незабравимо шоу в най-голямата зала у нас и нямат търпение да се срещнат с българската публика отново на 4 декември.", "date": "2017.11.23", "title": "Остават по-малко от 500 билета за концерта на 2Cellos"}
{"url": "https://offnews.bg/obshtestvo/joncheva-pokaza-nova-snimka-ogradata-pak-padna-669859.html", "text": "Оградата на българо-турската граница все повече добива трагикомични асоциации. Днес тв журналистът и депутат от БСП Елена Йончева показа нова снимка, на която ясно се вижда как участъци от \"възпиращото съоръжение\" са изравнени със земята.Като доказателство тя показа снимка от района на Малко Търново, заснета на 21 ноември сутринта. Журналистката уточни, че няма да каже къде точно е мястото, за да не я обвинят, че застрашава националната сигурност.На 13 ноември беше премиерата на филма „Граница” на Елена Йончева, в който са изнесени скандални факти за оградата по границата и работата на Гранична полиция.Днес копие от филма ще бъде предадено на президента Румен Радев, на премиера Бойко Борисов и на главния прокурор Сотир Цацаров. Преведено копие на лентата вече е изпратено на посланиците на Европейския съюз у нас.Във филма си тя показва оградата по гръцката граница с Турция, която по думите ѝ е в пъти по-добра и по-евтина.", "date": "2017.11.23", "title": "Йончева показа нова снимка: Оградата пак падна"}
{"url": "https://offnews.bg/kultura/za-10-dni-vazvishenie-stana-naj-gledaniat-film-u-nas-669891.html", "text": "По официални данни „Възвишение“ продължава да е най-гледаното филмово заглавие у нас през месец ноември.Различният поглед към събитията от 1872 година преди и след Арабаконашкия обир не спира да привлича вниманието на зрителите, като през делничните дни на изминалата седмица и уикенда продукцията е бил гледана от близо 42 000 души (над 20 000 зрители за изминалия уикенд 17-19 ноември). Филмът продължава да се излъчва пред пълни зали и се радва на силен интерес от публиката. По традиция най-активни са зрителите в София, като веднага след тях се нареждат Велико Търново и Варна, следвани от Плевен, Пловдив, Карлово, Каварна и Стара Загора.От първата прожекция на филма до неделя (19.11) над 72 000 зрители са изживели „Възвишение“, припознавайки се в някой от главните герои – Гичо и Асенчо, а големите кино вериги не очакват спад в интереса и през настоящата седмица.В цяла България продължава и кампанията, която дава възможност на групи ученици да се възползват от специална отстъпка и да посетят прожекция по избор през седмицата. Тази идея се осъществява и с подкрепата на Министерството на образованието, а повече информация ученици и учители могат да намерят на www.vuzvishenie.bg.Възвишение е по кината в цяла България.", "date": "2017.11.23", "title": "За 10 дни ''Възвишение'' стана най-гледаният филм у нас"}
{"url": "https://offnews.bg/zdrave/bum-na-hepatit-a-v-rakovski-669856.html", "text": "Бум на заразените с хепатит А има в Раковски. Болни има в няколко училища и детски градини, съобщи бТВ.Първите заболели са от началото на септември. Всички са преминали през инфекциозната клиника в Пловдив, казват от здравната инспекция в града.В ромския квартал на Раковски почти във всяка къща има болен от хепатит А. Жителите на махалата признават, че не знаят как да се пазят.Прекаралите хепатит А имат пожизнен имунитет, превантивна мярка е поставянето на ваксина.35 регистрирани случая на заразени деца има в училище „Христо Смирненски” в Раковски. Родителите на учениците са притеснени и заплашват, че ще спрат децата си от училище, ако не се вземат мерки.Кметът на Раковски Павел Гуджеров напомни, че местната власт има право да прекъсне учебния процес само за 3 дни. Той увери, че общината е взела всички мерки, предписани от здравната инспекция.", "date": "2017.11.23", "title": "Бум на хепатит А в Раковски"}
