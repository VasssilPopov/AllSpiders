{"url": "http://clubz.bg/65841-dps_vidq_dvoen_arshin_i_standart_v_pravosydieto_na_prokuraturata", "text": "\"Двоен аршин и двоен стандарт в правосъдието на прокуратурата\" откри председателят на ДПС Мустафа Карадайъ.Той обяви на митинг в село Корница, че движението ще подаде сигнал в прокуратурата за публично изявление на наблюдаващия обвинител по т.нар. „дело срещу имамите”. Причината - с въпросното изявление се създава етническо и верско противопоставяне, мислят от ДПС. Преди няколко дни в интервю прокурор Недялка Попова, която работи по делото срещу Ахмед Муса от Пазарджик и 12- те имами, обвинени проповядване на радикален ислям, заяви: Според нея щяло да дойде време, когато може да има премиер и президент от \"друга религия\" и за това \"не трябва да се мълчи\".  Прокурорка: Ще дойде време, премиерът и президентът ни ще са от друга религия В момента делото отново е в Пловдивския апелативен съд и преди дни му бе даден ход.  Председателят припомни, че становището на прокуратурата по повод на дърпането на възрастни жени на границата от страна на националисти бе оставено без последици - с аргумента, че нямало достатъчно доказателства. Става дума за случка от изборния ден на последния парламентарен вот, в която бе замесен и вицепремиерът и лидер на НФСБ Валери Симеонов. Карадайъ отбеляза, че \"именно това е двойният аршин и двойния стандарт на правосъдието на прокуратурата\" - както пише в прессъобщението: От движението ще следят процеса по изработване на новите учебници по история и ще настояват събитята  и участниците в т. нар „възродителен процес” да бъдат част от учебния материал. Той изброи действията на комунистическата държава срещу българските мюсюлмани през годините на тоталитаризма по години.  Карадайъ завърши речта си с призива: \"Дошло е време да се обединим, да сме заедно, отново да сме силни”, а митингът в село Корница 45 години след трагичните събития около т.нар. възродителен процес бе под надслов „Миналото не е пепел...Паметта е жива!”.", "date": "2018.03.25", "title": "ДПС видя \"двоен аршин и стандарт в правосъдието на прокуратурата\""}
{"url": "http://clubz.bg/65838-bansko_udylji_ski_sezona_do_sled_velikden", "text": "Ски сезонът в Банско ще продължи до 15 април, когато ще бъде официално закрит, съобщи концесионерът \"Юлен\". Това е неделята след Великден.  През последните дни натрупа около 30 см. нов сняг в ски центъра. На места снежната покривка вече достига 2.50 метра. Всички писти са добре обработени и всички съоръжения работят. Цените на лифт картите вече са намалени с 20%, допълват още от фирмата. \"По поръчение на Борисов\": кабинетът с втори опит да приеме концесията за Банско В момента в курорта има гости от Великобритания, Израел, Русия, Германия и други страни. Банско очаква пик на посещенията на българите в края на месец март и началото на април, когато децата излизат във ваканция и предстоящите Великденски празници.", "date": "2018.03.25", "title": "Банско удължи ски сезона до след Великден"}
{"url": "http://clubz.bg/65840-hilqdi_na_protest_v_barselona_puchdemon_e_nashiqt_prezident_snimki", "text": "Хиляди демонстранти с каталунски знамена излязоха по улиците на Барселона след задържането в Германия на бившия каталунски лидер Карлес Пучдемон, издирван от испанското правосъдие. По призив на една радикална сепаратистка групировка - Комитети за защита на републиката, протестиращите се стекоха на Лас Рамблас, прочутия булевард в центъра на Барселона, скандирайки \"Свобода за политическите затворници\" и \"Пучдемон е нашият президент\". Те се насочват към сградата на делегацията на Европейската комисия в каталунската столица. Полицията в Германия арестува Карлес Пучдемон Арестът на бившия каталунски лидер Карлес Пучдемон предизвика смесени реакции в Испания, информира Асошиейтед прес. Албер Ривера, лидер на подкрепящата испанското единство партия \"Сиудаданос\" (\"Граждани\"), приветства задържането на Пучдемон, когото обвини в опит за преврат.  По ирония на съдбата самият той е каталунец. Партия \"Сиудаданос\" също е създадена в Каталуня, но бързо стана популярна в цяла Испания, а в момента според някои проучвания може да спечели едни предсрочни парламентарни национални избори. Поддръжници на Пучдемон обаче изразиха дълбоко съжаление за ареста му и надежда, че Германия няма да изпълни искането за екстрадиция.  Елза Артади, член на каталунския парламент и сочена за част от вътрешния кръг на Пучдемон, реагира на ареста с туит: Артади е един от вероятните кандидати за бъдещ премиер на Каталуня. В това време полицията на Шотландия съобщи, че адвокатът на Клара Понсати, бивш член на правителството на Каталуния, за която Мадрид е издал европейска заповед за задържане, е в контакт с властите и подготвя предаването й на шотландските власти, предаде Асошиейтед прес. Съдия Пабло Ярена от Върховния съд на Испания потвърди завчера обвиненията в бунт срещу 13 каталунски сепаратисти и издаде или реактивира европейските или международни заповеди за задържане среку шестима каталунски лидери, заминали за чужбина, една от които е Клара Понсати, припомня Франс прес.  Бившата министърка на образованието в регионалното правителство избяга заедно с Пучдемон и други сепаратистки лидери в Белгия през октомври. Впоследствие тя се отказа от депутатското си място в регионалния парламент на Каталуния. През последните седмици тя се премести от Белгия в Шотландия и се върна към работата си в университета Сейнт Андрюс, където преподава икономика. Шотландската полиция съобщи в Туитър, че издирва Понсати и нейният адвокат се е свързал с властите, за да може тя да се предаде.  ", "date": "2018.03.25", "title": "Хиляди на протест в Барселона: Пучдемон е нашият президент! (СНИМКИ)"}
{"url": "http://clubz.bg/65782-rejimyt_na_putin_e_po_iztynchen_ot_syvetskiq", "text": "Режимът на Путин не е по-свободен, но е по-изтънчен от съветския. Съветската пропаганда не умееше да работи в условията на свободен достъп до информация. Тя бе неконкурентоспособна. Затова властите заглушаваха \"гласовете\", вкарваха в затвора за самиздат, затваряха устата на всички дисиденти. Съветският човек подсъзнателно се досещаше, че от него \"крият нещо\", за това, че е лишаван от нещо, и за робството. Затова когато започна гласността на Горбачов, хората буквално се нахвърлиха върху забранената преди информация като деца върху скрити от тях играчки. След това комунистическата пропаганда спря да работи, а СССР се разклати и скоро рухна. Путинската пропаганда е по-мощна и по-ефективна. Тя е по-скъпа, по-ярка, по-емоционална. Тя умее блестящо да играе на най-низките (а значи и най-силните) чувства на тълпата. При това пропагандата е инструментално разнообразна, използва редица психологически техники и политтехнологични практики. Служат й цялата политика на страната, дори войните и атентатите. Как се троли Путин – рецептата на виртуоза (ВИДЕО) Като работят най-вече за властта, федералните телевизии умеят да създават у публиката илюцията за полифония и плурализъм. В информационното им поле присъстват специално подбрани \"инакомислещи\", които - кой от наивност, кой от тщеславие, а кой и заради пари - позволяват да бъдат използвани в качеството на момчета за бой, като вдигат топката на пропагандистите. Кремъл знае, че ако опозиционното малцинство бъде лишено от отдушник, може да стане взрив. Затова е създадена структура от псевдоопозиционни медии и партии. Те имитират политически протест по безопасни за властта начини. По този нчин режимът използва за целите си не само провластовия, но и сякаш \"опозиционния\" информационен дневен ред. Путинският \"постмодернистичен\" тоталитаризъм е доста по-устойчив от съветския. Контролираната имитация на свобода се използва като ефективна ваксина срещу стремежа към истинската свобода. Властта умее да манипулира и да подчинява на интересите си всякакви категории граждани, плътно до либералите и \"опозиционерите\". Путинският човек, който всъщност е роб, дори не се досеща за това.    ", "date": "2018.03.25", "title": "Режимът на Путин е по-изтънчен от съветския"}
{"url": "http://clubz.bg/65834-zukyrbyrg_si_kupi_celi_stranici_ot_vestnici_za_da_se_izvini", "text": "Основателят и главен изпълнителен директор на Фейсбук Марк Зукърбърг се извини на британците за \"злоупотреба с доверие\" на цяла страница от страниците за обяви в британски вестници, след като се оказа, че компания за политически консултации се е сдобила с личните данни на 50 милиона потребители на социалната мрежа, предаде Ройтерс. Най-голямата социална медия в света е подложена на все по-щателни правителствени проверки в Европа и САЩ, след като информатор разкри, че \"Кембридж аналитика\" си е позволила неправомерно да използва данни на потребители на мрежата, за да оформя профили на американските избиратели, използвани по-късно, за да се наклонят везните в полза на избирането на Доналд Тръмп за президент на САЩ. Спецагенти обискират \"Кембридж Аналитика\" Текстът на извинението бе публикуван в множество днешни издания, включително \"Обзървър\" - един от вестниците, чиито публикации доведоха до срив в цената на акциите на Фейсбук. В извинението си Зукърбърг изобщо не споменава консултантската компания, но говори за руския университетски преподавател Александър Коган, отбелязва Франс прес. Приложение, разработено от университетския изследовател позволи изтичането на данните във Фейсбук на милиони хора през 2014 г. \"Това беше злоупотреба с доверие и съжалявам, че не направихме повече тогава\", казва шефът Зукърбърг, повтаряйки извинението, което поднесе в телевизионни интервюта миналата седмица. \"Кембридж Аналитика\" твърди, че отначало смятала, че данните са получени законно и по-късно ги е заличила по настояване на Фейсбук. Компанията каза, че не е използвала тези данни при работата си за американските избори през 2016 г. В нощта срещу събота служители на британския регулаторен орган за защита на личните данни претърсваха лондонските офиси на \"Кембридж Аналитика\" няколко часа. Зукърбърг, чиято фирма изгуби над 50 милиарда долара от пазарната си капитализация след избухването на скандала, заяви, че Фейсбук ще предостави на потребителите повече информация кой има достъп до данните им и възможност да упражняват контрол. \"Благодаря ви, че вярвате в тази общност. Обещавам ви да работим по-добре за вас\", писа той.", "date": "2018.03.25", "title": "Зукърбърг си купи цели страници от вестници, за да се извини"}
{"url": "http://clubz.bg/65839-gyrciq_sreshtu_turciq_shte_vi_smajem_kakto_prez_1821_g", "text": "В изказване по случай годишнината от независимостта на Гърция от османско владичество, обявена на 25 март 1821 година, министърът на отбраната Панос Каменос нападна Анкара за последните й действия в Егейско и Средиземно море, предава електронното издание на гръцкия вестник Kathimerini, цитирано от „Фокус“. „Нашите въоръжени сили са готови да се изправят пред всяко предизвикателство към териториалния ни интегритет“, добави военният министър. По повод двамата задържани гръцки войници от турските власти Каменос отбеляза, че „подобно поведение ги връща обратно там, от където започнаха – дълбоко в Анадола“. По-рано през деня Ергоган заяви за планове за създаване на „Велика Турция“ след интервенцията на турската армия в кюрдския анклав Африн в северна Сирия, припомня Kathimerini. Премиерът на Гърция Алексис Ципрас призова Турция да спре незаконните си действия от остров Псара, където присъства на парада по случай годишнината от обявяването на гръцката независимост. Алексис Ципрас подчерта, че мислите на всички гърци са с двамата гръцки войници, затворени при максимални мерки за сигурност в затвора в Одрин. „Искам да уверя тях и гръцкия народ, че нашите мисли, не само днес, когато празнуваме свободата си, а и всеки ден, са с тях и ние правим всичко нужно, за да могат те да се приберат вкъщи“ Гръцките медии добавят, че президентът на Турция Реджеп Ердоган ще се срещне в понеделник във Варна с лидерите на ЕС и че напрежението с Гърция ще бъде една от темите.", "date": "2018.03.25", "title": "Гърция срещу Турция: Ще ви смажем както през 1821 г."}
{"url": "http://clubz.bg/65835-bysesku_prizova_ot_kishinev_za_obedinenie_na_moldova_i_rumyniq", "text": "Бившият румънски президент Траян Бъсеску, който участва в голям митинг в Кишинев по повод 100-годишнината от обединението на Бесарабия и Румъния през 1918 г., призова парламентите на Румъния и Молдова да гласуват \"в най-кратък срок\" за обединение на двете страни, съобщават Медиафакс и информационният сайт Зиаре. Хиляди хора се събраха на Площада на Великото национално събрание в Кишинев, като скандираха лозунги \"Обединение\" и \"Долу границата между братя\" и пееха патриотични песни, както и химните на двете страни. Траян Бъсеску призова от трибуната парламентите на Румъния и Молдова да гласуват за обединение на двете страни, като подчерта, че \"живеем според волята на Сталин и Хитлер, живеем според омразния пакт Рибентроп-Молотов\". Бившият държавен глава, настоящ лидер на Партия Народно движение и почетен председател на молдовската Партия на националното единство, е дългогодишен поддръжник на идеята за обединение на Румъния и Молдова. Заради тази позиция миналата година молдовският президент Игор Додон му отне молдовското гражданство. Митингът, който започна в 12.00 часа, е организиран от унионистки групи (подкрепящи обединението на Румъния и Молдова), като от молдовска стана се включиха Партията на националното единство, Либералната партия, Национално-либералната партия и Либерално-демократическата партия. Поканени бяха и кметовете на над 100 населени места в Молдова, които подписаха декларация за обединение с Румъния.  В митинга се включиха също Лудовик Орбан, председател на най-голямата опозиционна сила в Румъния - Национално-либералната партия, както и лидерът на опозиционния Съюз за спасение на Румъния Дан Барна, който е придружен от делегация от парламентаристи. Дан Барна заяви от трибуната, че мястото на Молдова е в Европейския съюз. Същевременно проруският президент на Молдова Игор Додон и Социалистическата партия отправиха редица послания срещу унионисткото движение в последно време, посочва Зиаре.  Той обвини румънския парламент в \"агресивна политика\" и подчерта, че 70 процента от молдовците са против обединение с Румъния. Додон предупреди, че отношенията между Молдова и Румъния може да станат като тези между Украйна и Русия. В края на днешния митинг, в който според организаторите са участвали около 100 000 души, беше прочетена прокламация, в която се призовава на тържественото заседание в Букурещ на 27 март 2018 г. румънският парламент да приеме решение, \"чрез което да се включи в националната реинтеграция с мирните средства на парламентарната демокрация, в рамките на конституцията на Румъния и съгласно международното право\". На 27 март, датата, на която е гласувано обединението на Бесарабия и Румъния, в Букурещ ще бъде организирано тържествено заседание на двете камари на румънския парламент, на което ще присъстват редица официални представители от Румъния, както и парламентарна и правителствена делегация от Молдова.", "date": "2018.03.25", "title": "Бъсеску призова от Кишинев за обединение на Молдова и Румъния"}
{"url": "http://clubz.bg/65836-prevzeti_otvytre", "text": "Политическите заблуди не са патент на Източна Европа, пише Кристиян Гайниц в статия на ФАЦ. Особеното в този регион, според него, е, че там се стига до политически трусове, независимо от наличието на функционираща икономика и солидни държавни финанси. Брутният вътрешен продукт на страните от региона расте почти двойно по-бързо от този на Западна Европа, а безработицата и дълговете са ниски. Тази добра ситуация по принцип е окуражаваща. Би могло да се предположи, че добрата икономика на младите страни-членки в ЕС ще доведе след себе си добра политика. За съжаление се случва точно обратното, коментира авторът. В средносрочен план развитието на този регион трябва да бъде внимателно проследено, твърди той и добавя: „Инвеститорите се нуждаят от стабилност. Те могат да понесат наличието на слаби и често сменящи се правителства, но положението става лошо тогава, когато институциите в тези държави не функционират или са свикнали да работят само срещу подкупи, когато правната сигурност е подкопана и когато все едни и същи хора управляват икономиката, политиката, правосъдието и медиите. Тъкмо този вид „превзети отвътре\" държави се наблюдават все по-често в Източна Европа. България отдавна е под наблюдение заради наличието на съмнителни олигарси, шуробаджанащина и корупция. Същото се отнася и до Румъния. Информации за непозволена близост между политически и бизнес интереси има и по отношение на Унгария. В последния корупционен индекс страната е на 66-о място, редом със Сенегал. В ЕС само България заема още по-задно място. Лошото е, че дори места, считани досега за укрепнали демокрации, попадат под съмнение. В Чехия, например, беше снет имунитетът на новия министър-председател Андрей Бабиш, за да го разследват за измами с европейски субсидии. Убийството на един разследващ журналист в Словакия пък разкри това, че политическият елит е замесен в тъмни дела. Цитираните примери карат автора на статията във ФАЦ да констатира, че ситуацията може да се окаже и още по-неприятна за източноевропейските държави, ако те продължат да губят надеждността си. Това вече си проличава в Полша, където държавната намеса в съдебната сфера доведе до спад в интереса на частните инвеститори. Кристиян Гайниц твърди все пак, че добрите икономически основи, върху които стъпват повечето държави в Източна Европа, дават известни шансове за изграждането на надеждни държавни институции. Тъй като обществото е това, което би трябвало да прокара тези промени, би следвало да се подкрепят и обществените протести срещу самозабравили се управници, заключава авторът. Разбира се, добавя той, би било важно от тези протести да произлязат свежи сили, които на свой ред да поемат политическата отговорност чрез избори. Ако стабилната икономика се превърне в основа за стабилна политика, Изтокът може да стане пример за цяла Европа, а и не само за нея, се казва в заключение в статията на ФАЦ. .", "date": "2018.03.25", "title": "\"Превзети отвътре\""}
{"url": "http://clubz.bg/65837-novi_poleti_ot_sofiq_lyublqna_nica_i_pafos", "text": "Днес влиза в сила лятното разписание на Летище София с редовните полети до словенската столица Любляна. Те ще се изпълняват три пъти седмично – в понеделник, четвъртък и неделя, от авиокомпанията Adria Airways. С първия полет Любляна - София пристигна и президентът на Словения Борут Пахор. Летище София съобщава още, че от днес стартират и ежедневните полети на Wizz Air до Атина. А от понеделник с авиокомпанията ще можете да летите до новата за летище София дестинация – Ница, в дните понеделник и петък. На 27 март започват редовните полети на Wizz Air до португалската столица Лисабон и испанския град Малага. И до двете дестинации ще може да се лети всеки вторник и събота. Авиокомпания Ryanair също предлага нова директна линия – до крайбрежния кипърски град Пафос. Полетите ще стартират от 26 март и ще се изпълняват три пъти седмично – в понеделник, сряда и петък. През летния сезон са планирани и голям брой чартърни полети от летище София до Турция, Египет, Италия, Мароко, Гърция, Тунис. Най-голям брой чартърни полети се очаква да има в периодите май-юни и септември-октомври, което се обуславя от климатичните особености на дестинациите, към които е насочен трафикът. Спрямо предходния летен сезон тази година се очаква ръст от 47% на чартърните полети и двойно увеличение на броя заминаващи пътници (около 40 хил. души).", "date": "2018.03.25", "title": "Нови полети от София - Любляна, Ница и Пафос"}
{"url": "http://clubz.bg/65833-papa_francisk_kym_mladite_nadignete_glas_ne_bydete_krotki", "text": "Папа Франциск призова днес младите хора да продължат да надигат глас и да не допускат по-старите поколения да ги накарат да мълчат или да приспят идеализма им, предаде Ройтерс. Папата заяви това ден след като стотици хиляди американски младежи и техни поддръжници откликнаха на призива на оцелели от масовото убийство в гимназия във Флорида миналия месец и се включиха в протести в цялата страна, настоявайки за по-строги закони за огнестрелните оръжия. Светият отец обаче днес не спомена демонстрациите. \"Походът за нашия живот\" (СНИМКИ) Осемдесет и една годишният Франциск отслужи дълга и тържествена литургия по случай католическата Палмова неделя (Цветница), след която започва Страстната седмица преди Великден. В службата на площад \"Свети Петър\" участваха десетки хиляди хора, много от тях - младежи, дошли за отбелязвания от Католическата църква Световен ден на младежта. Франциск призова младите хора да не се оставят да бъдат манипулирани. Изкушението да принудиш младежите да мълчат винаги е съществувало. Винаги е имало начини да бъдат накарани младите да мълчат и да бъдат невидими, да бъдат в унес, да са кротки, да не задават въпроси и да не поставят нищо под съмнение, каза папата. \"Скъпи младежи, вие носите у себе си способността да надигате глас. Бъдете като хората, приветствали Исус с палмови клонки, а не като онези, които само дни по-късно са крещели \"Разпни го\", призова Светият отец.", "date": "2018.03.25", "title": "Папа Франциск към младите: Надигнете глас, не бъдете кротки"}
{"url": "http://clubz.bg/65830-policiqta_v_germaniq_arestuva_karles_puchdemon", "text": "Бившият премиер на Каталуня Карлес Пучдемон (55 г.) е задържан в Германия, съобщават световните агенции, позовавайки се на неговия адвокат. Новината потвърди и говорител на криминалната служба в Кил, столица на германската федерална провинция Шлезвиг-Холщайн, граничеща с Дания. Според адвоката на Пучдемон в момента клиентът му се намирал в полицейски участък в Кил, към него се отнасяли с уважение. Пучдемон е бил арестуван в 11,19 ч днес заранта на магистрала номер 7 от германска пътна полиция в момент, когато е пресичал границата на Дания с Германия. Хиляди на протест в Барселона: Пучдемон е нашият президент! (СНИМКИ) Сепаратисткият лидер е арестуван в съответствие със задействаната отново от испанските власти европейска заповед за неговото задържане, заяви адвокатът му Жауме Алонсо-Куевияс. Той ще остане в германски полицейски участък. Пучдемон е отведен в затвор в северногерманския град Ноймюнстер, след като бе задържан въз основа на европейска заповед за арест при влизането му на германска територия от Дания, информира Асошиейтед прес.  Снимки на агенция ДПА показаха микробус със затъмнени стъкла, с който се предполага, че Пучдемон е пристигнал в затвора днес следобед.  Полицията в северната германска провинция Шлезвиг-Холщайн съобщи, че каталунският политик е бил задържан близо до магистрала А7, по която се влиза от Дания в Германия. Адвокатът му уточни, че той е пътувал към Белгия, където пребивава, откакто напусна Испания след неуспешния опит на неговото правителство да обяви независимост на Каталуния.  Германски съд вероятно до утре ще реши дали Пучдемон да остане в ареста до решението по искането за екстрадицията му, заяви Ралф Дьопер, заместник-прокурор на провинцията в Шлезвиг, който е на 60 км от Ноймюнстер.  Испания потвърди, че нейните разузнавателни и полицейски служби са работили съвместно с германската полиция за организирането на задържането на бившия каталунски лидер. Представител на испанската полиция, пожелал анонимност, заяви пред Асошиейтед прес, че испанският Национален център за разузнаване и полицейски агенти от неговия отдел за международно сътрудничество са помогнали на германската полиция да арестува Пучдемон.  На 22 март испанските власти задействаха наново заповедта за неговия арест по обвинения в сепаратистка и антидържавна дейност. По онова време той се намираше във Финландия. Искането за екстрадиране пристигна в Хелзинки. Но каталунският политик напусна скандинавската страна през нощта срещу събота. Той не използвал самолетния билет, който имал за Белгия. Карлес Пучдемон бе премер на Каталуня до 27 октомври 2017 г. На тази дата регионалният парламент в Барселона обяви едностранно независимост от Испания. В отговор централното правителство в Мадрид задейства член 155 от конституцията. Автономията на Каталуня бе временно отнета, парламентът й бе разпуснат, а цялото правителство начело с Пучдемон - уволнено. Пучдемон се отказа да става премиер на Каталуня Насрочени бяха регионални парламентарни избори в края на 2017 г. Резултатът от тях е, че макар нито една от трите сепаратистки партии да не е първа сила, взети заедно, те пак имат абсолютно мнозинство. Пучдемон бе отново номиниран за премиер, но впоследствие се отказа, тъй като Конституционният съд в Испания постанови, че той няма право да управлява от дистанция. След него бе предложен Жорди Санчес, който обаче е в ареста и също няма право да бъде избран. На 22 март бе гласувана кандидатурата на сепаратиста Жорди Турул. Той не събра необходимото абсолютно мнозинство. За вчера бе предвидено повторно гласуване, но в петък вечер Турул бе арестуван заедно с още петима свои съратници. Парламентът на Каталуня има време да избере премиер най-късно до 22 май. В противен случай ще бъдат насрочени нови избори. Пучдемон се отказа да става премиер на Каталуня", "date": "2018.03.25", "title": "Полицията в Германия арестува Карлес Пучдемон"}
{"url": "http://clubz.bg/65831-bsp_tv_veche_trygva_s_2_miliona_leva_za_nachalo", "text": "На днешното си заседание Националният съвет на БСП одобри финансиране за пускането на партийна телевизия. Въпросът бе поставян от социалистите в страната многократно през годините и е сред основните им искания. По информация на Клуб Z, отделената сума е 2 милиона лева. Парите ще са от годишната субсидия на партията.  Идеята за телевизия бе обсъждана в последната една година на \"Позитано\" 20. Това бе и едно от обещанията на Корнелия Нинова при избирането й да лидер. Няколко месеца темата бе извън дневния ред, а и на заседание на пленума на БСП преди няколко месеца бе обсъждан документ, който поставяше под съмнение рентабилността на подобен проект. В последните седмици обаче идеята се задвижва - на предишното си заседание социалистите обявиха, че започва да се пише концепция за партийната медия, а днес бе одобрено и първоначалното финансиране. Според източници на Клуб Z по време на заседанието журналистката и член на Националния съвет на БСП Велислава Дърева е казала, че отделената сума не би била достатъчна.  Работата по концепцията за телевизия е възложена на партийните съвети по медии и култура, както и на Изпълнителното бюро. Според социалисти стартът на партийната медия трудно боже да бъде даден в срок по-кратък от 4-5 месеца.  Все още няма и избрано име за социалистическия канал.  Националният съвет на БСП прие днес декларация за Деня на Тракия - 26 март, в която социалистите настояват \"справедливото искане за обезщетението на тракийските българи да бъде поставено пред турската страна на най-високо ниво\". В документа се казва още, че ролята на страната ни на посредник между Европа и Турция не бива да е за сметка на българския национален интерес.  БСП ще представи визия за България на голямо национално съвещание. В него ще участват общинските и областните председатели на партията, кметове, общински съветници, депутати и членовете на Националния съвет на левицата. Това обяви на днешния пленум председателят на партията Корнелия Нинова. Дата на форума ще бъде определена от Изпълнителното бюро и се очаква да е през май. Антон Кутев: Какво правим когато Гинка продаде на Гинчо? В началото на април е предвидено посещение на лидера на БСП Корнелия Нинова в Черна гора и Албания, където тя ще се срещне с лидерите на партии от политическото семейство. За 16 май, в София, е насрочена среща на премиерите, комисарите и председателите на леви партии от Европа. Продължават и изнесените заседания на ИБ на БСП в страната. Следващото е предвидено за 27 март в Пазарджик, където ще бъдат осбъдени местни проблеми и политики и организационни въпроси.", "date": "2018.03.25", "title": "БСП TV вече тръгва. С 2 милиона лева за начало"}
{"url": "http://clubz.bg/65832-tomislav_donchev_za_chez_ne_e_bezsporno_no_trqbvashe_izvynredna_stypka", "text": "Вицепремиерът Томислав Дончев каза в предаването \" , че държавата е заявила желание да участва в сделката за ЧЕЗ поради липсата на други механизми да се овладее ситуацията със създавалото се обществено напрежение: Дончев очерта противоречивия характер на подобно решение: \"Едно подобно решение, дори да се стигне до вариант, който предполага участие на държавата като съдружник, поставя всички останали български граждани, които са на териториите, обслужвани от другите енергоразпределителни дружества, в някаква степен неравнопоставено положение. Ако приемем, че държавното участие гарантира по-силен контрол и по-силни механизми за спазване на обществения интерес, защо това да е валидно само за една част от територията на страната? Аз мога да поставя и други въпроси, но ситуацията малко или много беше извънредна, нямайки други механизми държавата да се намеси и се боя, че това беше единствената стъпка.\" Трудни времена за ЧЕЗ. И три въпроса Разликата между 33 и 34% дялово участие на държавата е огромна, не би имало смисъл от по-ниско от 34% участие, защото то не би дало особени инструменти да се участва в процеса на вземане на решения, посочи още Дончев относно държавното участие. Като припомни, че ситуацията около сделката за ЧЕЗ по думите му е била \"нагорещена и до голяма степен истеризирана не без участието на политически сили\", вицепремиерът отбеляза: Запитан как гледа на поставянето на въпроса за имотите на тракийските бежанци на предстоящата среща ЕС - Турция във Варна, за каквото настояват от БСП, Томислав Дончев уточни, че форматът на срещата не забранява категорично поставянето и на национални въпроси, но се приема зле от партньорите и това дори е \"един от рефлексите на неопитна държава-членка“. Няма как това да е темата, с която да започнат разговорите, защото и ЕС, и Турция имат сериозни теми за дискусии, а България е в ролята на посредник, допълни Дончев. по-важен според него е въпросът структурно около какво ще се фокусират разговорите: В отговор на въпрос България подкрепя ли Турция по пътя й към еврочленство вицепремиерът изтъкна, че ако въпросът е звучал актуално преди 10-15 години и тогава е предполагал еднозначен отговор, то днес условията са други и да се отговори с „да“ или „не“ в променения контекст е несериозно.", "date": "2018.03.25", "title": "Томислав Дончев за ЧЕЗ: Не е безспорно, но трябваше извънредна стъпка"}
{"url": "http://clubz.bg/65826-pochina_pyrvata_pobeditelka_na_evroviziq_video", "text": "Победителката в първия песенен конкурс \"Евровизия\" Лис Асия почина на 94-годишна възраст в родината си Швейцария, предаде ДПА.  \"Лис Асия почина в болница в Цюрих\", се казва в информация на сайта на \"Евровизия\". \"Изпълнени сме със скръб, след като научихме, че Лис Асия - голямата дама на \"Евровизия\", си отиде от този свят. Тя е първият победител в песенния конкурс през 1956 г. и оттогава бе голям негов фен. Цялото семейство на \"Евровизия\" изпраща искрени съболезнования на близките й.\" Лис Асия стана известна, след като спечели първото издание на конкурса \"Евровизия\" в Лугано, Швейцария, през 1956 г. с изпълнение на песента \"Refrain\" (\"Припев\"). Асия бе почетен гост на 30-ото му издание в Гьотеборг, Швеция, през 1985 г. и изпълни същата песен на конкурса в Москва през 2009 г. \n\t", "date": "2018.03.25", "title": "Почина първата победителка на \"Евровизия\" (ВИДЕО)"}
{"url": "http://clubz.bg/65827-anton_kutev_kakvo_pravim_kogato_ginka_prodade_na_gincho", "text": "Налагат се предсрочни избори след всички глупости, които правят управляващите. Това каза заместник-председателят на ПГ на „БСП за България“ Антон Кутев пред журналисти преди Пленума на партията, предаде „Фокус“. По думите на Кутев повечето политически сили нямат интерес от предсрочни избори. Преди два дни близката до БСП агенция „Афис“ на Юрий Асланов публикува изследване, според което партията с малко изпреварва ГЕРБ по доверие. \"Афис\": Казусът \"ЧЕЗ\" изравни БСП и ГЕРБ  Антон Кутев обясни, че сделката за ЧЕЗ не е тема на настоящия Пленум, тъй като дневният ред на заседанието предвижда вътрешнопартийни въпроси. Според Кутев, ако премиерът не е знаел за сделката, трябва да си подаде оставката. „Представяте ли си един ден да спре тока в София – какво правим? Ако Гинка реши утре, че е обидена на софиянци и дръпне шалтера – какво правим после?“, попита Кутев.", "date": "2018.03.25", "title": "Антон Кутев: Какво правим когато Гинка продаде на Гинчо?"}
{"url": "http://clubz.bg/65806-rodnina_na_putin_vleze_v_upravlenieto_na_gazprom", "text": "Михаил Путин, роднина на руския президент Владимир Путин, бе избран за заместник-председател на борда на \"Газпром\". Това става ясно от съобщение на една от най-мощните руски държавни компании. Михаил е син на братовчед на Путин. \"Газпром\" съкращава стотици трейдъри и закрива офиси в чужбина Заместник-председателят на управителния съвет на дружеството се назначава за срок от пет години. Както отбелязва \"Интерфакс\", племенникът на руския президент ще контролира икономическата част на новата длъжност. Предшественикът на Михаил Путин - Александър Козлов, почина през декември 2017 г. Почти половината газ в Европа идва от \"Газпром\" Говорителят на руския президент - Дмитрий Песков, потвърди, че Михаил Путин е роднина на президента. Но, по думите на представителя на Кремъл, държавният на практика не си общувал с него. Михаил Путин е завършил Ивановският държавен медицински институт и Държавната академия за управление \"Сергей Орджоникидзе\", и е кандидат на медицинските науки. Преди да поеме поста в \"Газпром\" е бил заместник генерален директор на ФГУП \"Медтехснаб\" към Министерството на здравеопазването. (ФГУП - Федерално държавно единно предприятие, е особена форма на държавна собственост в Русия. Бюджетна организация, която няма право на собственост върху активитие, които управлява и които са неделими.)  Освен това президентският племенник е бил и заместник-началник на управлението за фармацевтична дейност, осигуряване на лекарствени средства и медицински изделия към здравното министерство на Русия. По-късно Михаил Путин ръководи и департамента за икономическо развитие на здравеопазването, управлението по финанси и материални ресурси на Министерството на здравеопазването, бил е и шеф на медицинското управление на \"Газпром\" и зам.-председател на Управителния съвет на \"СОГАЗ\". Почти половината газ в Европа идва от \"Газпром\"", "date": "2018.03.25", "title": "Роднина на Путин влезе в управлението на \"Газпром\""}
{"url": "http://clubz.bg/65828-qponski_kucheta_a_laqt_na_anglijski_video", "text": "„Островът на кучетата“ на режисьора Уес Андерсън получи огромно одобрение от филмовите критици (рейтингът на филма в Rotten Tomatoes в момента е 93% от 100), но дори някои от почитателите на анимацията намират проблем в изобразяването на японската култура в продукцията. Сюжетът на „Островът на кучетата“ се развива в антиутопичния японски град Мегасаки. В началото на филма се появява надпис, който пояснява, че лаят на всички кучета е преведен на английски и звучи с гласовете на актьори като Джеф Голдблум, Брайън Кранстън, Тилда Суинтън, Скарлет Йохансон и Едуард Нортън. Но японските герои говорят на майчиния си език и разговорите им нито са преведени със субтитри, нито са озвучени. Единствено от време на време разказвачът обобщава казаното с гласа на Франсис Макдорманд. „Чувствителността на режисьора залита именно към боравенето му с човешкия фактор в историята и слабостта му към расово стереотипизиране, което разваля работата му и понякога излиза на преден план“, пише критикът Джъстин Чанг в ревю за филма в „Лос Анджелис Таймс“. Обвиненията са, че голяма част от диалозите на японски са доста простички, така че дори и тези, които не владеят езика, биха се досетили за какво става дума. Чанг твърди, че всичките кучета във филма „говорят“ на „изчистен и правилен американски английски“ и това оставя впечатление у зрителя, че жителите на Мегасаки са превърнати в чужденци в собствения си град. Критика поражда и друг факт – въпреки че действието се развива в японски град, повечето от героите се озвучават от бели актьори. Единственият друг човешки герой в анимацията, освен япончето Атари Кобаяши, е бялото момиче Трейси. Филмът определено не се харесва на по-консервативната част от зрителите, а самият Андерсън призна още на „Берлинале“, че мястото на действието можело и да е различно. Той и екипът му се спрели на Япония, защото винаги са искали да направят филм в някой от любимите им градове. \n\t .", "date": "2018.03.25", "title": "Японски кучета, а лаят на английски (ВИДЕО)"}
{"url": "http://clubz.bg/65821-federer_zagubi_ot_175_iq_v_sveta_i_sdade_vyrha", "text": "Роджър Федерер вече не е №1 в световната ранглиста на професионалните тенисисти след изненадваща загуба от Танаси Кокинакис във втория кръг на турнира от \"Мастърс 1000\" в Маями - 6:3, 3:6, 6:7(4). Така швейцарецът не успя да защити титлата си от миналата година (съответно точките) и утре ще отстъпи върха на Рафаел Надал, който не е играл поради контузии от януари. А Федерер допусна втора порадна загуба след поражението си на финала в Индиън Уелс от Хуан Мартин дел Потро. Маестрото обяви, че пропуска целия сезон на клей (подобно на миналата година) и ще се завърне на корта не по-рано от юни за битките на трева и \"Уимбълдън\", на който е шампион. Кокинакис сътвори обрат, след като загуби първия сет. Следващият му съперник е Фернандо Вердаско. А в един ден в Маями отпадна и №1 при жените Симона Халеп, която отстъпи пред Агниешка Радванска - 6:3, 2:6, 3:6. Григор прекъсна серия от три загуби Мачът на Григор Димитров от третия кръг срещу Жереми Шарди е този нощ наше време и се очаква да започне след 23 часа. Българинът води в преките двубои между двамата с 3:1.", "date": "2018.03.25", "title": "Федерер загуби от 175-ия в света и сдаде върха"}
{"url": "http://clubz.bg/65820-sledite_vodqt_kym_moskva_eto_zashto", "text": "Нещо като пистолет и две ампули със сравнително безопасни субстанции, които при смесването си обаче образуват силно отровното нервнопаралитично бойно вещество \"Новичок\". Следва изстрел от близко разстояние, а жертвите на покушението нямат никакъв шанс да останат невредими. Такъв е може би развоят на случилото се в началото на март в Солсбъри, казва Вил Мирзаянов, който през 70-те и 80-те години на миналия век е участвал в Съветския съюз в разработването на бойното нервнопаралитично вещество. \"Дори не е непременно необходимо да се улучи целта. Един изстрел в близост до мишената е достатъчен - това моментално трови въздуха\", казва пред Дойче Веле 82-годишният Мирзаянов, който от над 20 години живее в САЩ. Именно той е човекът, който през 1992 година разказа на света за съществуването на \"Новичок\". Кой стои зад покушението срещу бившия двоен агент Сергей Скрипал и дъщеря му Юлия? Великобритания обвинява Русия, която на свой ред категорично отрича и настоява британците да представят доказателства. Засега Лондон е показал тези доказателства - или по-скоро улики, само на своите най-близки съюзници - САЩ, Германия и Франция, които след това застанаха твърдо на страната на Великобритания. Ефектът \"Новичок\" Британската министър-председателка Тереза Мей огласи най-напред две възможни версии: Русия или сама е организирала покушението, или е допуснала опасното химическо оръжие да попадне в чужди ръце. В резултат московският вестник \"Новая газета\" публикува мнението на един високопоставен руски експерт по химическите оръжия, пожелал да остане анонимен. По неговите думи, има вероятност през 1990-те години \"Новичок\" да е попаднал по някакъв начин в ръцете на руски престъпни групи или на чужди тайни служби. Откакто обаче Москва подмина с мълчание поставения ѝ от Лондон срок да вземе отношение по случая, британското правителство вече изхожда единствено от първия вариант - тоест, пряко участие на Русия в покушението срещу Скрипал. И до днес обаче остава неясно как точно е станало отравянето, има ли конкретни заподозрени и какъв е мотивът за покушението. В реч пред британския парламент Тереза Мей заяви, че Русия не само е разработила въпросната отрова, но и продължава да е в състояние да я произвежда. Мей добави освен това, че и в миналото е имало \"организирани от държавата убийства\" и че Москва разглежда някои \"предатели като легитимни мишени\". Руски учен: Щом Скрипал е жив, не е използван \"Новичок\" Засега не знаем дали покушението в Солсбъри наистина е било извършено с пистолет, както предполага Вил Мирзаянов. Но защо британците са толкова сигурни, че следите водят към Русия? Дали пък наистина не разполагат с убедителни доказателства? Експерти смятат, че отговор може да даде именно използваната при атентата отрова. Германски токсиколог, пожелал анонимност, твърди, че има вероятност водещи изследователи в САЩ и във Великобритания не само да знаят точната формула на \"Новичок\", но и да имат проби от това вещество, смятано за едно от най-отровните измежду всички познати химически вещества. След покушението срещу Скрипал лабораторните анализи бяха извършени в свръхмодерната военна химическа лаборатория в Портън Даун край Солсбъри. \"Ако Великобритания успее да разгадае молекулярната структура на тези субстанции, ако успее да идентифицира и вторичните продукти, тогава произходът на отровата може да бъде доказан съвсем еднозначно\", убеден е експертът. \"При синтезата на \"Новичок\" е нужен и трети компонент - така нареченият Promoter. Реакцията между двата основни компонента приключва незабавно, ако липсва този трети компонент\", казва Вил Мирзаянов и допълва, че англичаните очевидно знаят това покрай т.нар. \"Продукт 33\" - руски вариант на отровния газ VX. По всяка верятност такъв Promoter е бил използван и при \"Новичок\". \"Това е като пръстов отпечатък\", казва Мирзаянов. Същото твърди и германският експерт Ралф Трап: \"Има \"пръстови отпечатъци\", които могат да бъдат извлечени от субстанциите и междинните продукти, използвани при производството на бойното вещество. Ако имаш достъп до този суров материал, можеш да докажеш, че става дума за конкретно бойно вещество, което идва от конкретна лаборатория.\" \"Новичок\" не фигурира в списъка със забранените субстанции на Организацията за забрана на химическите оръжия (OPCW). А не фигурира там, защото навремето Съветският съюз съвсем умишлено се е погрижил въпросните субстанции да останат извън списъка, твърди германският токсиколог, пожелал анонимност. Още по-тежки обвинения отправя Вил Мирзаянов: \"Западът си затваряше очите за много от нещата, които се случиха в Русия. И загуби. Руснаците изиграха Запада, който дълго време вярваше, че в Русия ще се наложи демократичният ред, в резултат от което проблемите ще се решат от само себе си. Но западният свят подцени характера на руския режим, който в никакъв случай не искаше да издаде тайната \"Новичок\". Това е първото бойно отровно вещество, разработено от руснаците. И Москва много се гордее с него. Всички други смъртоносни отрови, като зарин или VX, са все чужди разработки\", казва Мирзаянов. Ако Русия наистина стои зад покушението в Солсбъри, съвсем логично е да се запитаме защо е избрала отрова, която може да бъде идентифицирана и чийто произход може да бъде доказан. \"Беше ясно, че веществото ще бъде разкрито\", посочва пожелалият анонимност токсиколог и добавя: \"Възможно е Москва да е целяла точно това - да демонстрира, че и на чужда територия предателите не са недосегаеми. За мен това е единственото обяснение\". . Руски учен: Щом Скрипал е жив, не е използван \"Новичок\"", "date": "2018.03.25", "title": "Следите водят към Москва. Ето защо:"}
{"url": "http://clubz.bg/65822-kraqt_na_avtorstvoto", "text": "Докато представяше наградата „Оскар” за най-добър режисьор преди три седмици, Ема Стоун започна с встъпление за властта и влиянието на режисьорската фигура в правенето на филми: „Режисьорът е този, чийто неизличим щрих е отразен във всеки кадър”. Във всяка една друга година това твърдение не би звучало противоречиво, все пак е било интегрална част от представата за авторството, откакто то е било разяснено в края на 40-те години от Андре Базен. По-късно Андрю Сарис, посредник на тези идеи за англоговорящите читатели в началото на 60-те, обяснява, че авторът трябва да притежава „отчетлив характер” и да носи „вътрешен смисъл”. Но днес времената са повече от тревожни във филмовата индустрия и презумпцията, че режисьорът присъства във всеки кадър, е започнала да става проблематична, когато самият този режисьор се е превърнал в пречка. Едно е да разделяш изкуството от артиста, осъдителни личности често създават велики филми и обратното. Но как да изравним това с култа към автора? Ако стойността на даден филм може да бъде приписана на един-единствен кинодеец, става много по-трудно да се говори, че извънредни погрешни преценки – и дори престъпления – могат да бъдат заличени от това, което е на екрана. Най-известните случаи са пресъздадени надълго и нашироко, за да има нужда тук да ги повтаряме с детайли – Роман Полански изнасилва 13-годишно момиче, след като, както се твърди, ѝ е дал Метаквалон, впоследствие напуска САЩ, за да избегне присъда; Типи Хедрън заявява, че Алфред Хичкок я е нагрубявал, заплашвал и сексуално малтретирал по време на снимките на „Птиците” и „Марни”. Случаят с Уди Алън е малко по-различен. Въпреки че никога не е бил съден за малтретиране, осиновената му дъщеря Дилън Фароу и обвиненията ѝ (които той отхвърля) ще го преследват, докато самата Фароу продължава да настоява за вината му. Има и други, свързани с творци, ужасяващи истории. Ние, за разлика от зрителите на „Последно танго в Париж” през 1972 г., знаем, че Бернардо Бертолучи съзнателно не е предупредил 19-годишната звезда Мария Шнайдер за сцената, в която Пол (Марлон Брандо) прави анален секс с героинята ѝ. Шнайдер в продължение на години говори за случая (актрисата почина през 2011 г.), но беше взета на сериозно чак през 2013-а, когато изплува интервю, в което Бертолучи каза, че е думите ѝ са истина. Преобладаващият отказ да се приемат тези факти, докато не бъдат потвърдени от мъж, добавя нов слой противност. В последствията от обвиненията в сексуален тормоз срещу Харви Уайнстийн се запознахме с по-безнравствената страна на Куентин Тарантино, който призна, че е продължил работа с продуцента дори след като е чул от първа ръка разкази на жертви. Историите за съмнителните му действия на снимачната площадка на филмите „Убий Бил” започнаха да изникват скоро след това. Ума Търман обвини режисьора, че я е притискал да изпълни опасна каскада с автомобил, което е довело до нейна контузия. Когато още тогава пожелала да види кадрите от инцидента, Уайнстийн и Тарантино отказали да ги покажат, очевидно уплашени да не бъдат съдени. Също стана ясно, че Тарантино е плюл в лицето на Търман за сцена от „Убий Бил” и я душил с верига в друга, всичко в услуга на драматургичната автентичност (Тарантино уточнява, че душенето било „по идея на Ума”). Точно, когато имаше опасност всичко да се подмете под килима, беше публикуван запис от интервю с Хауърд Стърн, в което Тарантино защитава престъпленията на Полански, като казва, че жертвите му са били „купонджийки”, които „са си го просели”. След като стана ясно, че врявата няма да се успокои, той се извини. В светлината на това повикване по списък за съмнително поведение, е доста трудно да не се подходи с тревога към новия му филм „Имало едно време в Холивуд”, който ще бъде за оркестрираните от Чарлс Менсън убийства, в които тогавашната съпруга на Полански Шарън Тейт беше убита заедно с нероденото ѝ дете. Можем само да се надяваме, че филмът с участието на Брад Пит и Леонардо ди Каприо ще подходи с такт и чувствителност, каквито самият Тарантино не е успял да покаже своевременно. Скорошно интервю с Михаел Ханеке, в което определя движението #MeToo за „лов на вещици“ и пример за „пуританско мразене на мъже”, се класира по-долу от другите примери за мъжко ориентирани злоупотреби с власт. Но ефектът върху това как публиката приема творбите му едва ли ще остане същият. Забележките на Ханеке извън екрана – необмислени, ако сме щедри, волево невежи, ако не сме – няма как да не се отразят на начина, по който гледаме на филмите му. Той не е вече просто един придирчив хроникьор на вината в средната класа, ограничен в съчувствието си, какъвто го представя последният му филм „Щастлив край”. Неговите възгледи за половото неравенство и необходимото поправяне го показват като зле екипиран да прави каквито и да е социални диагнози извън екрана. В състезанието да се предложи най-безчувствен коментар за #MeToo Тери Гилиъм засега води с твърдението си, че някои жени, които са се озовали насаме с Уайнстийн „са знаели какво правят”. Актрисата Елън Баркин, която е била на прослушване за филма му „Бразилия” и е участвала в адаптацията на „Страх и омраза в Лас Вегас” отговори с туит: Гилиъм не отговори. Възможно е нашето разочарование от някога почитани режисьори да ускори края на обожанието по авторите, което доминира в киното от 60-те насам. В епоха на популярен активизъм, когато никой от нас не може да твърди, че не вижда връзките между принципите и действията, може да стане трудно да празнуваме заслепено филмите на режисьор като Педро Алмодовар, който осмива #MeToo или пренебрегва факта, че има компания, свързана със сметка в „данъчен рай“, споменат също така в „Досиетата „Панама“ заедно с брат си Агустин. Какъв е неговият отговор? Едва ли с подобно дълбокомислие е станал драматург от световна величина. Много от нашите герои, които създават кино, ще изпаднат в немилост. Но значи ли това, че теорията за авторството ще изпадне заедно с тях? Автор е една от онези думи, като дива или шедьовър, които са изгубили стойност до степен на безсмислие. Продължителната злоупотреба е довела до положение, в което всеки режисьор със строго разпознаваем стил или повтарящи се теми и интереси, става автор. Думата никога не е трябвало да означава режисьор-звезда. Когато критиците от „Кайе дю синема”, включващи бъдещите режисьори Франсоа Трюфо и Жан-Люк Годар използват етикета „автор” под влиянието на Базен в средата на 50-те, посочват режисьори с умение да извеждат характер във филмите си, който не задължително произлиза от тях и да правят амбициозни, експресивни творби, в ограниченията на студийната система, които не са били оценени до този момент – Джон Форд, Хауърд Хоукс, Алфред Хичкок, Фриц Ланг, Николас Рей и Орсън Уелс включително. Повечето от тези творци са постигнали успех, но предположението, че творбите им трябва също да има артистична величина дошло от критиците. Имало е много причини през последните 70 години да се оспори теорията за авторството. Британският режисьор Алън Паркър („Бъгси Малоун”, „Музика за душата”) казва, че терминът е „изкован от банда французи с учебно помагало и 16мм камера, увековечен от хората, които пишат за кино и подхранвана от ненаситната суета на нас, режисьорите”. Въпреки че Сарис почива през 2012 г., той живее достатъчно дълго, за да стане свидетел на амортизацията на идеите, за чието пропагандиране е спомогнал. Днес обаче упадъкът на авторството може би най-накрая дойде. Откровенията, че брилянтни режисьори имат и тъмна страна, без значение дали става въпрос за грубиянствата на Бертолучи или нетолерантността на Ханеке, не е нещо ново. Като всяко клише, образът на тираничния режисьор с камшик, жокейски панталон и високоговорител е оцелял в нашата културна валута, защото има голям компонент истина. Трудно е да видим как неоспорваната почит към режисьорите може да продължи в този нов климат на свръхбдителност, където капковото подаване на дискредитиращи истории доказва веднъж завинаги, че времето изтече.", "date": "2018.03.25", "title": "Краят на авторството?"}
{"url": "http://clubz.bg/65823-i_trymp_shte_goni_ruski_diplomati_zaradi_skandala_novichok", "text": "Президентът на САЩ Доналд Тръмп се готви да изгони десетки руски дипломати от страната в отговор на отравянето с нервнопаралитично вещество във Великобритания на бившия двоен агент Сергей Скрипал, съобщи днес агенция Блумбърг, като се позовава на двама души, запознати с въпроса.  Следите водят към Москва. Ето защо: Тръмп се е съгласил с препоръките на съветниците си и експулсирането на руските дипломати вероятно ще бъде оповестено в понеделник, твърдят двамата, но правят уговорката, че решението на Тръмп може и да не е окончателно. Тръмп бил готов да действа, но искал преди това да е сигурен, че и съюзниците ще предприемат подобни мерки срещу Русия.  Ефектът \"Новичок\" До това решение се стигнало на среща в петък, на която са присъствали посланикът на САЩ в Русия Джон Хантсман, финансовият министър Стив Мнучин, министърът на търговията Уилбър Рос, министърът на правосъдието Джеф Сешънс, шефът на Пентагона Джим Матис, шефът на националното разузнаване Дан Коутс, както и напускащият поста си съветник по националната сигурност Хърбърт Макмастър.  Всички запознати с дебата по въпроса са помолили да останат анонимни. Заместник-говорителят на Белия дом Радж Шах казал по този повод пред Блумбърг: По този повод Блумбърг коментира, че в Белия дом се задълбочава битката как най-добре да се отговори на провокациите на руския президент Владимир Путин. Вътрешните различия по въпроса отново изплуваха на повърхността тази седмица, след като Тръмп поздрави Путин за преизбирането му, без преди това да погледне писмените съвети, дадени от екипа му, да не прави това, казал запознат със случая, цитиран от Блумбърг.  И CNN съобщава, че гоним руски дипломати. Външно отрича Няколко световни медии съобщиха, че и България е сред държавите, които ще изгонят руски дипломати. Министерството на външните работи в София обаче отрече тези информации. Ефектът \"Новичок\" И CNN съобщава, че гоним руски дипломати. Външно отрича", "date": "2018.03.25", "title": "И Тръмп ще гони руски дипломати заради скандала \"Новичок\""}
{"url": "http://clubz.bg/65824-fetel_i_ferari_specheliha_pyrvoto_systezanie_vyv_formula_1", "text": "Себастиан Фетел (\"Ферари\") спечели първото за сезона състезание от Формула 1 на пистата \"Албърт парк\" в Мелбърн, Австралия. Втори се нареди световният шампион Люис Хамилтън (\"Мерцедес\"), а трети - Кими Райконен (\"Ферари\"). Равностойната битка между \"Мерцедес\" и \"Ферари\" бе решена от по-добра стратегия на италианците, грешка на германския тим и стечение на обстоятелствата. На старта Хамилтън поведе уверено, след като вчера даде най-добро време и спечели първа позиция. Последваха го пилотите на \"скудерията\". На 18-ата обиколка Райконен влезе в бокса за смяна на гуми. Тур по-късно \"Мерцедес\" привика британеца за смяна, а начело излезе Фетел. Малко след това в рамките на секунди последователно отпаднаха пилотите на \"Хаас\" Кевин Магнусен и Ромейн Грожан. Това доведе до спускане на виртуална кола за сигурност на пистата. А оттам и ограничаване на скоростта. \"Ферари\" реагира - Фетел влезе в бокса в 29-ата обиколка, смени гумите си и се възползва от ниската скорост на Хамилтън, като същевременно максимално даде газ на алеята край боксовете (правилникът позволява) и излезе на трасето пред големия си конкурент. Световният шампион реагира гневно и потърси сметка на тима по радиото - защо не му е казано, че Фетел е в бокса, за да кара малко по-бързо, до лимита на ограничението. Отговорът на \"Мерцедес\" беше, че положението изглеждало \"под контрол\". Междувременно на пистата излезе реална кола за сигурност, тъй като се изискваше време да бъде преместена колата на Грожан. Състезанието беше рестартирано след 31-ата обиколка. На моменти Хамилтън се доближаваше максимално близо до Фетел, но допусна грешки, пък и германецът беше безупречен и удържа. Видя се, че в момента болидите на двата тима са с почти равни възможности, което е добра новина за феновете - предващава интересен сезон. Себастиан Фетел и миналата година започна с победа в Австралия, но впоследствие Хамилтън наложи доминация. Топ 6 днес допълниха Даниел Рикардо (\"Ред Бул\"), Фернандо Алонсо (\"Макларън\") и Макс Верстапен (\"Ред Бул\"). Отпаднаха доста болиди. Следващото състезание е в Бахрейн на 8 април.", "date": "2018.03.25", "title": "Фетел и \"Ферари\" спечелиха първото състезание във Формула 1"}
{"url": "http://clubz.bg/65825-vyv_varna_moje_i_da_se_vloshat_otnosheniqta_na_es_s_turciq", "text": "\"Срещата „Турция – ЕС“ в момента върши много по-голяма услуга на президента на Турция Реджеп Ердоган, отколкото на ЕС. В момента за България, единственото позитивно нещо, което може да излезе, е потвърждаване на ангажимента на ЕС за новите 3 млрд. евро в помощ на Ердоган, но само за бежанците. Фактически да се препотвърди подкрепата на ЕС и финансирането на бежанците. Това е ключово за България\". Борисов и неговият приятел Тайпи Позицията е на евродепутата от ЕНП/ДСБ Светослав Малинов в интервю за предаването „ “ на БНР. Малинов повтори, че няма нищо позитивно в отношенията между ЕС и Турция и припомни, че ЕП замрази преговорите за членство на южната ни съседка в Съюза: Евродепутатът коментира и един от приоритетите на Българското европредседателство, а именно присъединяването на Западните Балкани към ЕС. По думите му, страната ни няма висок авторитет в международните дела заради липсата на реформи в правораздаването, но председателството на Съвета на ЕС е дало шанс на България да наложи определени теми: Светослав Малинов коментира и аферата с компанията \"Кеймбридж Аналитика\".  Спецагенти обискират \"Кембридж Аналитика\" Офисите на компанията в Лондон бяха обискирани от служители на Комисариата за информация заради сведения, че компанията е събрала без разрешение данни на над 50 милиона потребители на „Фейсбук“ като целта им е била да разработят алгоритъм за анализ на политическите предпочитания на електората в контекста на президентската кампания в САЩ през 2016 година: \"Това, което стана с \"Кеймбридж Аналитика\", в някакъв смисъл, може би, ще изиграе много позитивна роля. За първи път имаме черно на бяло доказателство за злоупотреба с тези данни в такъв мащаб с политически цели в държава, която по всички критерии е демократична. За първи път хора, които управляват този сектор, признават за недостатъците. Може би, това ще бъде началото на много сериозно сътрудничество между държавни институции и тези огромни частни корпорации. В Европа тази битка се води отдавна, но сега имаме доказателства, че може да се манипулират политически потребителите на тези електронни услуги\". Спецагенти обискират \"Кембридж Аналитика\"", "date": "2018.03.25", "title": "\"Във Варна може и да се влошат отношенията на ЕС с Турция\""}
{"url": "http://clubz.bg/65829-naj_dylgiqt_polet_kym_evropa_veche_e_fakt_video", "text": "Боинг 787-9 на австралийската авиокомпания \"Куонтас\" кацна днес на лондонското летище Хийтроу, след като извърши за пръв път в историята пътнически полет без междинно кацане от Австралия до Великобритания. ( ) Машината излетя от австралийския град Пърт в събота и пристигна в Лондон рано тази сутрин, прекарвайки във въздуха над 17 часа. Дължината на трасето бе 14 498 км. В историческия полет участваха над 200 пътници и 16-членен екипаж. Най-далечни директни търговски полети изпълняват в момента самолети Боинг 777-200 на компанията \"Катар еъруейз\", свързващи от миналия февруари Доха с град Окланд в Нова Зеландия, разположен на разстояние 14 535 км от столицата на Катар. Пърт се намира в Западна Австралия, на брега на Индийския океан, и оттам е далеч по-удобно да се лети до Европа, отколкото от трите най-големи австралийски града - Сидни, Мелбърн и Бризбейн, разположени на източното крайбрежие, в които живее почти половината население. При все това изпълнителният директор на \"Куонтас\" Алън Джойс заяви, че неосъществимите доскоро мечти за директни полети от Сидни и Мелбърн до Лондон може скоро да станат реалност благодарение на пътническите самолети от ново поколение Еърбъс А-350-900 Ултра лонг рейндж и Боинг 777-8. \n\t", "date": "2018.03.25", "title": "Най-дългият полет към Европа вече е факт (ВИДЕО)"}
{"url": "http://clubz.bg/65819-blagoveshtenie_e", "text": "Всички християни - православни, католици и протестанти, празнуват днес един от най-големите празници - Благовещение, на който се почита едно от най-големите тайнства в християнството. Според Библията на този ден Архангел Гавриил съобщава на Дева Мария благата вест, че тя ще роди Спасителя на човечеството - сина Божий Исус Христос. За случилото се разказва в Евангелието на Лука. Затова празникът се почита от много майки, защото Света Богородица е тяхна закрилница. Празникът Благовещение се чества точно девет месеца преди Рождество Христово.  Благовещение се празнува от всички основни християнски деноминации - православие, католицизъм и протестантство. Празникът е утвърден от православната църква през седми век и е част от Великденския празничен цикъл. Благовещение винаги се празнува на 25 март. Празникът се нарича още Благовец и се свързва с пролетното равноденствие, когато земята започва да се затопля. В България Благовещение се свързва и с идването на пролетта, затова на този ден задължително трябва да се яде \"нещо зелено\" - коприва, спанак, лапад. Традиция е също на трапезата да има риба, като обикновено се приготвя рибник - риба с ориз. Задължително се пече пита, която намазана с мед, се раздава на съседи и близки. \n\tСпоред народните вярвания на този \"благ ден\" по-леко и бързо зарастват всички рани и затова най-често тогава се продупчват ушите на малките момиченца. През деня всяка отрова губи силата си. Стопаните премитат къщите и дворовете си, палят огньове, които прескачат, за да не пострадат от змийско ухапване през лятото. Поради същата причина жените не докосват игли, куки или конци. Вярва се, че ако на Благовещение се засаждат дръвчета, те ще родят много сладки плодове. На този ден се става рано, за да е богата годината. Имен ден празнуват всички с имена Блага, Благо, Благовест, Благовеста, Благой, Благойна и други. ", "date": "2018.03.25", "title": "Благовещение е"}
{"url": "http://clubz.bg/65818-pohodyt_za_nashiq_jivot_snimki", "text": "Стотици хиляди хора от цяла Америка се стекоха на масови протести с искане властите най-после да вземат мерки за контрол над огнестрелните оръжия и с цел да дадат стимул за движение за политически активизъм сред младежта по въпроса, предаде Асошиейтед прес.  Организаторите нарекоха митинга \"Походът за нашия живот\" и се надяват той да достигне размаха на миналогодишния женски поход - един от най-големите протести в столицата Вашингтон след Виетнамската война, в който взеха участие далеч повече от очакваните 300 000 души.  Участниците в похода са предимно ученици от горните класове на американските училища, станали в последно време арена на поредица от кървави стрелби с десетки жертви. Последната от тях бе трагедията в гимназията в Паркланд във Флорида на 14 февруари, където 19-годишен бивш ученик застреля 17 свои съученици. Много ученици от това училище пристигнаха специално за случая в столицата. Походът тръгна по Пенсилвания авеню във Вашингтон от подиум, издигнат край сградата на Капитолия. Демонстрантите носеха плакати \"Ние сме промяната\", \"Повече няма да мълчим\", \"Вън парите на НРА (Националната асоциация на притежателите на огнестрелно оръжие) от политиката\". Маршрутът на похода минаваше и покрай хотел, собственост на семейство Тръмп. Президентът Доналд Тръмп пък отпътува за Флорида, където прекарва уикенда в собствения си голф-клуб.  Въпреки, че оръжейното лоби в САЩ все още е силно, анкетите през последните месеци отчитат, че нарастващ брой американци настояват за по-строг контрол върху огнестрелните оръжия. Според последното проучване, извършено по поръчка на АП, за затягане на този контрол са се изказали 69 на сто от анкетираните. През октомври 2016 г. те са били 61 на сто, а през октомври 2013 - 55 на сто. В същото време почти от половината американци не очакват официалните власти да вземат такива мерки.  Звездите Пол Маккартни и Дженифър Хъдсън също се включиха в протести за засилване на контрола над огнестрелните оръжия в САЩ, предаде Асошиейтед прес. И двамата са лично засегнати от насилие, при което са използвани огнестрелни оръжия. Хъдсън изпълни \"The Times They Are a-Changin'\" в края на протеста във Вашингтон, кръстен \"Походът за нашия живот\". Майка й, брат й и 7-годишният й племенник бяха застреляни през 2008 година. Маккартни заяви, че е решил да се присъедини към шествието в Ню Йорк заради убийството на Джон Ленън. Музикантът беше убит в Манхатън през 1980 година. Стотици хиляди тийнейджъри и техни поддръжници се събраха в столицата на САЩ и други градове, за да искат мерки за засилване на контрола над огнестрелните оръжия. В столицата Вашингтон се събраха около половин милион души. Белият дом заяви снощи, че приветства решението на множеството смели млади американци да упражнят правата, давани им от Първата поправка на американската конституция, предаде ДПА, цитирайки заместник говорителката на Белия дом Линдзи Уолтърс. Първата поправка гарантира свободното слово и правото на мирно събиране, както и правото да се подават петиции до правителството без опасност от наказания. Активисти се срещнаха с множество участници в около 800-те протести в САЩ. Те регистрираха за участие в изборите много младежи, които ще гласуват за първи път, с намерението на предстоящите след осем месеца избори в средата на президентския мандат на Тръмп да свалят от постовете им конгресмени, противопоставящи се на контрола над оръжията, предаде Ройтерс. Около 4 милиона американци навършват 18 години през 2018 г. и ще могат да гласуват. Мнозина на възраст от 19 до 21 години също никога не са гласували. Активността на младите избиратели на изборите в САЩ често е ниска, отбелязва Ройтерс. В множество градове в западната част на САЩ бяха организирани контрадемонстрации на привърженици на Втората поправка на Конституцията на САЩ (гарантираща свободното притежаване на оръжие), отбелязва АП. Като цяло те имаха по-малък брой участници. Американският сенатор Марко Рубио предупреди активистите и участниците в протестите, че трябва да намерят възможност за компромис с придържащите се към различни възгледи. Нападението срещу учебното заведение, извършено миналия месец, доведе до смъртта на 17 души и стана повод за протестите. Забраната на устройствата, превръщащи полуавтоматичните пушки в автоматични, подобренията на проверките на съдебното минало и други успехи бяха постигнати чрез компромиси, подчерта Рубио. Йоланда Кинг, внучка на Мартин Лутър Кинг, заяви пред протестиращите във Вашингтон, че и тя има мечта - за свят без огнестрелни оръжия. Изказването й напомняше на известната реч на Кинг от 1963 г., в която той призовава за премахване на расизма в САЩ. Стотици жители на канадските градове Торонто и Монреал също се събраха в подкрепа на засилването на законите за контрол над оръжията в САЩ. Те проведоха шествия пред американските консулства в тези градове, отбелязва ТАСС.  Призивите за по-строг контрол върху огнестрелните оръжия в САЩ достигнаха и до Париж, където около 100 демонстранти се събраха край Айфеловата кула, издигайки лозунга \"Защитете децата, а не пушките!\". Сред протестиращите имаше американци и французи - студенти и цели семейства. Един от организаторите, американец, каза, че \"е важно за американците дори и в чужбина да накарат Вашингтон да разбере, че обявените промени за контрол върху оръжията не ни удовлетворяват и ние искаме повече\".  Парижката акция е една от стотиците в САЩ и на много места по света, които призовават американските конгресмени да приемат по-строго законодателство за контрол над огнестрелните оръжия след поредицата от убийства в училищата.   ", "date": "2018.03.25", "title": "\"Походът за нашия живот\" (СНИМКИ)"}
{"url": "http://clubz.bg/65666-kajete_dobra_duma_za_gerb_no_ne_vlizajte_v_koaliciq", "text": "През седмицата за пореден път се разгоря спорът какво трябва да е отношението на т.нар. автентична десница или демократична общност (наричани за по-кратко \"десни\") към Бойко Борисов и ГЕРБ. Този спор продължава да бъде едновременно банален и актуален. А състезанието \"кой пи най-много кафета с Бойко\"? Възприемането на този спор като дебати \"за\" и \"против\" личността на Борисов и партията ГЕРБ обаче е твърде елементарно. Спорът е принципен - доколко десните приемат и доколко не приемат управлението на България през последните десетина години и неговите резултати. Безспорно е, че този спор трябва да бъде разрешен по някакъв начин. И че консолидирането на десницата минава и през това разрешение. Да си десен и да подкрепяш Борисов не е консерватизъм, а конформизъм Отговорът на въпроса за отношението към Борисов и ГЕРБ би трябвало да се търси хладнокръвно и обективно, а не емоционално и субективно. Да се отрича всичко, направено от ГЕРБ, е грешно и непрактично. Грешно, защото видими резултати наистина има и всеки може да ги види. Непрактично - защото по този начин се обижда една огромна част от българския народ, която дава доверието си на Борисов и ГЕРБ години наред. Никой политик не е постигнал успехи с непремерени обиди към електората. Особено ако се опитва да привлече част от този електорат на своя страна. Факт е, че правителствата на Борисов в много отношения промениха България към по-добро. Най-вече по отношение на инфраструктурата. Факт е, че Борисов е добре приет в Западна Европа и ЕС. Да се твърди, че между управленията на тройната коалиция, Пламен Орешарски и тези на Борисов няма разлика е невярно, дори нелепо. Десните няма да загубят нищо ако признаят тези факти. Това признаване обаче трябва да е само и единствено основа за изтъкване на разликите между ГЕРБ и десните. Защото инфраструктурата вероятно щеше да бъде изградена по-бързо и по-качествено, ако у нас имаше истинска конкуренция и истинска пазарна икономика. А не държавен капитализъм, при който печели не този, който предлага най-добрата оферта, а онзи, който се радва на височайшото благоволение на Борисов или е свързан по някакъв начин с Делян Пеевски. Често печелившите отговарят и на двата критерия. Европейските лидери, които са \"галИли\" Борисов по главата са много повече от онези \"три папи\". Същевремено обаче същите тези европейски лидери не ни пускат в Шенген, макар да изпълняваме формалните критерии. Причината е, че у нас така и не се състоя истинска съдебна реформа, която да гарантира върховенство на закона и работеща система за сигурност, на която да може да се разчита. И тук стигаме до другия факт. Герберите са една от основните причини за липсата у нас на истинска конкуренция, истинска пазарна икономика, върховенство на закона и работеща система за сигурност. И колкото и да го отричат, в това отношение те са в един лагер с БСП, ДПС, патриоти и всички други по-големи партии. С изключение на десните. При всичките основателни критики към тях, те бяха единни и категорични в настояването си за реална съдебна реформа. И го доказаха и с думи, и с действия, и с гласувания в парламента, докато бяха в управлението в миналия мандат в рамките на Реформаторския блок. Накратко, десните би трябвало да казват по някоя добра дума за Борисов и ГЕРБ, но никога вече да не влизат в коалиция с него. Опитът да се култивират, европеизират и цивилизоват герберите в рамките на съвместно управление се оказа неуспешен и ще бъде глупаво да се повтаря същата грешка. Тъй като в обозримо бъдеще не се виждат перспективи десните да спечелят собствено парламентарно мнозинство, то тяхната роля на първо време би трябвало да бъде на външен коректив. Нищо чудно ако по този начин постигнат по-големи успехи в изпълението на програмата си, отколкото когато управляваха заедно с ГЕРБ. Тук вече обаче идва другият голям въпрос - доколко десните лидери работят за идеите си и доколко за собствения си просперитет. Коалицията с ГЕРБ гарантира бърза и шеметна политическа кариера на политици, които често пребивават извън парламента напоследък. Изкушението е голямо. Но ако десните устоят на него, политическата им кариера ще бъде дори по-добра. Само че в малко по-далечна перспектива. Да си десен и да подкрепяш Борисов не е консерватизъм, а конформизъм", "date": "2018.03.25", "title": "Кажете добра дума за ГЕРБ. Но не влизайте в коалиция"}
{"url": "http://clubz.bg/65817-putin_lysna_kato_car_na_koricata_na_tajm", "text": "Руският президент Владимир Путин е изобразен като цар с корона на главата на корицата на списание \"Тайм\". Броят с анализа на изборите в Русия ще излезе на 2 април.  \"Изгряващият цар\" е голямото заглавие на корицата на световноизвестното списание.  На този въпрос се опитва да отговори журталистът Михаил Зигар. А Ян Бремър предлага на читателите анализа Гари Каспаров: Путин води световна война срещу демокрацията Списание \"Тайм\" се отпечатва в четири версии - американска, за Европа, за Близкия изток и Африка, и за страните от Азиатско-тихоокеанския район. Руският президент ще се появи с корона на всички тях без разпространяваното в САЩ издание, пише РИА Новости. В материалите се подчертава, че формално новият шестгодишен мандат за Владимир Владимировч би трябвало да е последен. Но нито един от неговите приближени не вярва, че през 2024 година Русия ще има нов президент. Путин ще остане на власт, категорично заявяват всички източници на \"Тайм\". Според журналиста, Путин не се стреми към нова студена война, а към нова \"Ялтенска конференция\". ", "date": "2018.03.25", "title": "Путин лъсна като цар на корицата на \"Тайм\""}
