{"url": "http://clubz.bg/55867-upravlqvashtite_rejat_vynshnoto_finansirane_na_syyuza_na_sydiite", "text": "Съсловните организации на съдиите, прокурорите и следователите могат да се финансират само от членски внос, имуществени вноски и дарения на техните членове. Такава промяна в закона за съдебната власт е внесена от представители на управляващото мнозинство от ГЕРБ и \"Обединени патриоти\". Поправката обаче ще засегне най-вече Съюза на съдиите в България. Тази организация е най-критично настроена към статуквото в съдебната система. Тя изпълнява редица проекти, финансирани от международни донори сред които ЕС, \"Америка за България\", т.нар. \"Норвежки фонд\" и др. Вносителите мотивират предложението си с това, че по този начин ще се засилят гаранциите за независимост на магистратите. Подобни ограничения обаче няма за Висшия съдебен съвет, например. Проектът предвижда още магистратите да не могат да преподават или осъществяват научна дейност, когато тя е финансирана от чужда държава или чуждестранно лице. На практика ако съдия, прокурор или следовател е поканен да води лекция, която е финансирана по проект, той ще трябва да откаже това. Само преди дни 8 търговски камари с чуждестранно участие оповестиха позиция, в която се обявиха за радикална съдебна реформа. Според тях прокуратурата трябва да бъде извадена от съдебната власт и да има механизъм за това тя да се отчита пред изпълнителната и/или законодателната власт. В позицията се казваше, че липсата на безпристрастен и ефективен съд и прокуратура е една от най-съществените бариери пред икономическия растеж на България и за това дълг на бизнеса е да заяви своето становище и гласът му да бъде чут по отношение на съдебната реформа. Според авторите на позицията прокуратурата не трябва да има каквато и да е роля по отношение на кариерното развитие на съдиите и организацията на съдилищата. В позицията се казва още, че реформата в миналия мандат е безспорен напредък, но не е била направена последната крачка за пълна и неоспорима автономност на съдиите.", "date": "2017.07.05", "title": "Управляващите режат външното финансиране на Съюза на съдиите"}
{"url": "http://clubz.bg/55845-sreshta_mejdu_chernoto_i_bqloto_geto", "text": "Няколко дни след боя в Асеновград разбрахме ли каква всъщност беше случката? Не. Как е започнал конфликтът, с какво едните ядосали другите, кой пръв е посегнал – всичко това беше удавено в море от знамена, хоругви, бръмчене на мотори и патриотични скандирания. И това не е странно – поводите все повече няма да имат значение. Те ще са все по-незначителни, все по-неясни, а където изобщо липсват, нищо не пречи да бъдат инсценирани. Има ли причина, повод ще се намери. А причина има – огромно напрежение между българи и цигани, като всяка страна подозира другата в това, че е обект на специално, привилегировано отношение от страна на държавата. Когато причината е толкова голяма, поводът е без значение. И винаги ще се намери някой, който след Асеновград, Гърмен, Катуница, Раднево и т.н. ще сметне за нужно да припомни, че в Косово нещата са започнали от една сватба. Макар да е нямало такава сватба в Косово. Прословутата кървава сватба излезе от устата на бившия югославски президент Милошевич в ролята му на главен обвиняем на третия ден от процеса срещу него в Хага. Тогава той каза: „Сърбите никога не са започвали война, никога не са предизвиквали конфликт. Войната в Босна /1992-1995/ започна с убийството на бащата на младоженката на една сватба в Сараево.“ Толкова за сватбата. Виж, в Косово стана малко по-различно. Там етническото напрежение през 2004 година закипя, когато сърби обвиниха мюсюлмани, че са нападнали и ранили сръбско момче. Това се случи в Чаглавица, по-късно пламна и Косовска Митровица, след като в ледените води на река Ибар бяха намерени телата на три албански деца. Етническите албанци твърдяха, че момчетата са се удавили, защото са се мъчили да избягат от група разгневени сърби, които търсели отмъщение за ранения по-рано сръбски младеж. Не е толкова важно дали нещата са започнали на сватба, край река или край басейн. Когато те са подготвени да станат, може да се случи колкото на годеж, толкова и на погребение. Разказвам косовската  версия по две причини. Първо: тя е класика. Много етнически конфликти са се взривявали точно от смърт на млад човек или дете. Детето е символът на бъдещето на рода, племето, народа. Ако някой го убие, този някой застрашава бъдещето на цялото племе. По силата на същото това мислене, кодирано в кръвта, племето е длъжно да се противопостави на убийците на бъдещето му. Тази формула е ползвана многократно през вековете по всички ширини – къде с истински убийства, къде с инсценирани. Най-често е прилагана, когато е трябвало да се оправдаят гонения на евреи. Там подстрекателите на гоненията са били улеснявани от злостната конспирация, наречена Кървавата клевета. Според тази фалшификация евреите крадат християнски момчета, източват кръвта им, за да си замесят ритуален хляб. Следователно, ако някое християнско момче е изчезнало или намерено убито, това е сигнал за погром в еврейското гето. „Хайде слушай-яж-спри да плачеш-заспивай, защото ще те открадне циганката с торбата!“ Втората причина е, че всички приятели роми, които попитах дали може да се сбием, ми отговориха с различни думи едно и също: „Не си го представяй като битка на две армии. Българите, строени от една страна, циганите - от друга, някой дава сигнал и тръгваме. Да, можем да се сбием, но не така. Ще стане, когато има убито момче от едната страна, а още по-лесно ще стане, ако има по едно от двете страни. И когато мен ме заболи за нашето, а теб за вашето.“ Може да не ви харесва този отговор, но той е честен и компетентен. Загрижен, предупредителен. Казват го хора, които не просто поназнайват нещата, а знаят нещата. Включително знаят, че когато хиляди са готови да тръгнат към гетото, то гетото не стои със скръстени ръце, а с брадва зад вратата и това далеч не е най-опасното налично оръжие. Нито младите българи, нито младите цигани са такива, каквито бяха преди двайсетина години. Трябва да сме наясно, защото в момента сблъсъците са между тях – между представителите на черното и представителите на бялото гето. Черното гето е смислен хаос. То е парцелирано като кръстословица. Ако объркаш ход хоризонтално, няма да ти излезе сметката вертикално.  Разпределено е – между партии, барони, лихвари, сводници, протестантски пастори, полицейски покровители, неправителствени организации, кланове, занаяти. То има свои правила и табута. Онези цигани, които познавахме отпреди двайсет години, вече не определят правилата. Те бяха образовани, работеха, пращаха децата си на училище. Сега или са на гурбет в Испания, Италия, Гърция, за да издържат младото семейство тук, или гледат внуци и правнуци. Сега младите хора в гетото са първото поколение, което заряза училището, не може да чете и да пише. И няма никакво намерение да наследи традиционната ромска страхливост. Вместо това е решено да се отнася с другите така, както те се отнасят с него. Родителите им са учили, работили, били са част от българското общество – и каква им е била ползата? Младите в черното гето са решени да опитат нови формули за справяне с живота, които нямат нищо общо с правила и закони. И защо да не го правят, щом никой не се е загрижил чак толкова за законите, че да ги прилага. Защо да не ги нарушават, щом последствия няма да има. Те имат номадския ген да оцеляват в гънките на релефа – всеки релеф, както географски, така и политически. Щом партиите плащат за гласове, ще вземат парите. Щом плащат за преместване в друго населено място – да. Щом децата са източник на някакви средства – разбира се. Щом кражбите по селата са ненаказуеми – естествено. Щом по пунктовете се изкупува мед… Щом полицаите могат да бъдат купени, щом може в Бърза помощ без здравни осигуровки… Щом се наложи да се поразбърка политическата обстановка… Щом етническият мир ви е толкова скъп – колко давате да ви го разклатим, колко да го закрепим? От своя страна бялото гето е хаотичен смисъл. Човек не знае в какво да вярва, с какво да се захване. Нищо не е сигурно. Изтормозени, обедняващи родители, които нямат право гък да кажат на децата си как да живеят, защото самите те са се провалили. Не всеки може да учи, да замине в чужбина, да се устрои на добра работа тук. Млади хора, за които всеки ден е изпитание за самочувствието. Себе си ли да мразят, или онези, които олицетворяват тяхното окаяно положение на неуспяващи, излишни хора? Човешката природа е самощадяща, тя е измислила, вместо да мразиш себе си заради недостатъците си, да мразиш онези, в които ги виждаш. Които най-много ти напомнят за твоите пороци, които ти олицетворяват провала – циганите! Колкото повече расте циганинът в теб, толкова повече се налага компенсаторно да мразиш циганите отвън. Да набиеш просяка в теб е трудно, обаче оня там просяк на улицата… Да ровиш за лев в джоба си е унизително, изкарай си го на ровещия в контейнера. Ти си зле, но не си виновен – намери си виновен. Ако циганите не живееха на твой гръб, ти щеше да си добре. Ти заслужаваш, ти си наследник на  ханове, ти си ювиги. Може да нямаш нищо друго, но имаш славна история. Искат да ти я отнемат, да те претопят в някаква перфидна Европа, да те изправят пред ужаса да се състезаваш с тях. Не им се давай, ти си имаш земя като една човешка длан, покажи, че е твоя… – така разсъждава бялото гето. То може да е малко по-грамотно от черното, но е също толкова настръхнало, готово. И този път показахме, че сме спецове по екстремните ситуации – можем да си ги предизвикваме, можем и да ги потушаваме. След което забравяме. До следващия бой, да следващия протест, до следващата дестинация на рокерския взвод. До следващото разминаване? Ами ако не се размине?!", "date": "2017.07.05", "title": "Среща между черното и бялото гето"}
{"url": "http://clubz.bg/55849-nenchev_nqkoga_radev_beshe_po_golqm_atlantik_ot_pasi_sega_zaobikalq_istinata", "text": "Така той коментира промяната на позицията на Радев за модернизирането на българските ВВС. Вчера Ненчев бе призован в прокуратурата по обвинението, че а застрашил живота на българските пилоти чрез договорите за ремонт в Полша на самолетите МиГ-21. Според него сега президентът е на път да ни скара с Варшава. Той допълни, че два от четирите ремонтирани в Полша двигателя сме ги получили много по-рано, отколкото сме щели да ги получим от Русия. А сега прокуратурата го обвинява, че е накърнил интересите на руската компания МиГ. Той настоя, че при едни и същи условия цените, предложени от Полша, са били по-изгодни. Имало и по-добра гаранция, и безплатен транспорт. Главен гарант била полската държава, защото договорът бил с нея. Така Ненчев коментира думите си от вчера, че има Радев преди и след генерал Леонид Решетников. С този руски генерал е била обсъдена президентската кандидатура на бившия командващ ВВС. Ексминистърът отхвърли твърденията, че по негова заповед два договора с РСК МиГ за 7 милиона лева били заключени в касата на заместичката му Десислава Йосифова, а в това време паралелно се прави нов договор с Полша. И повтори, че става дума за рамково споразумение, което не задължава. И продължи: Точно днес президентът Радев замина на двудневно работно посещение в Полша. Днес той ще се срещне с живеещи там наши сънародници, както и с представители на полски държавни институции, съобщиха от пресцентъра на \"Дондуков\" 2. А утре ще участва в срещата на върха на инициативата \"Три морета\". Тя се организира от 12 държави с излаз на Черно, Средиземно и Балтийско море. Там ще бъде и американският президент Доналд Тръмп, който се очаква да предложи американски газ на страните, които са силно зависими от руски доставки.", "date": "2017.07.05", "title": "Ненчев: Някога Радев беше по-голям атлантик от Паси, сега заобикаля истината"}
{"url": "http://clubz.bg/55852-roditeli_na_protest_v_podkrepa_na_lekarka_bita_ot_bashta_na_bebe", "text": "Тридесетина родители протестираха днес пред АГ \"Шейново\" в София в защита на д-р Албена Гагова. На 1 юли лекарката бе ударена от баща на новородено, тъй като отказала да му даде плацентата на бебето. Някои от родителите бяха довели и децата си. Участниците в протеста бяха единодушни, че расте насилието не само над лекари, но също така над учители и деца. По-късно на символичен протест излязоха и работещите в болницата на \"Шейново\".  ", "date": "2017.07.05", "title": "Родители на протест в подкрепа на лекарка, бита от баща на бебе"}
{"url": "http://clubz.bg/55855-protestyt_na_policaite_argument_do_argumenta_i_putin_snimki", "text": "Полицай с портрет на руския президент Владимир Путин на гърба на тениската си е сред участниците в протеста на МВР. Пазителите на реда излязоха на протест навръх професионалния си празник. Редица от участниците бяха поставили на фланелките си надписа \"Аргумент\". Така те отговориха на репликата \"Не искам условия, а аргументи\", произнесена от вътрешния министър Валентин Радев през миналата седмица към полицейските синдикати. В протеста се включиха и пожарникари. Един от тях носеше табела с надпис: \"Каска - 1990 г. Облекло - 2002 г. Втора употреба!\" Служителите на МВР са недоволни от размера на трудовите възнаграждения в системата, от лошите условия на труд, от противоречивата нормативна база, от драстичното нарушение на принципа „за равен труд – равна заплата” и неравнопоставеността на служители с еднакъв статут, липсата на мотивация за развитие в кариерата и повишаване на квалификацията. \"Аз съм български пожарникар, купих си сам защитното облекло от Стокхолм\", гасеше друг плакат. По същото време само на метри от протестиращите ръководството на МВР чества празника на ведомството.  ", "date": "2017.07.05", "title": "Протестът на полицаите: аргумент до аргумента и... Путин (СНИМКИ)"}
{"url": "http://clubz.bg/55851-mudis_povishi_%C4%B8peditniq_pejting_na_%CF%80ib", "text": "Meждyнapoднaтa peйтингoвa aгeнция \"Мудис\" пoвиши дългocpoчнитe дeпoзитни peйтинги нa бългapcĸaтa Πъpвa инвecтициoннa бaнĸa (ΠИБ). Taĸa тe ca нa нивo B1, съобщават oт финaнcoвaтa инcтитyция. \"Пpичинa зa положителната оценка е cпocoбнocттa нa бaнĸaтa зa гeнepиpaнe нa пeчaлбa и oпepaтивнa eфeĸтивнocт, шиpoĸaтa дeпoзитнa бaзa, cтaбилнитe лиĸвидни бyфepи, ĸaĸтo и eфeĸтивнoтo ĸopпopaтивнo yпpaвлeниe и yпpaвлeниe нa pиcĸa\", изтъкват от агенцията.  Cпopeд \"Мудис\" ΠИБ пocтигa cтaбилнo нивo нa пpиxoди и дoбpa възвpъщaeмocт нa aĸтивитe, а изтoчницитe нa пpиxoди зa финaнcoвaтa инcтитyция ca дoбpe paзпpeдeлeни. Koeфициeнтът нa лиĸвидни aĸтиви възлизa нa 28%. ΠИБ пoддъpжa cтaбилни ĸaпитaлoви бyфepи, ĸaтo ĸъм ĸpaя нa 2016 г. ĸoeфициeнтът нa бaзoвия coбcтвeн ĸaпитaл  е 12%, което е нaд peгyлaтopния минимyм oт 11,5%. В момента ΠИБ e тpeтaтa пo гoлeминa бaнĸa в Бългapия c пaзapeн дял oт 13,3% пpи дeпoзититe oт физичecĸи лицa и дoмaĸинcтвa. След сливането на ОББ и СиБанк обаче ще бъде изместена от новосъздадената банка под шапката на белгийската финансова група Кей Би Си. Kъм 30 юни 2017 г. пeчaлбaтa на ПИБ пpeди oбeзцeнĸaта и дaнъците e в paзмep нa 82 милиoнa лeвa. Зa cъщия пepиoд доходите от лихви са в paзмep нa 124 милиoнa лeвa, а от такси и комисиони - 49 милиoнa лeвa. Oт финaнcoвaтa инcтитyция пocoчвaт, чe в ĸpaя нa пъpвoтo пoлyгoдиe oтчитaт cъщecтвeнo нaмaлeниe в oбщия paзмep нa нeoбcлyжвaнитe ĸpeдити oт 9,4% cпpямo ĸpaя нa мapт. Дeлът им ĸъм ĸpeдитния пopтфeйл зa втopoто тpимeceчиe нaмaлявa  от 26% на 23,5 на сто.", "date": "2017.07.05", "title": "\"Мудис\" пoвиши ĸpeдитния peйтинг нa ΠИБ"}
{"url": "http://clubz.bg/55850-slabaci_ot_lyuksemburg_izhvyrliha_velikiq_rejndjyrs_ot_liga_evropa", "text": "Славният \"Глазгоу Рейнджърс\" отпадна от турнира Лига Европа от непретенциозен тим от Люксембург. Шотландците бяха спечелили с 1:0 у дома, но снощи капитулираха с 0:2 на терена на \"Прогрес Нидеркорн\" и се сбогуваха с надпреварата още в първия предварителен кръг. Еманюел Франсоа заличи преднината на шотландците в 65-ата минута, като наказа грешка в защитата им. В 75-ата Себастиан Тил отклони топката в мрежата след центриране от пряк свободен удар. До края на срещата гостите не успяха да вкарат гол, те удариха две греди. И играчите на \"Прогрес\" празнуваха лудо историческото си класиране напред. Нидеркорн е квартал на град Диферданж. На мача присъстваха 5534 зрители, над 2000 от които бяха фенове на \"Рейнджърс\". Те останаха крайно разочаровани след края на срещата. А любимият им тим се завърна в Европа след 6-годишно отсъствие. Както е известно, \"сините\" от Глазгоу фалираха и тръгнаха от най-ниското стъпало на футбола в Шотландия.  Те не успяха от раз да качат всички нива - два сезона загубиха в Чемпиъншип, второто равнище на играта във Високата земя. Сега отборът е съставен предимно от млади футболисти. Независимо от това \"Рейнджърс\" бе абсолютен фаворит срещу \"Прогрес\", който завърши четвърти в лигата на Люксембург за миналия сезон и попадна в Лига Европа благодарение на това, че шампионът взе и купата на страната.  В 13 участия в евротурнирите отборът нямаше победа, беше отбелязал само един гол и допуснал 41. Следващият съперник на \"Прогрес\" ще е АЕЛ (Лимасол) от Кипър. Реваншите на българските представители \"Левски\", \"Ботев\" (Пловдив) и \"Дунав\" са в четвъртък.", "date": "2017.07.05", "title": "Слабаци от Люксембург изхвърлиха великия \"Рейнджърс\" от Лига Европа"}
{"url": "http://clubz.bg/55846-harizanov_vidq_stranni_zavoi_na_edin_i_sysht_radev_za_samoletite", "text": "Престрелката между Румен Радев и Цветан Цветанов продължава от страна на президента. Така Георги Харизанов от Института за дясна политика коментира днес пред бТВ продължаващата размяна на реплики между двамата по повод какви самолети да бъдат закупени за българските военновъздушни сили. В студиото бе и проф. Михаил Мирчев. Водещият попита гостите си кой според тях ще надделее в спора межзу Ф-16 и \"Грипен\". Мирчев обаче бе убеден, че такава комисия нищо няма да реши, а ще създава интриги. Според него всичко трябва да се реши в Министерския съвет и в президентството. Михаил Мирчев заключи, че България рискува ЕС да каже, че тя няма да бъде председател на Съюза от 1 януари 2018 г. и такъв да стане някой друг. Това не е възможно, репликира го Харизанов. По-късно днес Георги Харизанов пусна в профила си във фейсбук копие от допълнително споразумение от 2014 г. към трудов договор, сключен три години по-рано. \n\t В документа Румен Радев, представляващ военно формирование 22 800 в София, възлага на Десислава Генчева - старши експерт в сектор \"Финанси\" в командването на ВВС, допълнителни функции за осигуряване на дейността по връзки с обществеността. за това тя щ получава допълнително възнаграждение в размер на 400 лева. Днес Десислава Генчева е съпруга на Радев и първа дама на България.", "date": "2017.07.05", "title": "Харизанов видя \"странни завои на един и същ Радев\" за самолетите"}
{"url": "http://clubz.bg/55854-bsp_deputat_romite_kapsul_detonator_za_vzrivqvaneto_na_bylgariq", "text": "Ромите са капсул-детонатор за взривяването на България. Така както албанците бяха капсул-детонатор за взривяване на Югославия. Това заяви депутатът от БСП Иво Христов. Изказването му бе в рамките на дебата в парламента за доклада по изпълнението на Националната стратегия за ромите. Той заяви, че преди 25-30 г. това малцинство беше интегрирано, но неговите представители са били изхвърлени от реформиращата се българска икономика, което според него е \"другото име на ликвидирането на икономиката\". Според Христов именно заради това тази общност се капсулира, а циганските гета са анклави на престъпност, застрашаващи и националната сигурност на България. Христов смята, че \"Столипиново\" е най-голямото гето в страната, а може би и в Европа, и в него се намира огнището на ислямския фундаментализъм в България. И изтъкна, че бъдещето на съотношението между българите и циганите не е в полза на българите. Това заяви депутатът от ГЕРБ Маноил Манев. И допълни, че доказателство за думите му могат да се намерят в изборните резултати от секциите в ромските махали. Александър Паунов (БСП) се обяви за връщането на строителните войски като начин за интеграция на ромите. Лидерът на \"Атака\" Волен Сидеров заяви, че \"Обединените патриоти\" не делят българските граждани по етнос и религия. Той каза, че има надежда, че проблемът ще бъде решен, тъй като сега \"Обединени патриоти\" са във властта. Според Сидеров вицепремиерът Валери Симеонов ще се справи \"ако бъде оставен да действа, ако не го занимават с несъществени въпроси\". Депутатът Станислав Станилов, който също е от \"Атака\" и \"Обединени патриоти\" заяви, че става дума за сблъсък на културни модели. Той обясни, че българите, турците, арменците, са стационарно население, докато циганите са социални номади. Според него думата \"интеграция\"трябва да се забрави, а целта трябва да е създаването на поносима среда. Според него срещу ромите трябва да има санкции и дори репресии. Според Рамадан Аталай (ДПС) няма как най-големият националист да отговаря за интеграцията на малцинствата. Той каза, че е съгласен с част от изказването на Станилов, но не приема становището му за репресиите.", "date": "2017.07.05", "title": "БСП депутат: Ромите - капсул-детонатор за взривяването на България"}
{"url": "http://clubz.bg/55848-italiq_injektira_54_mlrd_evro_v_oshte_edna_zatynala_banka", "text": "Ваnса Моntе dеі Раѕсhі dі Ѕіеnа пoлyчи oфициaлнo oдoбpeниe oт Бpюĸceл зa пoмoщ oт итaлиaнcĸoтo пpaвитeлcтвo, зa дa ce cпacи oт ĸoлaпc. Cyмaтa, ĸoятo Итaлия плaниpa дa инжeĸтиpa във финaнcoвaтa инcтитyция, e 6.1 милиapдa дoлapa. Peшeниeтo нa Eвpoпeйcĸaтa ĸoмиcия щe пpeмaxнe oщe eдин изтoчниĸ нa cътpeceния във финaнcoвaтa cиcтeмa нa cтpaнaтa, съобщава \"Блумбърг\". След месеци преговори EK ce cъглacи нa вливaнeтo нa ĸaпитaл caмo cлeд ĸaтo aĸциoнepитe и пo-мaлĸи ĸpeдитopи ca дaли 4.3 милиapдa eвpo зa cпacявaнeтo нa Моntе Раѕсhі, ĸaĸтo ce изиcĸвa cпopeд пpaвилaтa нa ЕС. Моntе dеі Раѕсhі ce oбъpнa ĸъм Итaлия зa пoмoщ, cлeд ĸaтo пpeз дeĸeмвpи нe ycпя дa събepe финaнcиpaнe oт инвecтитopитe. Cтpaнaтa ce бopи cpeщy нacлeдcтвoтo cи oт ĸpизaтa в paзмep нa oĸoлo 313 милиapдa eвpo лoши зaeми, ĸoитo пpeчaт нa възcтaнoвявaнeтo. През юни пpaвитeлcтвoтo oтдeли 17 милиapдa eвpo, зa дa cпacи бaнĸитe Ророlаrе dі Vісеnzа и Vеnеtо Ваnса, cлeд ĸaтo дългo вpeмe ce oпитвaшe дa нaмepи нaчин дa зaдъpжи peгиoнaлнитe финaнcoви инcтитyции нa пoвъpxнocттa.", "date": "2017.07.05", "title": "Италия инжектира 5,4 млрд. евро в още една затънала банка"}
{"url": "http://clubz.bg/55847-parlamentyt_piar_agenciq_na_gerb", "text": "Настоящият парламент вече влезе в историята като парламента, който е свършил най-малко работа за първите месеци от своето съществуване. Днес управляващите от ГЕРБ решиха да запълнят пленарното време, за да изтъкнат управленските си успехи в справянето с дъждовете през последните дни и добрите си намерения по отношение на образованието. В началото на деня вътрешният министър Валентин Радев отчете свършеното от кризисния щаб, създаден заради дъждовете и градушките. Той изтъкна, че заради добрата превантивна работа не е имало жертви. За периода от 18.00 часа на 2 юли до 4 юли по Националния телефон за спешни повиквания 112 са постъпили над 650 сигнала за паднали клони, дървета, задръстени шахти и др. В областите Велико Търново, Враца, Монтана, Ловеч, Кюстендил и Перник също е имало множество сигнали, но обстановката не налагала обявяване на бедствено положение. Армията е била в готовност, но не се е наложило нейното включване. Радев каза още, че в периода 2-3 юли са изстреляни 736 ракети за предотвратяване на градушки.  Малко след това депутатът от ГЕРБ Галя Захариева взе думата, за да изтъкне усилията на правителството за това всички деца да ходят на училище и да се образоват. Тя разказа за оповестения вчера лично от премиера Бойко Борисов механизъм за обхващане и задържане на ученици. Тя изтъкна, че в документа са записани кратки и точни срокове. Екипи от различни институции ще установят кои деца не ходят на училище и ще убеждават родителите им да ги изпратят. От парламентарните групи на БСП и ДПС пък честитиха професионалния празник на полицаите, който е днес. От опозицията изтъкнаха отговорността на ГЕРБ за напрежението в системата и пожелаха на униформените на празника си догодина да не протестират за заплати. В кулоарите Радев заяви, че се надява заплатите на полицаите да бъдат увеличени догодина. Той поясни, че в парламента има процедури за приемане на бюджета и не разбира защо полицаите настояват за увеличение на заплатите \"сега и незабавно\".", "date": "2017.07.05", "title": "Парламентът - пиар агенция на ГЕРБ"}
{"url": "http://clubz.bg/55863-grajdansko_kafe_pred_cum_bez_boltove_no_s%E2%80%A6_boltron", "text": "Инициативата „Правосъдие за всеки” организира в четвъртък сутринта от 8:45 в градинката пред Централна баня (днес Музей на София) „ ”. За целта има специално създадено събитие във фейсбук, където са публикувани въпросите за предстоящата „открита гражданска дискусия”: Това е втората гражданска акция, в която болтовете са лайтмотив. Преди седмица граждани поставяха болтове пред входа на сградата на Висшия съдебен съвет (ВСС). Повод за протеста бе включването в дневния ред на точка, която да разгледа подаден от „Блиц” сигнал срещу председателя на Върховния касационен съд (ВКС) Лозан Панов. Тази точка можеше да послужи за формално стартиране на процедура по отстраняването на Панов, за което отдавна призовават членове на мнозинството във ВСС. До разглеждането на жалбата обаче не се стигна, след като главният прокурор Сотир Цацаров и председателят на Върховния административен съд (ВАС) Георги Колев синхронизирано станаха и напуснаха заседанието, а след тях си тръгнаха и всички представители на мнозинството. „Честно казано, някак си този цирк ми идва в повече!“, каза тогава Цацаров, стана и си тръгна и така всъщност прекрати заседанието. Гражданите поставяха болтове като символ заради случая с развинтените болтове на колата на НСО, която използваше Панов. Прокуратурата отказа да разследва случая и обяви, че болтовете са се саморазвинтили. Панов пък отказа да използва повече кола на НСО. Напрежението между Панов и Цацаров се покачи, след като председателят на ВКС настоя няколко пъти главният прокурор да бъде изслушан от ВСС за срещата си в ЦУМ с представителя на ръководството на БСП Георги Гергов и бизнесмена Сашо Дончев. Инициатива „Правосъдие за всеки” обявява в прав текст и че целта на акцията пред ЦУМ е „за да подкрепим и Председателя на ВКС г-н Лозан Панов в тежката му борба за установяване въховенството на Закона в тази държава, за да има #правосъдиезавсички”. Снимката на събитието във фейсбук е колаж между образа на главния прокурор Сотир Цацаров и Волтрон и популярния анимационен сериал. Името този път е „Болтрон”.", "date": "2017.07.05", "title": "Гражданско кафе пред ЦУМ без болтове, но с… Болтрон"}
{"url": "http://clubz.bg/55853-sasht_sreshtu_severna_koreq_ot_morska_blokada_do_raketni_udari", "text": "От морска блокада, целяща прилагане на санкциите, през удари с крилати ракети по ядрени и ракетни съоръжения, до масирана кампания за сваляне на Ким Чен Ун. Това са възможните военни варианти, които американският президент Доналд Тръмп може да използва срещу Северна Корея, пише Ройтерс. Вчера, навръх националния празник на САЩ, режимът в Пхенян обяви, че е извършил първия си успешен опит с междуконтинентална балистична ракета, която може да достигне всяка точка на света. Днес Северна Корея допълни, че тя може да носи голяма ядрена бойна глава. Държавният секретар на САЩ Рекс Тилърсън пък призова да бъде усилен натискът върху Ким Чен Ун. Войски на Вашингтон и Сеул изстреляха ракети във водите край Южна Корея. Това бе демонстрация на сила в отговор на изстрелването вчера на севернокорейска междуконтинентална балистична ракета. От Пентагона обявиха, че са готови да защитават ДАЩ и съюзниците им от нарастващата заплаха от Пхенян и осъдиха изстрелването на ракетата.", "date": "2017.07.05", "title": "САЩ срещу Северна Корея - от морска блокада до ракетни удари"}
{"url": "http://clubz.bg/55857-verijni_katastrofi_zatvoriha_magistrala_trakiq_video", "text": "Две верижни катастрофи днес с участието на общо над 40 превозни средства предизвикаха километрични задръствания и затвориха за няколко часа магистрала \"Тракия\". Ранени са десетки хора. Броят им все още се уточнява. Сред тях има и деца. Двама от пострадалите са с опасност за живота, предаде БГНЕС. Сред ранените има и четирима сръбски граждани - две деца и двама възрастни. Рано сутринта край Ихтиман, на 47-и километър в посока Пловдив, става първата верижна катастрофа. Няколко минути по-късно се случва същото в обратната посока. Инцидентите станаха причина за образуването на огромно задръстване. Движението по магистралата бе блокирано и в двете посоки. Полицията отклонява колите по обходни маршрути. По посока София тапите започваха още край Пазарджик. Около 11 часа магистралата бе отворена за движение, предаде бТВ.  ", "date": "2017.07.05", "title": "Верижни катастрофи затвориха магистрала \"Тракия\" (ВИДЕО)"}
{"url": "http://clubz.bg/55861-eto_taka_ukrajna_shte_vyrne_teritorialnata_si_cqlost", "text": "На повърхността не изглежда много да се е променило откакто подкрепяните от Русия сепаратисти отцепиха Източна Украйна преди три години. Сраженията се разпалват на моменти, но фронтовата линия остава непроменена, а усилията за намиране на дипломатическо решение са в застой. И все пак това не е цялата история. Докато военният аспект от конфликта доминираше в новините, се водеше истинската битка за бъдещето на Украйна. Тя зависи от способността на страната да възстанови стабилността и благоденствието, дори и когато нейната териториална цялост е брутално накърнена. В тази посока Украйна започва да отбелязва реален прогрес. Интервенцията на Русия бе първоначално замислена като форма на икономическа война. Целта не бе завладяването на земя, а отслабването на Украйна и превръщането й в нещо като провалена държава. В началото Русия успя. Във война с най-големия си търговски партньор и отделена от някои от най-производителните индустриални активи на изток, Украйна бе на ръба на икономически срив. Гривнята изгуби почти 70 на сто от стойността си срещу долара, инфлацията се изстреля на 60%, а общият дефицит (на държавния бюджет и на държавната енергийна компания „Нафтогаз”) надвиши 10% от БВП. Икономиката се сви с 6,6% през 2014 г. и с още 9,8% през 2016 г. – много по-тежко от случилото се в Гърция. Три години по-късно нещата изглеждат много по-различни. Макроикономическата стабилност е възстановена и Украйна е по пътя на възстановяването. По-стабилният валутен курс помогна инфлацията да бъде овладяна (до 12,4% миналата година с прогноза за 6% следващата).   Производството се увеличава за първи път от 2012 г. и нарастна с 2% миналата година – очакването е ръстът да се покачи до 2,8% тази година и до над 3% през 2018 г. Растежът и по-ниската инфлация позволиха влошеният жизнен стандарт да започне да се възстановява. Реалните доходи се повишиха с 11,6% през 2016 г. Украинското правителство следва политика на дългосрочна фискална стабилност чрез комбинация от намаляване на разходи и данъчна реформа. Бюджетният дефицит от 2,2% миналата година бе доста под тавана от 3,7%, поставен от Международния валутен фонд. Въпреки че дефицитът се очаква да се раздуе до 3,1% тази година, увеличението идва основно от намаляването на осигуровките върху заплатите, което има за цел да намали разходите за труд и да стимулира икономиката. Подобреният и опростен данъчен кодекс и ръстът на икономическата активност повишават приходите от подоходния данък и от ДДС в държавния бюджет. Приходите на „Нафтогаз” вече надвишават разходите.   Следващото голямо предизвикателство е реформата на пенсионната система, която е на дефицит и за която отиват една четвърт от публичните разходи. Световната банка я определя като „главна пробойна в бюджета”. Планът на финансовия министър Олександър Данилюк в момента е в парламента и има за цел да балансира системата като затегне правилата за получаване на пенсия, разшири основата за плащане на осигуровки и повиши възрастта за пенсиониране. Дефицитът в пенсионната система в момента надхвърля 6% от БВП и затова реформата е важна, за да изпълни правителството целта си да вкара бюджетния дефицит в рамките на 2% до 2020 г. Нито един от постигнатите успехи досега нямаше да бъде възможен без международна финансова подкрепа – основно 17,5 милиарда долара кредитна линия от МВФ. Фактът, че Украйна успя да усвои четири транша от това финансиране на обща стойност 8,38 милиарда долара, само по себе си е постижение. Заради провалените реформи преди нито едно украинско правителство не е успявало да усвои повече от един транш от МВФ. Сегашното управление заслужава доверие заради предприемането на непопулярни, но необходими реформи, които бяха блокирани от предшествениците им. Като например премахване на субсидиите в енергетиката, които отглеждаха неефективност и корупция. Правителството заслужава признание и за скоростта, с която предотврати огромен финансов проблем и национализира най-голямата банка в страната – ПриватБанк, която изпадна в несъстоятелност през декември. Големият тест е как тези промени ще повлияят на настроението на инвеститорите и дали ще позволят на Украйна да привлече толкова необходимия чуждестранен капитал. Преките чуждестранни инвестиции замръзнаха с избухването на военните действия, но сега отново се появиха, макар и колебливо. Докато повечето от тези пари са свързани с рекапитализацията на банковата система, вече има значителни нови чужди инвестиции и в експортно ориентирани производства, главно в западна Украйна. Новото споразумение за свободна търговия с ЕС, както и близостта до европейския пазар, създават възможност за Украйна да стане неразделна част от веригите за доставки на континента и да изгради нови производствени центрове, които за заместят загубените индустрии на изток. Тази година ще донесе още един успех, защото се очаква Украйна да се върне на дълговия пазар и да емитира първите си облигации от 2013 г. насам. По време на сделката за преструктуриране на украинския дълг през 2015 г., това изгледаше много далечна възможност. Но програмата на МВФ още първоначално предвиждаше Украйна да се завърне на пазара през 2017 г. и вече има знаци за инвеститорски интерес. Тези резултати ще изискват Украйна да продължи и да задълбочи реформите. След пенсионната система идва поземлената реформа, където правителството очаква либерализацията да донесе нови инвестиции и да раздвижи земеделския сектор. Тази седмица правителството отложи представянето на поземлената реформа пред парламента, където популисти от опозицията се опитват да саботират промените, необходими за отпускането на следващия транш от МВФ. Моментът на истината ще бъде през есента. Разбира се, необходими са още действия за изкореняване на корупцията, която остава много по-голяма пречка за напредъка на Украйна, отколкото всяка измислена в Кремъл схема. Много полезна работа вече бе свършена, но възприятието на корупцията остава устойчиво високо. Това е най-важното предизвикателство пред Украйна. Вече е все по-видно, че стратегията на президента на Русия Владимир Путин да омаловажава Украйна и да увеличава цената за подкрепата на Запада се провали и страната продължава да отбелязва успехи по пътя към икономическата независимост. От друга страна, точно отцепническите райони в източна Украйна изглежда ще се превърнат в прекомерно тежък товар за Москва. Точно тази динамика, а не съотношението на военните сили, дава шанс на Украйна на възстанови териториалната си цялост. Реформите са, и винаги са били, нейното най-мощното оръжие.", "date": "2017.07.05", "title": "Ето така Украйна ще върне териториалната си цялост"}
{"url": "http://clubz.bg/55864-bandera_otnovo_skara_ukrajna_i_polsha", "text": "Степан Бандера отново стана повод за скарване между Полша и Украйна, предаде Нюз.ру. Много украинци го почитат като национален герой. В Полша обаче го смятат за кръвожаден убиец. В интервю за популярното издание \"В политице\" полският външен министър Витолд Вашчиковски заяви, че страната му по всякакъв начин ще пречи на пълноценната интеграция на Украйна в Европа. Това ще бъде факт, докато между Киев и Варшава продължава да има исторически спорове. Полша е особено разтревожена от продължаващия култ към Бандера, един от създателите на Украинската въстаническа армия (УВА). Нейни бойци извършват масови разстрели на поляци в периода 1942-1945 г. в областта Волин. До 1939 г. тя принадлежи на Полша, след което е анексирана от СССР, а по-късно е окупирана от нацистка Германия. Днес областта е част от Украйна. Днес последва реакция от висшия украински дипломат Маркиян Лубкивски. Пред телевизионния канал \"112 Украйна\" той заяви, че тези думи вредят на двустранните отношения. Дипломатът изрази надежда, че властите в Киев ще реагират подобаващо.", "date": "2017.07.05", "title": "Бандера отново скара Украйна и Полша"}
{"url": "http://clubz.bg/55866-nqma_po_obidchiva_strana_ot_bylgariq", "text": "Няма по-обидчива страна от България. Нека все пак да добавя: в Европа, че може и да се намери някоя страна в централна Азия да ни бие. В България периодично някой набива някого, защото го засякъл с колата си, друг - защото линейката се забавила, трети - защото му пуснали силно музика, четвърти - защото го погледнали особено. Човек има усещането, че цялата държава се е превърнала в една квартална кръчма, където олюляващи се пияници се блъскат с кореми и повтарят: \"Ти мен сега уважаваш ли ме?\" Обидите обаче не действат само битово: днес те са основна форма на политическото. Медиите се занимават основно с това да тиражират обиди и да разчоплят рани. Вижте само какъв изблик на патриотизъм предизвика съобщението за това, че храните по българските магазини се различавали от храните в западните вериги, значи българите са второ качество европейци?! Какви страсти, какви медийни мобилизации! И не защото ще ни стане нещо, ако ядем нула цяло и някакви десети от нещо по-малко. Въпросът е, че обиждат нас, великите потомци на Крума страшний. Навремето в нашата компания играехме една такава игра: всички анонимно обиждахме играещия и той трябваше да класира твърдението, което го засяга най-много. Знаете ли какво установихме? Не те обижда откровената лъжа, защото я игнорираш; не обижда и истината, защото обикновено си я знаеш. Най-тежко понасяш изказване, в което има нещо истинско, но то е хиперболизирано в посока на най-лошите ти подозрения. Приложете този модел към храните: обидата, лансирана от кафявите медии, проработи, защото самите ние подозираме, че сме второ качество европейци. Не са ни го казали открито, но ето нá, намекват ни го с тези няколко десети от процента. И ние вече налитаме на медиен бой. Да вземем друга географска посока. Руският депутат Пьотр Толстой остави незарастващ белег в народната душа с изказването, че руснаците били купили половин България и оставало да вземат и другата половина. Лъжа ли е – не; истина ли е – пак не. Нещо по средата, неприятно подозрение. Имаме усещането, че както досега се кланяхме в благодарност за предполагаемите освобождения, така сега се кланяме като сервитьори в хотелите. Добавяте малко хипербола и ето я рецептата за смъртна обида на националната чест. Обиждаме се и на научна тема. Например, когато президентът Путин се изказва за кирилицата. Възмущаваме се от политическите решения на Европейския съвет, в който самите ние участваме (\"пращат ни бежанци\", \"подменят ни ДНК-то\"). Не подминаваме дори сферата на естетиката, когато дружно избликнахме срещу инсталацията \"Ентропа\" на Давид Черни и единствени от всичките осмени европейски страни предприехме дипломатически демарш и принудихме автора да скрие с черно перденце тоалетната тип \"хай-тек клекало\", изобразяваща България. А дори не сме почнали да говорим за македонците, които ни обиждат още в момента, в който заговорят на езика си. Или пък за турците, които ни обиждат откакто съществуват. Обиждат се взаимно и политиците; това май вече се приема за част от професията им. Журналистите пък правят опити да обиждат, белким се прочуят (съдебният иск май влиза в предвидените разходи) – тежка обида за тях е, когато другите не се обидят от гнусотиите им и ги игнорират. А Фейсбук направи каквото можа, вкарвайки личните, та дори и кръчмарски мнения в публично обръщение. Тук има една стилистична разлика. Ако в мейнстрийма говорим за обиди, при крайната десница те вече се превръщат в гаври. Пуснете в някоя интернет-търсачка понятието \"гавра\" плюс разни ключови светини. Непременно ще попаднете на нещо от типа \"цесекар се снимал да показва среден пръст пред паметника на Апостола\". Гаврата не просто е по-силна стилистически: ако при \"обида\" се предполага, че можете да отговорите и да защитите достойнството си, при \"гавра\" сякаш сте окован и беззащитен. А това ни връща към любимото на българския народ робство – безпомощно състояние, в което можеш да се окайваш без да правиш нищо. Разбира се, гавра е да се замени сакралният израз \"турско робство\" например с \"османско присъствие\". Гавра е да махнат някой писател от програмата по литература (дали се обиждаме, защото това потвърждава подозрението ни, че децата все по-малко четат?). Смешно недоразумение се получи по повод издаването на \"Pod igoto\" на 24 май тази година, разделило публиката на едни, които разбират ироничния жест на издателството, и други, които първосигнално изригват: \"Вандализъм!\", \"Светотатство!\". За всеки е ясно, че тези медийни вихрушки имат за цел да ни отклонят от сериозните политически дебати. Вместо да разсъждаваме за цената на газта, се хвърляме да браним кирилицата. По-лесно е да трупаш рейтинг, бранейки \"клета майка България\" от обиди, отколкото да решаваш реалните ѝ проблеми. Впрочем, има и нещо по-дълбоко. И това е тежкият ни комплекс, че никой не се интересува от българите, като изключим Чърчил, който бил казал, че \"само тук си казват честита баня\". Или Кандид от едноименната новела, попаднал в трета глава при българите - див и войнствен народ, който жестоко го малтретирал. Колко жалко, че за Волтер българите са метафора за прусаците, врагове на Франция към онова време. Това само повече утежнява страданието ни. Как да се уверим, че съществуваме? Ами ето как: като се обиждаме още повече!", "date": "2017.07.05", "title": "Няма по-обидчива страна от България"}
{"url": "http://clubz.bg/55860-simon_vejl_shte_byde_pogrebana_v_panteona_v_parij", "text": "С най-високи почести бе изпратена в последния си път Симон Вейл, бившата председателка на Европарламента. Траурната церемония се състоя в двора на Дома на инвалидите в Париж. Президентът Еманюел Макрон обяви, че видната френска общественичка, бивша министърка и защитничка на правата на жените ще бъде погребана в Пантеона. Това е мястото, в което лежат останките на най-бележитите французи като Волтер, Жан-Жак Русо, Виктор Юго, Емил Зола, Александър Дюма-баща и други. Стотици чуждестранни гости присъстваха на опелото. Сред тях е и българският премиер Бойко Борисов. Симон Вейл издъхна в петък само 13 дни преди да навърши 90 г. На 16 години е арестувана от Гестапо и пратена в Аушвиц. Но оцелява. Тя се прочува през 1974 година, когато е министърка на здравеопазването при президента Валери Жискар д'Естен. Вейл внася в Националното събрание законопроект, който разрешава доброволния аборт на жените. Тогава в парламента има 481 депутати мъже и само 9 жени. Обаче Вейл успява в продължение на три дни да защитит проекта си и правата на жените и законът е гласуван. След тази победа тя става най-популярният френски политик. През 1979 година Вейл става първата жена, която оглавява Европейския парламент.", "date": "2017.07.05", "title": "Симон Вейл ще бъде погребана в Пантеона в Париж"}
{"url": "http://clubz.bg/55858-kmetyt_na_plovdiv_na_syd_za_oshtetqvane_na_obshtinata", "text": "Специализираното звено към прокуратурата  „Антикорупция“ предаде днес на съд пловдивския кмет Иван Тотев, заместник-кмета на община Пловдив Димитър Кацарски и кмета на район „Западен“ при община Пловдив Димитър Колев, съобщи БГНЕС. Днес Специализирано звено „Антикорупция“ – СГП внесе в Окръжен съд – Пловдив внесе обвинителен акт срещу тримата за престъпление по служба при изграждането на \"Зоокът\" - Пловдив. То е извършено \"в съучастие, от което са настъпили значителни вредни последици и случаят е особено тежък\".  С постановление на главния прокурор Сотир Цацаров е разрешено разследването да се проведе извън района на съда, компетентен да разгледа делото, и е разпоредено Специализирано звено „Антикорупция“ да осъществява ръководство и надзор върху досъдебното производство. Иван Тотев е нарушил служебните си задължения по повод изграждане на „Зоокът” – гр. Пловдив. Процедурата е проведена като пряко договаряне с изпълнителя „Запрянови 03“ ООД в нарушение на Закона зца ъбществени поръчки (ЗОП). Освен това тази процедура е проведена и без да е одобрен идеен инвестиционен проект към момента на откриването й и не е била одобрена количествено-стойностна сметка за проекта. Не е бил изготвен комплексен доклад за оценка на съответствието на инвестиционния проект със съществуващите изисквания на строежите и не е било издадено разрешение за строеж. Тези изисквания на закона не са били изпълнени и към момента на сключване на договора за строителство на „Зоокът“ – Пловдив с изпълнителя - „Запрянови 03” ООД. Това Иван Тотев е сторил с цел да набави облага за търговското дружество в размер на 689 869,70 лева. В този размер е и щетата за община Пловдив. Настъпили са значителни вредни последици и от неимуществен характер. Създадено е недоверие в обществото към разходването на бюджетните средства на община Пловдив при извършване на дейности от обществено значение, както и съмнение в публичността и прозрачността на разпределяне на бюджетните средства. На съд са предадени и съучастниците на Иван Тотев - Димитър Кацарски и Димитър Колев, които са действали като помагачи и чрез действия умишлено са улеснили кмета да извърши престъплението. Зам.-кметът Кацарски е бил назначен от Иван Тотев за председател на комисия за провеждането на „Открита процедура“ по реда на ЗОП за избор на изпълнител за извършване на строително – монтажните работи по обект „Зоокът – Пловдив“. В нарушение на ЗОП като председател на комисията Кацарски е предложил на кмета Иван Тотев откритата процедура да бъде прекратена. По този начин Кацарски е дал възможност на кмета да открие друга процедура – договаряне без обявление. Обвинението срещу Димитър Колев е, че като длъжностно лице умишлено улеснил Иван Тотев в извършването на престъпление по служба. Това е станало като е сключил договор за упражняване на консултантска дейност и строителен надзор при липсата на предпоставките за това, а именно : без Район „Западен“ да е страна по Договор за строителство, сключен между Възложителя - Община Пловдив, и Изпълнителя - „Запрянови 03“ ООД, с предмет строително-монтажни работи на обект „Реконструкция и модернизация на „Зоокът” – гр. Пловдив”. Това станало, без Район „Западен“ да е Възложител и без Район „Западен“ да има качеството на участник в процеса на строителството. Така Колев е дал възможност на Тотев да започне строеж. Иван Тотев е с мярка за неотклонение парична гаранция в размер на 20 000 лева. Колев и Кацарски са с мярка за неотклонение „Подписка“. Предстои Окръжен съд – Пловдив да насрочи разглеждането на делото.", "date": "2017.07.05", "title": "Кметът на Пловдив на съд за ощетяване на общината"}
{"url": "http://clubz.bg/55862-chetirima_zadyrjani_v_antiteroristichna_akciq_v_bryuksel", "text": "Полицията е задържала за разпит четирима души в антитерористична акция в Брюксел, при която са открити и оръжия, съобщи прокуратурата. Силите на реда са претърсили шест адреса в квартала Андерлехт в нощта на вторник срещу сряда, каза прокурорът Ерик Ван дер Сипт. На един от тях са открити автомати \"Калашников\" и пълнители, според държавната телевизия РТБФ. Съдия следовател ще реши по-късно днес мерките за неотклонение на задържаните. Задържаните са свързани с рокерската група \"Камикадзе райдърс\", която е заподозряна във връзки с джихадисткото движение, каза Ван дер Сипт. В същото време в околностите на Лил при съвместна операция на френската и белгийската полиция е задържан 42-годишен мъж заподозрян, че \"подготвял насилствени действия\" и че също е свързан с \"Камикадзе райдърс\", предаде на уебсайта си всекидневникът \"Соар\", позовавайки се на източник близък до делото. Арестите не са свързани с разследванията на атентатите в Париж на 13 ноември 2015 г. и в Брюксел на 22 март 2016 г. и на 21 юни 2017 г., уточни Ван дер Сипт.", "date": "2017.07.05", "title": "Четирима задържани в антитерористична акция в Брюксел"}
{"url": "http://clubz.bg/55844-kak_bylgarskite_cigari_stanaha_rumynski", "text": "Тютюневият гигант „Бритиш Американ табако” (BAT) инвестира 60 милиона евро в нова производствена линия в Плоещ, Румъния, съобщи информационната агенция „ ”. Преди три месеца BAT купи от „Булгартабак” водещите марки на холдинга Victory, Eva Slim и GD. Сделката бе обявена за над 100 милиона евро, но заедно с придобиването на дистрибуторската компания „Експрес логистика & дистрибуция\". След покупката на българските марки цигари BAT на практика утроява инвестицията си в Румъния. В края на миналата година компанията обяви намерение да построи нов производствен цех и да обнови оборудането си в Плоещ за 21 милиона евро в срок от пет години. „Медиафакс” обяснява увеличаването на инвестицията с постепенното затваряне на фабриката на BAT в Германия и с придобиването на марките на „Булгартабак”. Това ще създаде нови 120 работни места в румънския град, където вече над 700 души работят за BAT, а 150 компании имат договори като доставчици с тютюневия гигант. Общото производство на цигари в Плоещ се очаква да се увеличи с 30%. Преди да продаде марките си, „Булгартабак” затвори фабриката си в София. Това бе обяснено с репутационни проблеми и прекратен износ за Близкия изток. По същото време се появиха публикации в чуждестранни медии за съмнения за участие на лица около холдинга в контрабанда на цигари в Близкия изток.", "date": "2017.07.05", "title": "Как българските цигари станаха румънски"}
{"url": "http://clubz.bg/55843-policaite_izlizat_na_protest_navryh_praznika_si", "text": "Полицаите излизат на протест днес, навръх професионалния си празник, предаде БГНЕС. Протестът е от 11 часа пред храм-паметник „Свети Александър Невски”. Униформените са подкрепени от членовете на Националния синдикат на гражданската администрация в МВР и от Синдиката на служителите в затворите в България. Служителите на МВР са недоволни от размера на трудовите възнаграждения в системата, лошите условия на труд, противоречивата нормативна база, драстичното нарушение на принципа „за равен труд – равна заплата” и неравнопоставеността на служители с еднакъв статут, липсата на мотивация за развитие в кариерата и повишаване на квалификацията. Министър Валентин Радев коментира, че не разбира какво искат още служителите на МВР и припомни за заседанията на Съвета за социално партньорство. По същото време и само на метри от протеста ръководството на МВР ще отбележи и патронния празник на ведомството. В навечерието на протеста министър Радев публикува за обществено обсъждане проект на заповед за определяне размерите на допълнителните възнаграждения за полагане на труд през нощта между 22,00 ч. и 6,00 ч., за полагане на труд на официални празници и за времето на разположение, условията и редът за тяхното изплащане на държавните служители в МВР. През миналата седмица бе одобрено отпускането на 30 милиона лева, с които да се заплатят разходите по закупуване на униформи в изминалите четири години.", "date": "2017.07.05", "title": "Полицаите излизат на протест навръх празника си"}
{"url": "http://clubz.bg/55865-leo_mesi_prepodpisva_s_barselona", "text": "Звездата на \"Барселона\" Лионел Меси ще подпише нов договор с клуба до 2021 г., съобщиха каталунците на официалния си сайт. Аржентинският национал ще парафира новия контракт, когато се завърне от родината си за началото на предсезонната подготовка през следващата седмица, уточняват от клуба. Досегашният контракт на Меси изтичаше след година и в медиите все по-често се появяваха информации, че той може да си тръгне от \"Камп Ноу\" срещу рекордна трансферна сума. Преговорите за новото споразумение продължиха месеци - дори по време на сватбата на футболиста преди броени дни. В крайна сметка той и ръководството на \"Барселона\" са стигнали до договорка и Лео ще продължи да защитава цветовете на клуба. Официалните параметри на контракта не се съобщават, но според медиите в Испания Меси ще получава по 22 милиона евро на година - колкото взема и сега. Освобождаващата клауза в контракта му възлизала на 300 милиона евро. Аржентинецът продължава да е най-важният играч на каталунците, като през миналия сезон отбеляза 54 гола в 52 мача, въпреки че бе критикуван за представянето си в отделни периоди.", "date": "2017.07.05", "title": "Лео Меси преподписва с \"Барселона\""}
{"url": "http://clubz.bg/55859-12_patrioti_iskat_da_mahnat_edin_chlen_oblagodetelstvasht_bankite", "text": "Депутати от “Обединените патриоти\" предлагат поправка на прословутия  . Проектът вече е внесен в деловодството на парламента, предаде БГНЕС.  Ако поправката бъде гласувана от народните представители, то банките вече няма да могат да вземат заповед за незабавно изпълнение въз основа на документ или извлечение от ценни книги. Досега чл. 417 от ГПК позволяваше кредиторът (всяка една банка или комунално дружество например) да поиска издаване на заповед за изпълнение въз основа на документ, удостоверяващ неговото вземане и позволяващ длъжникът да бъде осъден по бърза процедура, без възможност да се противопостави на осъждането. А длъжникът разбираше за това едва когато получи призовка от съдебния изпълнител за доброволно изпълнение. Така той се лишава от възможността да възрази срещу евентуални неоснователни претенции и да се защити. Вместо това директно е осъден. Вносителите от ОП смятат, че ако подобна привилегия е допустима за държавата и общините, но това не може да се отнася и за банките и действащата уредба ги поставя в привилегировано положение.  Текстовете са предложени от 12 народни представители от групата на “Обединени патриоти”, но не за първи път има подобни предложения за промени в ГПК. След часове дебати досега никой не ги е прокарал. Поправките в ГПК идват след сериозна активност по темата и на националния омбудсман Мая Манолова, която сезира и Конституционния съд. Мотивите й: Мащабните промени в ГПК включват още предложения за изменения в уведомяването и призоваването, както и в касационното и изпълнителното производство.  Предлага се промяна, с която да се осигури реално триинстанционно производство по граждански дела.  Анализите показват, че в момента едва 3% от второинстанционните дела стигат до касация.  Обект на сериозни парламентарни дебати за промяна на ГПК  ще са и текстове, които регулират дейността на съдебните изпълнители.  Предлага се промяна на досегашната уредба, при която длъжникът няма право да поиска прекратяване на изпълнителното производство, когато е изпълнил задължението си след започването му.", "date": "2017.07.05", "title": "12 патриоти искат да махнат един член, облагодетелстващ банките"}
