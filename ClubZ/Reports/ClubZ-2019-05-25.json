{"url": "https://clubz.bg/83389-mashini_preferencii_krygcheta_i_kvadratcheta", "text": "Ако се замислите, въпреки че по време на избори са най-ухажвани, животът на нас българските избиратели въобще не е лесен. Партиите искат нашия вот, но всъщност правят много неща, за да го затруднят. И тук съвсем не става въпрос за неволите на гласуващите зад граница. Става въпрос за всички, тези няколко милиона, които все още правят усилието да гласуват и да създадат поне частична легитимност на властите.  Кратък преглед на бюлетините, с които сме гласували в последните 20-ина години, показва, че отношението към българския избирател е по-скоро като към опитно животинче. От 2001 г насам на практика няма парламентарни или избори за европейски парламент, на който да сме гласували с бюлетина от вида на предишните избори. Според Венецианската комисия, която  създава добрите практики в изборния процес, за значителна промяна в изборните правила се смята всичко, което променя начина на гласуване или отчитане на резултатите. В този смисъл няма нищо по-сериозно, което може да се промени в едни избори от бюлетината.  2001 г. все още гласувахме с онзи символ на прехода – цветните бюлетини. С идването на НДСВ, поради странни политически причини и въпреки че беше ясно, ще това ще затрудни много избиратели, беше решено на следващите избори 2005 да се използва бяла интегрална бюлетина. През 2009 г. заради страха си от новосъздадената партия ГЕРБ, БСП предложи и гласува въвеждането на едни от най-абсурдните в световната практика мажоритарни райони. Ако си спомняте, идеята беше с познатите си лица,  БСП да пребори никому неизвестните кандидати на Бойко Борисов (както направи със СДС през 1990 за ВНС) и така да спечели бонус от 31 депутата. Както често се случва с изборните промени, когато се правят безпринципно, сметката не излезе. И така например 24-годишната тогава Моника Панайотова, председател на младежката секция на ГЕРБ като мажоритарен кандидат в един от софийските райони помете “старите пушки” Даниел Вълчев (НДСВ), Таско Ерменков (БСП) и Мартин Димитров (Синя коалиция).  2013, естествено, тези мажоритарни райони ги нямаше на бюлетината. Но на избирателя не му беше простено. Краткото време на кабинета Орешарски беше добре използвано от днешния омбудсман Мая Манолова да напише нов кодекс за избори, в който в бюлетината беше вкарано преференциално гласуване. Естествено това беше направено по начин, който да обърква всички: преференцията не е задължителна, но затова пък прагът й е различен и се изчислява по различен начин за всеки избор за да може почти всички партии да са доволни. Пълна каша. Това естествено не беше достатъчно. През 2016 и 2017 приехме да гласуваме “задължително”, като имаме и нова опция в бюлетината – “не подкрепям никого”.  През това време имахме два референдума за електронно гласуване и няколко решения за въвеждането му, както и “сигурното” въвеждане на машини във всички изборни секции.  Общото във всички тези промени е, че нито една от тях не доведе до по-висока активност или по-лесно гласуване. Процентът на невалидните бюлетини се покачваше. На тези избори промяната в бюлетината е малка – едно “100” пред числата на преференциите в дясната част и едни квадратчета и кръгчета, които да ни улеснят. Дали промяната наистина ще улесни някого или просто цели партиите да си решат проблема с феномена 15/15, през който на предишните европейски избори в ЕП влезе Момчил Неков, все още не е ясно. Много по-вероятно е избирателите да не успят да се ориентират в поредния нов и по-сложен модел на бюлетината. Едно е сигурно: броят на невалидните бюлетини няма да намалее, нито активността ще скочи; няма да е изненада, ако се появи някой друг феномен, плод на масовото неразбиране на хората в тъмната стаичка. И това ще бъде така, докато постоянно променяме вида на бюлетината, преференциите, числата, кръгчетата, квадратчетата, районите... На всички, които усещат гласуването като граждански дълг, им пожелавам успех с поредната нова бюлетина!  Гласуването винаги има смисъл.  \n\t ", "date": "2019.05.25", "title": "Машини, преференции, кръгчета и квадратчета"}
{"url": "https://clubz.bg/83399-rusiq_da_osvobodi_zadyrjanite_ukrainski_morqci", "text": "Международният трибунал на ООН по морско право постанови Русия да освободи трите украински кораба и 24-мата украински моряци, задържани миналата година при инцидента в Керченския проток, предаде Асошиейтед прес, съобщава БТА. Базираният в Хамбург трибунал постанови това по дело, заведено от Украйна през април и бойкотирано от Русия, отбелязва Франс прес. Според трибунала отсъствието на руски представители на заседанието по делото не е причина то да не бъде гледано. Той призова и двете страни да избягват действия, които могат да доведат до изостряне на ситуацията в Керченския проток.  Три украински военни кораба се опитаха да влязат през ноември миналата година в Керченския проток (който свързва Азовско с Черно море), но бяха обстреляни и пленени от руската брегова охрана, а екипажите им - арестувани и изправени на съд за нарушение на границата. Русия анексира украинския полуостров Крим през 2014 г., като действията на руските власти бяха определени като незаконни от Украйна и по-голямата част от страните по света, отбелязва Асошиейтед прес. Руското външно министерство заяви днес, че предвидените от Конвенцията на ООН по морско право процедури за решаване на спорове са неприложими към инцидента в Керченския проток, предаде ТАСС.", "date": "2019.05.25", "title": "Русия да освободи задържаните украински моряци "}
{"url": "https://clubz.bg/83326-optimizmyt_e_sto_pyti_za_predpochitane_pred_vechnoto_mrynkane", "text": "Последният роман на Чавдар Ценов - \"Накъде тече реката\", е своеобразно изследване на (пост-социалистическия) човек в отвореността на света и в потока на течащото време, чието приближаване към края е всъщност приближаване към паметта. Защото с хода на живота ни паметта се увеличава и става все по-пълноводна за сметка на мечтанието и очакванията към него. Клуб Z публикува интервюто на Чавдар Ценов за   и фейсбук страницата му  . Заглавието е на редакцията. На пръв поглед – да, сякаш само времето превръща „мечталника“ в „споменник“. Но не са ли нещата по-сложни? Съществуват възрастни мечтатели и млади спомнящи си. Имам един отколешен разказ – „Ти помниш ли ме, Юри“. Написах го, когато бях на 30 години. Главният му герой е млад човек, който непрестанно се рови в спомените си и се страхува един ден те да не станат толкова много, че да започне да ги забравя. Това му се струва гибелно. За този млад човек спомените са най-истинският живот. И мечтите също, но само когато са обърнати назад – към вече случили се неща. Истински човек споменник, ненавършил 30 години… Не разбирам добре втората част от въпроса, но не мисля, че бих могъл да напиша тази книга на 30 години. Мисля, че всекидневието е убийствено преживяване и че драмата на обикновения живот е най-дълбоката драма. Не казвам „трагедия“, трагедията е друго нещо. Но драмата, онази обикновената, баналната, никаквата, драмата, която понаболява, с която куцукаш насам-натам, с която си лягаш и се събуждаш, постоянното присъствие… О, да, о, да – опомняш се понякога след събуждането, снощи за момент бях забравил кой съм… За да поддържаш тази драма в повествованието, са ти необходими чувствителни герои, които да я разбират, да я усещат до микроскопични детайли. Много е странно, но… Минал си 55-годишна възраст, търсиш професия (занимание) за героя на новата си книга и ей така, за пръв път, внезапно, отникъде сякаш, се сещаш, че цял живот си обичал географията, а никога не си писал за това. Не може да бъде, абсурд, казваш си в първия момент. Как така? Ами така, не си писал и толкоз! Географ ще бъде Михаил, какъв друг да бъде, решаваш, после цял ден си щастлив, имаш чувството, че си открил липсващ елемент от Менделеевата таблица. Елемент, който цял живот е бил в теб и те е чакал да се сетиш за него. \n\tКолкото до историята, ако тя застанеше в центъра, определено щеше да е друга книга. В „Накъде тече реката“ отношението на Коста, героя историк, към историята е с нотка на разочарование, без да го формулира. Уж държи на нея, но уж. Някъде дълбоко в себе си съжалява, че е станал историк. Неслучайно Михаил заявява, че и географията става несигурна наука там, където се намесва човешкият фактор. Беше типично. Нещата се промениха и за нашите поколения. Но някога беше така. Аз попаднах във Франция на 35 години, 16 години след като бях завършил френска гимназия. Малко или повече трябваше да се щипя, за да си припомня емоционално, не другояче, уроците по езика, по френска цивилизация и пр., да се зарадвам истински в края на краищата и да не си повтарям непрекъснато: мина ми времето за сакре кьор, и за сен-жермен дьо пре ми мина времето, и за дома на инвалидите ми мина времето, тогава да беше, да беше тогава… Проблемът е и в носталгията по младостта, но не само. Проблемът е и в социализма, но не само. Най-вече проблемът е в неприспособимостта на някои хора (герои). Защото съществуват и други, те чудесно се приспособяваха към социализма, прекрасно се приспособяват и днес. Нещо повече, те приспособяваха и социализма, и днешните времена към себе си, а за голямо съжаление, в себе си те нямаха и нямат нищо чудесно, нищо прекрасно. Мисля, че проблемите са съчетание от принадлежност към поколение, характер, обстоятелства и какво ли не още. От друга страна, какво значи „ялови“? Безкрайното ровене в спомените и сладостното отдаване на мечти, заедно със сънищата, влюбванията, приятелствата и всякакви подобни силни емоционални състояния изграждат най-интимното в човека. Въпрос на гледна точка е. За някакви действени, целеустремени хора това сигурно изглежда ялово. За други обаче, а аз съм сред тях, без този интимен слой животът изглежда празен, скучен, пошъл, ако щете. Да кажем, че го има и този момент – моментът на удобство и хитруване. А надежда съществува винаги. Стига да сме склонни да я търсим и намираме. Чувал съм, че в Батак имали навика да казват: „Всяко утре е по-зле!“. Изкушавал съм се да попитам: „И след клането ли са мислили така?“… \n\tПесимизмът е съсипващ. Вярно, в оптимизма често има нещо наивно, нещо глупаво дори. Но той е сто пъти за предпочитане пред вечното мрънкане, отровното мърморене и нехаресване, пред скепсиса на тоталната ирония към всички и всичко. Да, за Михаил има надежда, защото той се е научил да гледа светло на нещата, защото от хигиенни съображения търси вината първо в себе си, преди да я потърси в другите. Каквито са на цялото ни общество. Реформи, учебни планове, изисквания, стандарти и какво ли не се правят задължително на парче, задължително в последния момент, че и след него. За висш обществен интерес се представя конюктурата. У нас правилата и законите, спазването им, функционирането на институциите, публичното говорене и поведение, всичко е приблизително. Днешното (но и вчерашното) образование – също. Когато си омръзнем, когато си втръснем, когато ни дойде до гушата от нас самите. Помня свой някогашен герой. Гледаше се в огледалото учуден: „Как е възможно? Толкова години с едно и също лице!“. Говоренето в трето лице е начин да се поотърсим от заразата на нарцисизма. От това безконечно каканижене: аз, аз, аз, аз, аз… Пътуването към себе си е най-важното пътуване. (Винаги съм завиждал на Блага Димитрова за това заглавие.) А притчата (да я наречем така) за посланието до Наполеон ми беше необходима, за да има противотежест на пътуването. За да намира Михаил доводи (а и оправдания) в обясненията си защо не пътува. И наистина, може да се попита човек, за какво е всичкото това мотаене (мотане) по света, вечната суматоха по гари и летища, местенето насам-натам, кръстосването във всички посоки. Сигурни ли сме, че ако си останем на място, хей там в ъгъла, кротки и озарени, няма да постигнем същото, че и повече? Случва се да имам. Това е особено състояние, в което напускаш егото си, дребните си желания, дребнавите си помисли. Готов си да прегърнеш света. Някаква възвишена екзалтираност. Както казва Михаил, няма Бог, обаче има.", "date": "2019.05.25", "title": "Оптимизмът е сто пъти за предпочитане пред вечното мрънкане"}
{"url": "https://clubz.bg/83394-sledete_v_klub_z_evropejskiq_shampionat_za_zebri", "text": "В неделя в България се провежда финал от европейския шампионат за зебри, който ще определи представителки на кои отбори или индивидуални състезателки ще пасат през следващите пет години в Брюксел и Страсбург. За състезанието тази година се класираха 13 автентични отбора, 8 смесени отбора и шест индивидуални състезателки. Регламентът предвижда билет за Европа да получат онези от тях, които достигнат приблизителна скорост от около 6 км/час. На финала преди пет години нужната скорост беше 5,88 км/час. Както винаги при подобни състезания, Клуб Z ще ви направи свидетели на всички етапи от надбягването, като ще отбелязва драматичните развои през целия ден. Ще следим за вас надпреварата за онези от зебрите, на които букмейкърите дават най-големи шансове да стигнат до белгийските и френските пасища, благодарение на две оторизирани спортни агенции. Ще ви съобщаваме и резултатите за още една състезателка, която според букмейкърите може да натрупа сериозен аванс. Тя няма да участва в крайното класиране за купата – на нея ще заложат онези зрители, които не харесват нито една от другите зебри на хиподрума. Ще ви съобщаваме и колко зрители са се събрали на хиподрума в неделя, когато се очаква времето да е слънчево и топло и според прогнозите много от хората ще предпочетат да отидат за гъби. Спортните агенции предполагат, че ще бъдат заети едва около 30-40 на сто от местата. Вижте кои са състезателките, чиито резултати ще следим: Междинните резултати за състезанието ще обновяваме през целия ден и ще можете да ги проследите на сайта www.clubz.bg.", "date": "2019.05.25", "title": "Следете в Клуб Z европейския шампионат за зебри"}
{"url": "https://clubz.bg/83393-pandi_v_kitaj_shte_bydat_opazvani_chrez_sistema_za_licevo_razpoznavane", "text": "Специалисти от китайския Център за опазване и изследване на гигантските панди в Чънду започнаха да използват софтуер за лицево разпознаване, с който разграничават толкова приличащите си муцуни на дивите гигантски панди, съобщи в. \"Дейли мейл\". Както и при другите подобни бази данни, системата ще използва информация от снимки, за да се научи да разграничава едно животно от друго. Общо в нея са въведени 120 000 снимки и 10 000 видеоклипа.  Подобна технология се използва за наблюдаване на други видове мечки, както и на лемури.  Статутът на гигантските панди беше променен от застрашен на уязвим вид през 2016 г. благодарение на усилията за опазването им. За десетилетие популацията им нарасна със 17 процента. Положението им обаче още е несигурно, главно заради климатичните промени, които застрашават основната им храна - бамбука.", "date": "2019.05.25", "title": "Панди в Китай ще бъдат опазвани чрез система за лицево разпознаване"}
{"url": "https://clubz.bg/83398-cik_mvr_i_siela_norma_v_organizacionen_haos_za_dostavkata_na_mashini_za_glasuvane", "text": "Неразбирателство между фирмата доставчик на машините за гласуване и МВР доведе до единични проблеми в някои секционни избирателни комисии. Днес трябва да бъдат монтирани 3000 машини за гласуване в цялата страна. По-рано днес от \"Сиела Норма\" сигнализираха в Централната избирателна комисия (ЦИК) за проблем с графиците на доставка до секционните комисии, като твърдяха, че това е по вина на органите на МВР, съобщи БНР. Според директора на Главна дирекция \"Полиция\" главен комисар Христо Терзийски полицията изпълнява ангажимента да охранява доставката на машините до помещенията, където се монтират, като се съобразява с графиците на районните комисии, които предават машините на секционните. Директорът на фирмата, която е доставчик на машините, \"Сиела Норма\" Иван Тодоров посочи, че фирмата не разполага с графика, по който районните комисии предават машините на секционните. На места се налага техниците да изчакват с часове, което е притеснението:  В края на срещата секретарят на Централната избирателна комисия Севин Солакова обобщи: Заради неразбориите в община Костенец няма да бъдат доставени 2 от машините за гласуване. От фирмата доставчик \"Сиела Норма\" са отговорили на Районната комисия, че причината за това е липсата на техник. В 24-ти РИК София е доставена една машина по-малко, съобщиха от комисията.", "date": "2019.05.25", "title": "ЦИК, МВР и \"Сиела Норма\" - в организационен хаос за доставката на машини за гласуване"}
{"url": "https://clubz.bg/83395-cska_sofiq_zashto_na_armiqta_imashe_drama_a_v_deliormana_izmama", "text": "ЦСКА-София излезе с гневна и заплашителна позиция по повод обявеното изгонване на шестима футболисти на \"Черно море\", минали полиграф заради подозрение, че са играли симулативно срещу \"червените\" в началото на този месец във Варна (1:3). Ръководството на \"червените\" размахва пръст на медии и заплашва, че ще разгледа възможността да излезе от договора за тв права с намек за това, че Нова телевизия, която притежава правата за излъчване на шампионата, вече е собственост на боса на \"Лудогорец\" Кирил Домусчиев. Шестима от \"Черно море\" изхвърлени от тима за уреден мач От \"Българска армия\" пренасят \"огъня\" на последния скандал по оста към \"Лудогорец\". ЦСКА-София категорично отрича да е замесен, на свой ред задава въпроси и подчертава:  Осма поредна титла за \"Лудогорец\" (СНИМКИ) Междувременно един от отстранените - вратарят Иван Дюлгеров, пазил във въпросния мач, написа следното във фейсбук:  публикува въпросите, които са били подложени Иван Дюлгеров, Георги Китанов, Виктор Генев, Пламен Димов, Петър Витанов и Георги Илиев. Както и документите, издадени на футболистите.  Отговорът на всички е \"Не\". В заключението се казва:  Това гласи заключението на всички останали. От документите личи, че играчите сами са отишли на полиграф и то на 24 май - деня на мача \"Лудогорец\" - \"Черно море\", след като вече бяха освободени. Малко по-късно днес стана ясно, че седмица по-рано целият отбор на \"Черно море\" е минал полиграф. Няма официална информация какво е станало на него, но резултатите от него са причинили освобождаването на половин отбор състезатели. Така те сами се подлагат на втори, като сами си поемат разноските. Можело да има и трети. Георги Илиев, един от шестимата изгонени за същия скандал, излезе със следното в Инстаграм: По-късно 38-годишният национал даде интервю за бТВ, в което отново отрече участие в афера - за себе си и останалите петима. След като били освободени, те сами решили да се подложат на полиграф, като организирали всичко. Всички отговори са отрицателни. Не стана ясно обаче дали е имало и по-ранно изследване. След огласяване на резултатите от полиграфа последва реакция от мениджъра на ЦСКА-София Стойчо Стоилов, който стига по-далеч - клубът ще води дела срещу медии, ще сезира ФИФА, УЕФА и прокуратурата за мачове на \"Лудогорец\". Осма поредна титла за \"Лудогорец\" (СНИМКИ)", "date": "2019.05.25", "title": "ЦСКА-София: Защо на \"Армията\" имаше драма, а в Делиормана - измама"}
{"url": "https://clubz.bg/83301-da_si_napravish_alternativen_bal_dalech_ot_vse_po_zamirashtata_chalga", "text": "Интересна работа... Ще свирим на абитуриентски бал!!! Дълги години не сме свирили на абитуриентски бал... Едни чалги долнопробни и псевдо-успешни мутанти на пост-текезесарската субхалтура, резултат от нашествието на бухалките от средата на 90-те и учиндолското медийно тържество на селяндурската простотия бяха наложили едни норми на абитуриентство... Тоест - абитуриентът трябва да изглежда лъскаво, да се вози на най-скъп автомобил, взет назаем или под наем... Да крещи от прозорците на черен джип като изоглавен нек'ви простотии - беше върхът на бунта и победата над даскалото и цялата гадна държава... Мацките трябваше да изглеждат така, че и елитните проститутки в Анадола да им завиждат... Бръснатоглавите костюмари се наливаха демонстративно в едната ръка с Джак Даниълс, в другата с пура, подражавайки на мутрите от 90-те и навлизаха в живота със замах и никаква свян... Бутаха се в „Син сити”* - развъдника на мутри, мутреси и кандидат-мутри, даваха луди пари да се докоснат до „елита” във вип ложите на въпросния вертеп и поне за една нощ да усетят близостта на победата над беднотията, от която родителите им бяха спастрили някой лев за бал на детето... После на сутринта се прибираха в панелките, заспиваха сладко и изтощени от бесните гюбеци, не забелязваха как са закопчали младите си души в портфейлите на изкривеното разбиране за веселба и купон. Но...  „Син сити” ФАЛИРА!!! Да, драги зрители, просто фалира като всичко чалгарско, просташко, инфантилно, нагло, натрапено, безочливо, цинично, безпардонно и пр.... Няма как простащината да прогресира, колкото и да е спонсорирана, толерирана и медийно подплатена! Та, ние - \"Подуене Блус Бенд\", сме поканени да свирим на абитуриентски бал на една абитуриентка, която се опитва да покани и други съученици на събитието в малкия, уютен клуб във Велико Търново – \"Мелон\". И която едва ли подозира, но благодарение на тази идея - да си направи алтернативен бал, далеч от все по-замиращата чалга и новия й заместител - гей-поп, може да НАПРАВИ РЕВОЛЮЦИЯ в абитуриентството, превърнало се в един от най-опустошителните за културата и просветата мутант на съвременния ученик, на прага на живота... Да, случват се чудеса...", "date": "2019.05.25", "title": "Да си направиш алтернативен бал - далеч от все по-замиращата чалга"}
{"url": "https://clubz.bg/83319-samo_saporskiqt_trion_vyrshi_rabota", "text": "Битката за Сталинград е не само психологическата повратна точка на Втората световна война, но и променя облика на съвременното военно дело. През август 1942 г. огромната Шеста армия на Хитлер стига до града, който носи името на Сталин. През последвалите пет месеца на обсада руснаците се борят да задържат Сталинград на всяка цена; по-късно правят удивителен обрат, като обкръжават и хващат в капан своите нацистки врагове. Битката за развалините на града струва живота на повече от един милион души. „Сталинград“ показва преживяванията на войници от двете страни на фронта, които се сражават в нечовешки условия, както и на цивилните, попаднали на бойното поле, в което се е превърнал градът. Антъни Бийвър разговаря с оцелели от двата лагера и открива напълно нов материал в различни германски и съветски архиви. Особено важна информация се съдържа в ежедневните доклади, изпращани от политическия отдел на Сталинградския фронт до главния комисар на Червената армия в Москва, които, за разлика от повечето други съветски източници, представят вярна и неукрасена картина на ситуацията. „Сталинград“ е единствен по рода си, незабравим разказ за храброст, жестокост и човешко страдание. Историци и критици от цял свят дават висока оценка на книгата като точно и изчерпателно описание на най-ужасяващата битка от Втората световна война.  \n\t  Слуховете са нещо естествено в тези странни общности, независимо дали става дума за лагерите около летищата или землянките в деретата из степта, скупчени наблизо подобно на първобитно селище. Ако намерят някакви дърва, които да изгорят в малките печки, от бункерите се издига дим през коминчетата, направени от снадени кутии от консерви. Дъсчени настилки, маси, дори леглата на умрелите се нацепват за горивен материал. Единственият заместител на истинската топлина е спареният въздух от тела, натъпкани под брезента, но и там мъжете не спират да треперят. Ползата от относителната топлина не е кой знае каква, освен че действа ободряващо на въшките, които им причиняват непоносим сърбеж. Войниците спят често по двама на легло, завити презглава с одеяло, в жалък опит да се стоплят взаимно. Популацията от гризачи нараства бързо благодарение на менюто от мъртви коне и хора. Навън в степта мишките започват настървено да търсят храна. Един войник съобщава, че мишки са изяли „два от измръзналите пръсти на краката му“, докато спял. Когато пристига шейната с храна, теглена от изпосталяло пони, се появяват тромавите, вдървени фигури на хора, излезли да чуят последните слухове. Нямат гориво, с което да разтопят сняг, за да се измият или избръснат. Изпитите им восъчнобледи лица изглеждат окаяно, с бради, чорлави заради липсата на калций. Вратовете им са тънки и мършави като на старци. Телата им гъмжат от въшки. Банята и чистото бельо са също толкова далечна мечта като нормалното ядене. Дажбата от хляб е намаляла вече до по-малко от 200 грама на ден, а често е по-близко до 100 грама. Конското месо, което добавят във „водната супа“, идва от местни запаси. Студът запазва труповете, но температурата е толкова ниска, че месото не може да се реже с нож. Само сапьорският трион върши работа. Комбинацията от студ и глад означава, че когато не са на пост, войниците просто лежат в землянките, за да пестят енергия. Блиндажът е убежище, което им е почти непоносимо да напуснат. Умът им често блуждае, защото изстиналата кръв забавя както физическата, така и умствената дейност. По-рано книгите са се предавали от ръка на ръка, докато се разпаднат или се загубят в калта или снега, но вече почти никой няма енергия да чете. По подобна причина офицерите от Луфтвафе, които отговарят за летището край Питомник, са изоставили шаха и предпочитат да играят скат, защото всеки опит да се концентрират е извън силите им. В много случаи обаче липсата на храна води не до апатия, а до безумни халюцинации, като при древните мистици, които от недохранване започвали да чуват гласове. Невъзможно е да се направи оценка колко самоубийства или смъртни случаи са резултат от боен стрес. В други армии, както вече споменахме, нивото им нараства драстично, когато войниците са в обсадно положение, а никоя друга армия не е толкова плътно обкръжена като Шеста армия при Сталинград. Мъжете бълнуват трескаво в леглата си, някои вият. Много от тях изпадат в налудничави пристъпи на активност и се налага да бъдат озаптявани, понякога дори повалени в безсъзнание от другарите си. Някои войници се боят от нервните кризи и лудостта на другите, като че ли са заразни. Най-голяма е тревогата обаче, когато ноздрите на някой болен се разширяват, устните му почерняват, а бялото на очите се оцветява в розово. Страхът от тифа изглежда причудливо атавистичен – почти като от чума през Средновековието. Чувството за приближаваща смърт понякога особено изостря съзнанието им какво предстои да изгубят. Корави мъже отчаяно бленуват за образите от дома и плачат мълчаливо при мисълта, че може никога повече да не видят съпругата или децата си. Онези, които са склонни към размисъл, се отдават на спомени или изучават света около себе си, особено своите другари, с нов интерес. У някои даже са останали достатъчно емоции, за да почувстват жал към гладуващите коне, които отчаяно дъвчат парчета дърво. През първата седмица или десетдневие от януари, преди започването на съветската офанзива, в писмата си до дома мъжете се опитват да не разкриват докрай в колко окаяно положение се намират. „Получих четвърт литър водка и тринайсет цигари за Нова година, но вече нямам друга храна освен парче хляб – пише войник на име Вили до родителите си в писмо, което така и не стига до тях. – Никога не съм чувствал липсата ви по-силно от днес, когато пяхме „Wolgalied“. Тук се намирам в клетка – не от злато, а от руско обкръжение.“ Много войници прикриват истината в още по-голяма степен. „Можем да се надяваме единствено на това, че скоро ще се запролети – пише до близките си войник на име Зепел. – Времето още е лошо, но важното е да си здрав и да имаш добра печка. Коледните празници минаха добре.“ Други обаче не се опитват да скрият чувствата си: „Единственото, което ми остава, е да мисля за вас тримата“ – пише един войник на съпругата и децата си. В отчаяното си желание да се измъкнат някои се замислят за самонараняване. За онези, които се решават на това, съществуват и други рискове освен екзекуцията. Дори да не събудят подозрения, има опасност собствените им действия да доведат до смъртта им. Една лека повърхностна рана не е достатъчна, за да заслужи евакуация от „котела“. Да се простреляш в дясната ръка е твърде очевидно, а като се има предвид колко малко войници са останали на фронта, раната трябва да е инвалидизираща, за да стане причина за освобождаване от участие в бойните действия. След започването на последното съветско настъпление обаче дори „лека рана, възпрепятстваща движението, на практика означава смърт“. От началото на януари все повече германски войници започват да се предават без съпротива или дори да дезертират при врага. Дезертьорите обикновено са пехотинци от тези на фронта, отчасти защото им се предоставят повече възможности. Има и случаи, когато офицери и войници отказват да се евакуират, проявявайки храброст и почти маниакално чувство за дълг. Лейтенант Льобеке, командир на танкова рота в 16-а танкова дивизия, е загубил ръка в сраженията, но остава в редовете на войската, без раната му да бъде лекувана както трябва. Неговият дивизионен командир не успява да го убеди да се оттегли за лечение. Накрая попада при генерал Щрекер. „Искам разрешение да остана с хората си – заявява веднага Льобеке. – Не мога да ги оставя сега, когато боевете са толкова отчаяни.“ Щрекер, вероятно по миризмата, разбира, че чуканът от ръката на Льобеке се разлага. Налага се да даде заповед да го качат на самолет, който да го закара от „котела“ до някоя от болниците в тила.  За онези, които наистина са негодни за служба, единствената надежда за евакуация в полева болница е с шейна или линейка. Шофьорите на тези коли са вече признати за „герои зад волана“ заради изключително високата смъртност. Всяко движещо се превозно средство – а линейките са сред съвсем малкото, на които отпускат гориво – веднага привлича руски наземен огън или въздушна атака. \n\tРанените и болните, които могат да ходят, сами си проправят път през снега, за да стигнат до тила. Мнозина спират да си отдъхнат и не стават повече. Други успяват да се доберат въпреки ужасяващите рани или измръзвания в напреднал стадий. „Един ден някой почука на вратата на бункера – спомня си лейтенант от Луфтвафе, който е служил край Питомник. – Отвън стоеше възрастен мъж, член на Организация „Тот“, участвал в ремонт на пътища. И двете му ръце бяха толкова подути от измръзване, че нямаше да може да ги използва никога повече.“ Когато стигнат до главната болница край летището, това съвсем не е гаранция, че ще ги евакуират или дори че ще получат лечение в големите палатки, които почти не предпазват от студа. Раните и измръзванията са само малка част от работата на лекарите, която заплашва да надхвърли предела на възможностите им. Има епидемия от жълтеница, дизентерия и всякакви други болести, които се изострят от недохранването, а често и от обезводняване, понеже няма гориво за топене на снега. Освен това тук ранените много по-лесно могат да станат жертва на съветско въздушно нападение, отколкото на фронта. „На всеки половин час руски самолет атакуваше летището – съобщава по-късно един ефрейтор. – Много другари, които бяха на крачка от спасението, качени в самолета и в очакване да излетят, загубиха живота си в последния момент.“ Въздушната евакуация на ранените и болните е точно толкова непредвидима, колкото и снабдителните полети. На три дати – 19 и 20 декември и 4 януари – са откарани над 1000 души във всеки от дните, но за периода от 23 ноември до 20 януари, включително дните, в които е невъзможно да се лети, средният им брой е 417 души дневно. Сериозността на раните не е определяща за това кой ще получи място в самолета. Поради недостатъчното място на борда подборът им е подчинен на друг безмилостен критерий. „Само леко ранените, способни да се движат, имаха надежда да се измъкнат – разказва един свързочен офицер. – В корпуса на „Хайнкел“ имаше място само за около 4 носилки, но можеха да се натъпчат близо 20 ранени, способни да ходят. Така че който беше тежко ранен или лежащо болен, все едно беше мъртъв.“ Все пак и късметът се намесва понякога. Използвайки служебното си положение, този офицер успява да качи на самолета си един подофицер от пехотата, който е лежал три дни на летището със заседнал в гърба куршум. „Така и не разбрах как този човек се беше добрал до летището.“ Същият офицер успява да качи на борда и друг подофицер, възрастен мъж с висока температура. Омразните на войниците членове на полевата жандармерия, известни като „кучета на верижка“ заради металния полумесец, който носят закачен на врата си, охраняват достъпа до пистата, като проверяват внимателно документите, за да са сигурни, че няма да се промъкнат симуланти. Когато надеждата за избавление отслабва през януари, те все по-често прибягват до картечните си пистолети, за да удържат напора на ранените и симулантите.  Много повече ранени се побират в гигантските четиримоторни самолети „Фоке-Вулф Кондор“; няколко такива се използват от втората седмица на януари. Те обаче са крайно уязвими, ако се претоварят. Сержант от 9-а зенитна дивизия наблюдава как един „Кондор“, на който току-що са били качени двама негови ранени другари, тромаво набира скорост. Докато самолетът се издига рязко след излитането, за да набере височина, неговият безпомощен човешки товар вътре явно се е изсипал или отърколил назад, защото изведнъж опашката му се обръща надолу. Под воя на двигателите носът се насочва почти вертикално към небето, след което целият самолет пада на земята малко извън границите на летището и избухва в пламъци с „оглушителен звук“. Войниците в западния край на „котела“ по-нататък стават свидетели каква е съдбата на транспортните самолети „Юнкерс“, знаейки много добре, че товарът им, който далеч надхвърля нормата, се състои от ранени техни другари. Често тези самолети „не можеха достатъчно бързо да наберат височина и попадаха под интензивен зенитен обстрел, така че краят им беше ужасен. Няколко пъти наблюдавах от моя окоп тази апокалиптична гибел и това много, много ме потискаше“. Освен че откарват ранени, куриери и някои специалисти, самолетите все пак докарват офицери и войници, които са излезли в отпуск точно преди „котелът“ да бъде плътно обкръжен. Заради цензурата на новините в Германия много от тях нямат представа какво се е случило в тяхно отсъствие, докато влакът им не пристигне в Харков. Адютантът на Манщайн, Александър Щалберг, описва как неговият 21-годишен братовчед по линия на съпругата му, Готфрид фон Бисмарк, пристига в щаба на Група армии „Дон“ в Новочеркаск на 2 януари, след като е прекарал коледния си отпуск у дома в Померания. Той е получил заповед да отлети за „котела“, за да се присъедини отново към 76-а пехотна дивизия. Когато разбира за него, Манщайн го кани да вечеря на неговата маса, където сътрапезниците разговарят свободно. Манщайн и Щалберг изказват силното си възхищение към младежа, който, без да се оплаква, спазва потсдамската традиция на 9-и пехотен полк, връщайки се към изгубената битка – не заради Хитлер, а от типично пруска преданост към дълга. Самият Бисмарк обаче се изразява не толкова помпозно: „Бях войник, бях получил заповед и бях длъжен да приема последствията.“", "date": "2019.05.25", "title": "\"Само сапьорският трион върши работа\""}
{"url": "https://clubz.bg/83392-federalen_sydiq_blokira_stenata_na_donald_trymp", "text": "Федерален съдия от Калифорния блокира временно изграждането на участъци от граничната стена с Мексико с финансиране от американското министерство на отбраната, предадоха Асошиейтед прес и Франс прес. Американският президент Доналд Тръмп обяви извънредно положение на 15 февруари, за да може да използва федерални фондове, предназначени за военни разходи, за построяването на граничната стена с Мексико. Тръмп взе това решение след отказа на Конгреса да одобри исканото от него финансиране на проекта, припомня Франс прес. Съдия Хейууд Джилиам блокира използването на средства на министерството на отбраната за изграждането на стената в два участъка по границата с Мексико. В решението се посочва, че представители на правителството на Тръмп не могат да предприемат никакви мерки за изграждане на гранична стена в два района близо до градовете Юма (щата Аризона) и Ел Пасо (щата Тексас),  . Съдия Джилиам постанови решението си по две дела (едното за участъка близо до Юма, а другото за този недалеч от Ел Пасо). Според мотивите жалбоподателите по двете дела са доказали, че служители на правителството са превишили правомощията си. Жалбоподатели по едното дело са щатът Калифорния и още 19 други щата, а по другото - природозащитната организация \"Сиера Клуб\" и група от общности по протежение на границата с Мексико, отбелязва Асошиейтед прес. Франс прес припомня, че спорът за финансирането на граничната стена доведе до частично спиране на работата на федералното правителство за рекордния срок от 35 дни. За изграждането на стената с цел спиране на незаконната имиграция от Латинска Америка (едно от основните предизборни обещания на президента), Тръмп има намерение да използва три милиарда и 600 милиона долара от федерални фондове, предназначени за военни разходи. Той иска да използва и допълнителни 2,5 милиарда долара за борба с трафика на наркотици. Конгресът му отпусна само един 1,4 милиарда долара за изграждане на част от стената в Тексас. \n\t ", "date": "2019.05.25", "title": "Федерален съдия блокира стената на Доналд Тръмп"}
{"url": "https://clubz.bg/83400-koj_se_snima_s_falshivata_kniga_na_ivan_kostov", "text": "И вие ли се изненадахте, че Мустафа Карадайъ и Делян Пеевски позират с книгата на Иван Костов „Свидетелства за прехода. 1989-1999”? Истината е, че това не е онази книга, за която си мислите. А \"фалшиво издание\" на „Монитор” и Телеграф” със заглавие „Оригиналът. Истината за прехода. 1989-2019 г.”. То се разпространява по реповете от петък, включително и днес – в деня за размисъл. Изданието \"се подарява” при покупката на един от двата вестника, чийто издател е самият Делян Пеевски. Вчера Централаната избирателна комисия (ЦИК) беше сигнализирана за нарушаване на Изборния кодекс.  В събота следобяд ЦИК съобщи, че след като се е запознала със съдържанието на вестника и книгата, приема, че те не представляват агитационни материали, но  . Комисията ще състави акт за установеното нарушение на управителя на \"Телеграф медиа\" ЕООД. Днес ЦИК излезе с решение   на партия \"Възраждане\". Според ЦИК в него \"се съдържат сцени на насилие: употреба на огнестрелно оръжие и насилствена смърт\". С решението се задължава видеото да бъде премахнато и от фейсбук страницата на партията.", "date": "2019.05.25", "title": "Кой се снима с \"фалшивата книга\" на Иван Костов"}
{"url": "https://clubz.bg/83401-za_vota_v_evropa_kibermilicii_seqt_strahove_i_omraza", "text": "Нови играчи онлайн се възползват от липсата на нормативна рамка в интернет, за да влияят върху започналите избори за Европейски парламент, се казва в нов доклад, който обръща внимание на популистките партии и \"кибермилициите\", предаде Франс прес. Преди вота, който протича от четвъртък до неделя в ЕС, Институтът за стратегически диалог (ИСД) проучи ситуацията във Великобритания, Франция, Германия, Италия, Испания и Холандия. , пише в публикувания вчера доклад. Приписваните на Русия намеси онлайн по време на президентските избори в САЩ от 2016 г. може да са вдъхновили европейски играчи, които  , се казва в доклада. Все още обаче е трудно да се установи дали има пряка връзка с политически партии. В Испания ИСД е открил \"координирана мрежа от акаунти в Туитър за разпространяване на антиислямски хаштагове и увеличаване на подкрепата за крайнодясната партия Вокс\". Вокс обаче отрича да е свързана с тези акаунти. Във Великобритания програмите за автоматично постване (ботове) също са заподозрени, че са обслужили в Туитър кампанията на повечето големи партии, но най-много от тях изглежда се е възползвала Партията на Брекзита. В Полша ИСД смята, че е открил \"координирана мрежа от страници, акаунти и групи във Фейсбук в подкрепа на националистичната партия \"Конфедерация\" и по-широко разпространение на антисемитско и прокремълско съдържание. Американската неправителствена организация \"Avaaz\" сигнализира за 23 италиански страници с общо над 2,46 милиона абонати, които разпространявали \"неверни информации и съдържание, целящо да предизвиква разделения\", по-специално за миграцията, ваксините и антисемитизма. В Германия крайнодясната партия \"Алтернатива за Германия\" е била свръхактивна в дебатите във Фейсбук в периода на кампанията за европейските избори. ИСД съобщава и за организирани съвместни атаки срещу професионални медии в Германия и Франция. Според мозъчния тръст европейските избори от 2019 г. се характеризират с послания на омраза в интернет. Идентифицирани са 365 страници, акаунти и групи в Facebook, над 1350 акаунта в Twitter и над 100 клипа в Youtube, които съдържат послания на омраза, дезинформация или радикални изказвания. БТА", "date": "2019.05.25", "title": "За вота в Европа кибермилиции сеят страхове и омраза"}
{"url": "https://clubz.bg/83391-shampioni_v_upadyk", "text": "Завърши поредното футболно първенство на България, в което няма новина. \"Лудогорец\" е шампион - осми път поред, ЦСКА-София е втори, а \"Левски\" - трети и играе бараж за Лига Европа. В този вид е челото на класирането, откакто БФС въведе новия формат за сезон 2016-2017 и междувременно извърши куп пакости срещу футболните правила и футболната логика.  Пардон - ето че за малко да излъжем, поне онези, които не са бдителни. Ще прощавате - първенството не е завършило. Следващата седмица има цели три мача и то доста важни. \"Левски\" и \"Етър\" играят бараж за Лига Европа във вторник. А в сряда и четвъртък двойките \"Септември\" (София) - \"Арда\" (Кърджали) и \"Витоша\" (Бистрица) - \"Монтана\" ще определят кой ще рита в Първа лига от лятото и кой във Втора. Така се създава впечатлението, че българският шампионат всъщност никога на свършва. Юли наближава - тогава е фактическият старт. Но междувременно се сменят треньори, цели ръководства, идват и си отиват по една дузина чужденци с екзотични имена и от още по-екзотични дестинации. И все пак - какво ще запомним от още незавършилия сезон 2018-2019? по време на който един отбор - \"Верея\", беше изваден от Първа лига служебно заради сигнали от УЕФА за мачове със симулативна игра. БФС се удари в гърдите, че това показвало как всъщност сме се преборили с бича \"черно тото\", защото някога случаите били десетки пъти повече.  А ние ли сме се преборили или УЕФА ни намига постоянно? Доста намигане пада към една страна, прокуратурата в която нехае какво се случва във футбола, включително и за възлите на злокачествения тумор \"черно тото\".    завършил скандално и срамно със странния случай с шестима футболисти на \"Черно море\", изгонени от клуба си дни преди мача с \"Лудогорец\" (шампионски за \"орлите\") по подозрение за симулативна игра срещу ЦСКА-София в началото на месец май. Този странен случай е доказателство за нравите в българския футбол и че той си е някаква отделна губерния, която функционира на собствен (заден) ход и без никакъв контрол от останалите.  ЦСКА-София: Защо на \"Армията\" имаше драма, а в Делиормана - измама Играчите, начело с клубното величие Георги Илиев, са освободени без никакво публично обяснение. По \"вътрешно разследване\". На 24 май - дни след изгонването, те отиват сами на полиграф, който ги оневинява. А какво се е случило от 4 май насам, когато е въпросният мач с ЦСКА-София? Говори се, че имало и първи детектор, който шесторката не била издържала. Слухове, догадки, предположения, хипотези... А уведомена ли е организацията, която администрира първенството? Уведомена ли е прокуратурата за извършено престъпление? БФС със сигурност не знаеше до днес. Не и официално. Знам какво си мислите, но все пак може би е добре да се мине първо по каналния ред, а след това да се търси собствено решение. За да не изглежда поне, че нещата се вършат като през 90-те години. по време на който се смени собствеността на \"Левски\" - от Спас Русев премина във владение на Васил Божков. Началото на това управление е меко казано противоречиво. Добри намерения, но посредствени изпълнения. Това е най-несъстоятелният \"Левски\" в историята - доведен дотук не отсега, разбира се. Този сезон на \"Герена\" работиха четирима (!) старши треньора. Театрото с Петър Хубчев \"не, не сме го търсили, няма шанс да го вземем... Петър Хубчев е назначен\" няма смисъл да го коментираме повече. Всичко е точно там. Всичко тече, нищо не се променя Наесен ще имаме повече информация за реалния капацитет на това управление. А сезонът на \"Левски\" още не е завършил - нали така? Победа над \"Етър\" във вторник няма да го направи блестящ, но загуба ще го направи катастрофален. в който ЦСКА-София завърши само на точка зад \"Лудогорец\". Най-малката разлика в 3-годишния период на новия формат и за същото това време, в което стартира проектът на Гриша Ганчев на \"Българска армия\". На пръв поглед ЦСКА-София съкращава дистанцията и казано по модерно във футболните среди - надгражда. Ако някой го мисли сериозно - лъже се. Този тим на \"червените\" е по-слаб от миналогодишния, сбогувал се с титлата кръгове по-рано. Той няма облик, няма лидери, липсва характер, накратко - няма шампиони. Има доста неща, които трябва да тревожат привържениците на клуба. Те са свързани с хаотичната селекция, цел на която са \"свободни агенти\", безразборната смяна на треньори, въобще с липсата на визия малко по-далеч от следващите 2-3 кръга. Шоуто на ЦСКА-София по време на който, Гриша Ганчев \"хвърли в канала\" (до думите му) едни 8 милиона за емблемата. Но \"Българска армия\" си остана все така празен, с изключение на 2-3 мача оттогава. Колебаещите се не се върнаха. Защо ли? Между другото парите не са разпределени, защото процедурата не е приключила заради имотен казус край морето. Чака се съдебно произнасяне. И е много вероятно да се стигне до нов търг за активите на фалиралото дружество.  по време на който видяхме най-слабия и анемичен \"Лудогорец\", откакто е в Първа лига (\"А\" група). Помоли се няколко пъти да бъде детрониран, но затъналите във вътрешни проблеми ЦСКА-София и \"Левски\" се оказаха още по-хилави. Това е истинската причина за интригата - не те са прогресирали, \"Лудогорец\" рергесира. Защо е така - спирахме се неведнъж. Тимът видимо застаря, демотивира се и амортизира. Още преди 2-3 години бе изпуснат моментът за безболезнено освежаване. А колкото и да се пъчи, \"Лудогорец\" също страда от лошия навик на останалите - да отпраща треньори \"на ставане\" и \"на лягане\". Миналата година Димитър Димитров-Херо направи \"орлите\" шампиони и необяснимо му беше показано, че е излишен.  \"Лудогорец\" - опит за презареждане в преходен период Дойде футболният номад Пауло Аутуори, напуснал сам после, явно осъзнал, че не му е тук мястото. Смени го Антони Здравков и накрая Стойчо Стоев. Всичко това показва за пореден път, че поръчващите музиката в българския футбол не вземат насериозно треньорската работа и това, че за да се постигне нещо трябва време. Защо ли? Този \"Лудогорец\" приключи жизнения си цикъл като отбор, но това не значи, че няма да продължи да доминира, особено ако преследвачите му продължават в същия дух.  по време на който Кирил Домусчиев закупи \"Нова телевизия\" в пакет с един куп медии и затвори кръга на футболния си бизнес. И на това се спряхме още през зимата, когато сделката още не беше финализирана и формално одобрена. Собственикът на \"Лудогорец\" Домусчиев е член на Изпълкома на БФС, който притежава правата на първенството. БФС ги продава на фирмата \"Футбол Про Медия\", която изцяло е собственост на Кирил Домусчиев. \"Футбол Про Медия\" препродава правата на \"Нова\", излъчваща мачовете в каналите си \"Диема Спорт\". На входа и на изхода - Кирил Домусчиев От тези права клубовете си разпределят 6,5 милиона лева - за сезон. И да - на последно място, но не по значение - пакетът \"Диема Екстра\" струва 6,99 лв. на месец за абонат. в който съдийските грешки са безброй и доста странни, но въпреки това шефът на БФС Борислав Михайлов излиза и казва, че реферите се справят отлично, поради което парите им се вдигат. хората в и около който не говорят за футбол, за тактически прийоми, за драми на терена, за изгряващи звезди и вдъхновяващи примери, а за всичко изредено по-горе. Последната тема сега е полиграфи - доколко може да им се вярва и т.н. и т.н. Не само \"Лудогорец\" върви надолу. Цялото първенство и целият футбол вървят надолу. Не се вижда как скоро това свободно падане ще спре. Всичко тече, нищо не се променя Шоуто на ЦСКА-София \"Лудогорец\" - опит за презареждане в преходен период На входа и на изхода - Кирил Домусчиев", "date": "2019.05.25", "title": "Шампиони в упадък"}
{"url": "https://clubz.bg/83397-glasuvane_za_evrodeputati_v_chujbina_koj_kak_kyde_ima_tova_pravo", "text": "Точно 191 в 64 държави са изборните секции в чужбина, открити за българските избори за представители в Европейския парламент на 26 май. За разлика от парламентарните избори, на европейски вот има ограничение в правото на глас. Ако избирателят не е имал едновременно постоянен и настоящ адрес в България или в друга страна членка на ЕС най-малко 3 месеца преди изборния ден, а е регистриран извън съюза по местоживеене, то по закон няма право да гласува. Това гласи правилото за т.нар. уседналост.  На територията на Европейския съюз (ЕС) има разкрити секции за гласуване, според броя подадени заявления на желаещи да пуснат бюлетина, и извън посолствата и консулствата на България. В страните извън ЕС, където има секции - те са само в дипломатическите представителства. Право да упражнят вота си там имат работещите в мисиите. Допълнително - извън ЕС, право на вот имат и хора, които в деня на вота са на територията на съответната държава, но адресната им регистрация е в страна членка.  Какво трябва да знаем за изборния ден на 26 май Българите зад граница, които вече са подали заявление за разкриване на изборна секция и такава е била открита на територията на съответната страна от ЕС, трябва да гласуват в същата тази секция, чието разкриване са поискали. Тези гласоподаватели са вече записани в избирателния списък.  Всички останали български граждани  (тоест отговарят на условията за уседналост, пълнолетни са и не са под запрещение или ефективно осъдени - б.р.) могат да го упражнят във всяка вече открита изборна секция зад граница. В този случай трябва да представят валидна лична карта, както и да попълнят декларация, че не са гласували на друго място. За невярно съдържание на тези декларации и повторно гласуване се носи отговорност, в това число и наказателна.  Право да пуснат бюлетина зад граница имат и временно пътуващите. Заради дългия уикенд, в който се провеждат изборите, мнозина българи пътуват до съседна Гърция. Дори и да не приберат в изборния ден, тези хора имат право да гласуват във вече разкрита секция. За целта имената им ще бъдат дописани в избирателния списък на секцията на ръка.  В Гърция например секциите са 13 - три в Атина, една в Солун, една в Кавала, една в Каламата, четири на о. Крит, една в Неа Муданя, една в Никити и една на о. Родос. Във Великобритания и Германия има по 24 секции - в посолството в Лондон са четири, а тези в Берлин - три. В Испания са разкрити 16, във Франция - 10, а в Италия - 6 В чужбина се гласува само с хартиена интегрална бюлетина. Всички останали правила за провеждането на самия вот са същите, както и на територията на страната. ", "date": "2019.05.25", "title": "Гласуване за евродепутати в чужбина - кой, как, къде има това право"}
{"url": "https://clubz.bg/83386-latviq_malta_i_slovakiq_izbirat_evrodeputati", "text": "Гражданите в Латвия, Малта и Словакия гласуват днес за депутати в Европейския парламент в третия, предпоследен ден от европейските избори, предаде ДПА. В първия ден - четвъртък, гласуваха във Великобритания и Холандия, вчера - в Ирландия и Чехия, а в останалите 21 страни изборите са утре, на 26 май. От четвъртък до неделя над 418 избиратели в 28-те страни в ЕС могат да участват в изборите за европарламента - една от най-внушителните изяви на демокрацията в света. Тези избори поставят начало на нов политически цикъл в ЕС, включващ и смяна на ръководствата на европейските институции. Социологическите анкети сочат, че крайнодесните популистки партии могат да засилят влиянието си и да издигнат пречки пред взимането на решения в ЕС през следващите пет години. Обикновено изборната активност в съюза е ниска и това е благоприятно за по-малките партии. В Чехия изборите приключват днес, тъй като се гласува два дни. Чехите избират 21 депутати в 751-членния европарламент, словаците - 13, малтийците - 6, латвийците - 8, добавя ДПА. \n\tРезултатите ще бъдат обявени в неделя. БТА", "date": "2019.05.25", "title": "Латвия,  Малта и Словакия избират евродепутати"}
{"url": "https://clubz.bg/83384-desislava_radeva_ne_vidqhme_sypruga_do_predishniq_prezident_sega_me_ima", "text": "Думите са на Десислава Радева, съпруга на президента Румен Радев. В пространно   тя разказва за своята инициатива \"Пазим езика си\" за повишаване на грамотността сред българските деца, за опасностите, които крие дигиталният свят, но и за публикациите й във фейсбук, които често провокират коментари. За коментара й по адрес на германския авиопревозвач “Луфтханза”, Радева заявява: \"признавам, че реагирах емоционално!\". Попитана за какво съветва президента и дали той се вслушва думите й, Радева отговаря, че държавният глава има достатъчно голям екип, с който работи. \"Още един съветник ще му дойде в повече\", уточнява Радева. По думите й двамата с Румен Радев вече са рядко свободни. \"Постът на президента промени всичко... Но гледаме с чувство за хумор на ситуацията и се успокояваме, че всичко е временно.\", завършва Радева  ", "date": "2019.05.25", "title": "Десислава Радева: Не видяхме съпруга до предишния президент. Сега ме има"}
{"url": "https://clubz.bg/83385-shestima_ot_cherno_more_izhvyrleni_ot_tima_za_ureden_mach", "text": "Първенството на Първа лига свършва с голям скандал, който може да продължи във времето. Най-малкото трябва да се разследва, но за момента няма официална информация дали това ще се случи. Още преди два дни стана ясно, че шестима футболисти на \"Черно море\" са извадени от отбора за последния мач срещу \"Лудогорец\", имащ пряко отношение в битката за титлата. Снощи \"орлите\" спечелиха с 3:1 и станаха шампиони за осми път, но акцентът се поизмести заради липсата в редиците на гостите на следните играчи: вратарите  Стана ясно, че дни преди срещата целият отбор е бил подложен на полиграф (\"детектор на лъжата\"). По информация на Клуб Z това е извършено от частна фирма, а не от МВР. След което шестимата са отстранени от състава не само до края на сезона, а въобще. Той отказа конкретика, втори път прехвърли въпроса към клубната управа и призова да не се лепят етикети на въпросните футболисти. \"Черно море\" като клуб засега мълчи по въпроса. БФС също. Прокуратурата също не е обявила дали е започнала разследване. ЦСКА-София би \"Черно море\", задава се финал с \"Лудогорец\" (СНИМКИ) В медиите се твърди, че шестимата са изхвърлени по подозрение в симулативна игра в двубоя срещу ЦСКА-София на 4 май, завършил 3:1 за \"червените\" във Варна. Това бе двубоят, ден преди който Любослав Пенев напусна изненадващо \"Българска армия\". Тимът обаче спечели и остана в битката за титлата. Иван Дюлгеров (кадър на \"Черно море\") е титулярният вратар на отбора, а Георги Китанов (и той и \"моряк\") - негова резерва. Китанов до неотдавна беше в ЦСКА-София. Виктор Генев е основна единица в защитата на отбора. Той започна във футбола от \"Левски\". Неговият партньор в центъра на защитата Пламен Димов е от Бургас, мина през \"Левски\" и \"Ботев\" (Пловдив). Петър Витанов е юноша на ЦСКА, част от тима спечели купата на България преди три години. Георги Илиев не се нуждае от представяне - лидерът на \"Черно море\" и двигател в средата на терена. Преди време за кратко премина през ЦСКА. С изключение на Китанов (той нямаше и право да играе срещу бившия си тим по договор), останалите бяха титуляри срещу ЦСКА-София. Петър Витанов беше заменен.  Сега случаят е най-вече в полето на БФС и разследващите органи. Те трябва да кажат дали въобще има случай. Футболната централа има служител, заплатата на когото се превежда от УЕФА, занимаващ се точно с такива казуси. Казва се Марио Костурков. И с неговите усилия наскоро \"Верея\" бе изваден от Първа лига по сигнали от УЕФА за \"черно тото\". Прокуратурата подхвана \"черното тото\" на \"Верея\" (Стара Загора) БФС има и комисия \"Етика и феърплей\", в ресора на която също са скандали от подобно естество. Те могат да спрат правата на футболисти, да накажат и глобят отбори, но наказателната отговорност си остава приоритет на прокуратурата. За момента няма никаква официална комуникация между \"Черно море\" и БФС. Може да са водени разговори, но не и кореспонденция с писма, сигнали и т.н. Прокуратурата подхвана \"черното тото\" на \"Верея\" (Стара Загора)", "date": "2019.05.25", "title": "Шестима от \"Черно море\" изхвърлени от тима за уреден мач"}
{"url": "https://clubz.bg/83388-asteroid_s_diametyr_16_kilometra_shte_premine_dnes_kraj_zemqta", "text": "Астероид с диаметър 1,6 километра ще премине днес на разстояние от 5,3 милиона километра от Земята, съобщи НАСА, цитирана от агенция ЮПИ. Небесното тяло е кръстено от учените 1999KW4 и притежава своя собствена луна. Астероидът ще бъде видим до 7 юни. Въпреки че той е класифициран като потенциално опасен, няма вероятност от сблъсък с нашата планета. При най-голямото си приближаване астероидът с форма на орех ще бъде на отстояние от над 5 милиона километра от Земята. Астрономите от обсерваторията в Аресибо в Пуерто Рико ще имат възможността да изучат отблизо състава и формата на бинарното небесно тяло. По формата си с две сферични образувания 1999KW4 напомня на прочулите се напоследък свои събратя Бену и Рюгу, които бяха изследвани респективно от мисии на американското и японското космическо ведомство. БТА", "date": "2019.05.25", "title": "Астероид с диаметър 1,6 километра ще премине днес край Земята"}
{"url": "https://clubz.bg/83383-bez_agitaciq_v_denq_za_razmisyl", "text": "Часове преди вота за нов Европейски парламент днес е ден за размисъл. България ще избере своите 17 евродепутати, като българските граждани ще могат да гласуват в 11 661-а избирателните секции в страната. Забрани за политическите субекти и социологическите агенции действат в днешния ден за размисъл. За това предупреди пред БНР говорителят на Централната избирателна комисия Таня Цанева.  В съботния ден трябва да приключи подготовката във всички изборни помещения, да се осигурят книжата за районните избирателни комисии, \"тъмни стаички\" за гласуването, в 3000 секции или във всяка четвърта да се монтират и машините за гласуване. По думите на Цанева машините трябва да бъдат тествани, да се извадят нулеви протоколи, за да може да се осъществи изборния ден без проблеми и спокойно. \"Всички секционни избирателни комисии, в които има машинно гласуване, те преминаха вече обучение с реална машина\", добави тя. В събота вече МВР ще осигури охраната на всяка избирателна секция. Сигнали за нарушения могат да се подават в ЦИК и в районните избирателни комисии. Кметовете по места решават дали да забранят продажбата на алкохол днес и до края на утрешния изборен ден. В някои общини забраната ще отпадне заради провеждането на абитуриенските балове.  За евровота в чужбина ще бъдат отворени 191 секции в 64 страни. Българските граждани, които са извън страната, също ще могат да гласуват в неделя. По данни на ЦИК в Гърция ще бъдат разкрити 13 секции - 3 секции в Атина, урни ще има в Генералното консулство в Солун, в Кавала, в Каламата, в Неамодания, в Никити и на остров Родос. Четири ще бъдат изборните секции на остров Крит. В Турция местата за гласуване са 4 - в Истанбул, Анкара, Одрин и Бурса. В Румъния ще се гласува в посолството в Букурещ. В Северна Македония - в Скопие, а в Сърбия - в посолството в Белград и в консулството ни в Ниш. По 24 избирателни секции ще има във Великобритания и в Германия, 16 в Испания и 10 във Франция.  От ЦИК напомнят, че дори и да не са подали заявление за гласуване извън страната, българските граждани в чужбина могат да упражнят правото си на глас в изборите за европарламент в удобно за тях място и изборна секция извън страната, като предоставят документ за самоличност - лична карта, паспорт или военна карта, и попълнят декларация. Едно от условията обаче е те да имат адресна регистрация по постоянен и настоящ адрес в България или друга страна от Евросъюза през последните 3 месеца.  ", "date": "2019.05.25", "title": "Без агитация в деня за размисъл"}
{"url": "https://clubz.bg/83387-plovdivskiqt_teatyr_obra_ovaciite_na_askeer_snimki", "text": "Диана Добрева взе награда \"Аскеер\" за режисура на спектаклите \"Дебелянов и ангелите\" в Драматичен театър \"Н. О. Масалитинов\" - Пловдив и \"Бащата\" в Народен театър \"Иван Вазов\". А Представлението на Пловдивския театър \"Дебелянов и ангелите\" бе най-отличаваното на 29-ата церемония по връчването на най-старите награди у нас -\"Аскеер\", която по традиция се състоя в Театър \"Българска Армия\", в Деня на българската просвета и култура и на славянската писменост - 24 май. Приза за съвременна българска драматургия получи Александър Секулов за пиесата си \"Дебелянов и ангелите\", която спечели и наградата за най-добро представление. Валентин Ганев получи статуетката \"Аскеер\" на Георги Чапкънов за водеща мъжка роля в спектакъла на НТ \"Иван Вазов\" -\"Спускане от връх Морган\", режисиран от Николай Ламбрев-Михайловски. \n\t  За пръв път в историята на наградите \"Аскеер\", номинираните артисти пристигнаха на червения килим пред Театъра на Армията с военна техника и бяха посрещнати под звуците на гвардейски оркестър. \n\tПразничната вечер бе открита с химна на българската просвета \"Върви, народе, възродени!\" в изпълнение на детския хор на Българското национално радио с диригент Венеция Караманова, в което се включи и цялата публика. Гостите и номинираните бяха впечатлени и от изцяло обновената и модерна визия на церемонията, зад която стои творческият екип в състав: младият режисьор Иван Москов, звуковата среда е дело на Добрин Векилов - Дони, сценографията е на Нина Пашова, а графичният дизайн и визуалното оформление са на Георги Панчев и Анна Игнатова.   С този цитат от Кръстьо Сарафов се обърна към публиката в благодарствената си реч големият български актьор Иван Налбантов, който беше удостоен с наградата \"Аскеер 2019\" за цялостен принос към театралното изкуство. Той предаде символично щафетата в ръцете на младото поколение артисти, като връчи лично статуетката на Ненчо Костов, който е победител в категорията \"Изгряваща звезда\" за ролята на Дебелянов в \"Дебелянов и ангелите\" на ДТ \"Н.О. Масалитинов\" - Пловдив. Радина Кърджилова заслужи \"Аскеер\" за водеща женска роля за превъплъщението си в Сара в представлението \"Любовникът\" на Харолд Пинтър в НТ\"Иван Вазов\", постановка Деян Донков. \n\tПобедители в категория \"Поддържаща роля\" станаха Ирини Жамбонас за Елизе в \"Аз обичам, ти обичаш, тя обича\" в Малък градски театър \"Зад канала\" и Стоян Младенов за ролята на Ансел Смит в \"Килър Джо\", отново продукция на \"Зад канала\". Мира Каланова бе наградена със статуетка \"Аскеер\" за сценографията си в представленията \"Дебелянов и ангелите\" в ДТ \"Н.О. Масалитинов\" - Пловдив и \"Бащата\" в НТ \"Иван Вазов\". За музиката си в спектаклите \"Празникът\" в Малък градски театър \"Зад канала\", \"Драконът\" в Драматичен театър \"Стоян Бъчваров\" - Варна и \"Наблюдателите\" в НТ \"Иван Вазов\", \" Аскеер\" получи Калин Николов. За костюмография беше отличена Свила Величкова за \"Драконът\" в Драматичен театър \"Стоян Бъчваров\" - Варна, \"Наблюдателите\" в НТ \"Иван Вазов\" и \"Коя гад изяде кашкавала\" в ДТ \"Сава Огнянов\" -Русе. Паметта на отишлите си артисти беше почетена с видеоклип и аплодисменти от цялата трупа на Театър \"Българска Армия\" на сцената и всички присъстващи в залата, изправени на крака.", "date": "2019.05.25", "title": "Пловдивският театър обра овациите на \"Аскеер\" (СНИМКИ)"}
{"url": "https://clubz.bg/83396-cik_postanovi_svalqneto_na_partien_klip_zaradi_priziv_kym_nasilie", "text": "Партия „Възраждане“ е нарушила Изборния кодекс с публикуването на предизборен клип, който съдържа сцени на насилие и убийства. Това се казва в   на Централната избирателна комисия (ЦИК), публикувано днес на интернет страницата на институцията. Комисията постанови спиране на излъчването и разпространението на видеоклипа, в който според ЦИК\" се съдържат сцени на насилие: употреба на огнестрелно оръжие и насилствена смърт\", както и неговото премахване от фейсбук страницата на \"Възраждане\". \"Демократична България\" сезира ЦИК за предизборния клип със стрелбата Според ЦИК видеото представлява не само нарушение на изборния кодекс, но и евентуално престъпление по смисъла на Наказателния кодекс – мотивиране и подбуждане на неограничен брой лица към извършване на престъпление и нарушаване на обществения ред чрез разпространението на материали в социалната мрежа фейсбук. Комисията е реагирала на сигнал, подаден от \"Демократична България\". ЦИК налага и акт на председателя на формацията Костадин Костадинов. Решението в частта му за спирането на разпространението и свалянето на клипа подлежи на обжалване пред Върховния административен съд в тридневен срок. АЕЖ: Прокуратурата да провери \"Възраждане\" за призиви за насилие Въпрос към ЦИК и главния прокурор: Това призив за насилие ли е? (ВИДЕО) От Асоциацията на европейските журналисти - България (АЕЖ) поискаха реакция от прокуратурата.  .  АЕЖ: Прокуратурата да провери \"Възраждане\" за призиви за насилие Въпрос към ЦИК и главния прокурор: Това призив за насилие ли е? (ВИДЕО)", "date": "2019.05.25", "title": "ЦИК постанови свалянето на партиен клип заради призив към насилие"}
{"url": "https://clubz.bg/83390-kpkonpi_zaporira_smetki_na_kmeta_na_septemvri", "text": "Антикорупционната комисия поиска, а Пазарджишкият окръжен съд разпореди да бъдат запорирани над 9 милиона лева сметки и имоти на кмета на Септември Марин Рачев, на съпругата му и на свързани с тях фирми, съобщи БНР. Претенциите на комисията са за незаконно придобито имущество. Решението на Комисията за противодействие на корупцията и за отнемане на незаконно придобитото имущество (КПКОНПИ) е на база шест тома доказателствен материал. Част от тях е и прословутото тефтерче, което бе открито в спалнята на Рачев при обиска през февруари миналата година. В него са записани големи суми пари и инициали на хора. Тогава Специализираната прокуратура му повдигна обвинение за източване на общината като действащ кмет. Реакцията на Инициативния комитет \"Да спасим община Септември\", който предизвика проверките.  Определението за запор на имотите и банковите сметки на Рачев и кръга около него не е окончателно. Въпреки това обжалването му пред Пловдивския апелативен съд не спира изпълнението му. БНР припомня, че преди седмица Рачев получи условна присъда от 2 години и половина заради укрити данъци в големи размери за период преди да стане кмет на Септември.", "date": "2019.05.25", "title": "КПКОНПИ запорира сметки на кмета на Септември"}
{"url": "https://clubz.bg/83371-kakvo_trqbva_da_znaem_za_izborniq_den_na_26_maj", "text": "17 представители на България в Европейския парламент за следващите 5 години - това ще избираме на 26 май. Ето какво трябва да знаем за изборния ден, как да проверим в коя точно от общо 11 661 изборни секции можем да подадем гласа си, какви документи са нужни, как се провежда самото гласуване, къде може да бъде подаден сигнал за нередности.  Това са часовете, в които можем да гласувате. Те важат за изборните секции в страната. Но и за тези на страните от Европейския съюз, където българите, живеещи или намиращи се в този момент на територията им имат право да пуснат бюлетина. Зад граница часовете са според местното време. След 20 ч. може изборният ден да се удължи с до 21 ч, но само с случай, че пред секцията има опашка. До гласуване се допускат хората, които са били на тази опашка преди 20 ч.  - това е документът, срещу който можем да упражним правото си на глас. За хората, чийто документ за самоличност е изтекъл, откраднат или изгубен - службите на МВР работят извънредно включително и в изборния ден. При подаване на документи за подновяване на личната карта избирателите ще получават удостоверение, което да представят пред секционната избирателна комисия и срещу него да упражнят вота си. Документът важи само за изборния ден и се прилага към изборните книжа.  Гласуването се извършва чрез хартиена интегрална бюлетина, в лявата част на която са изписани номерата и имената на всички партии, коалиции и независими кандидати, участващи във вота. Те са подредени според номера, който са получили в бюлетината след проведения от ЦИК жребий. Фигурират и имената на участниците в листата на всяка от формациите. В дясната част на бюлетината има кръгчета с числа от 100 до 117. Отбелязване на вот в кръгче, след като вече е отбелязан такъв в квадратчето с номер пред предпочитаната партия, коалиция и или независим кандидат, е вот с преференция за конкретен представител на съответната листа. С имената и местата на хората в листата на всяка от партиите можем да се запознаем от разлепените материали пред секцията.  на европейски избори водачът на листата не е \"защитен\" от изместване с преференции, тъй като прагът за раместване на листата остана нисък и бюлетините без преференциален вот не се отчитат автоматично като вот за водача (както е на парламентарни и местни избори - б.р.). Гласуването протича по следния начин: представяме лична карта на СИК, намират името ни в избирателния списък. Пред нас член на СИК откъсва от кочан бюлетина. Ако тя е откъсната предварително - това е нарушение на изборния процес. Получаваме бюлетината - внимава се по нея да няма изписани знаци, точки и т.н. На гърба й член на СИК поставя печат. С бюлетината се отива в тъмната стаичка.  Вот се отбелязва  със изписан задължително със  накът се поставя   пред избраната партия, коалиция или независим (и на кръгчето пред желания конкретен кандидат за евродепутат - по желание). Още в тъмната стаичка сгъваме бюлетината по начин, по който да не се разкрива тайната на вота. След това член на СИК поставя още един печат (без печати вотът е невалиден), откъсва и номера в долния ъгъл на бюлетината и го пуска в отделна урна. Самата бюлетита - сгъната, с откъснат номер и два печата на гърба - пускаме в прозрачната урна.  Следва полагане на подпис в избирателния списък. Всеки избирател има право да сбърка веднъж и да поиска нова бюлетина. В такива случаи избирателят трябва да проследи, че сгрешената бюлетина, без да се разгъва, се унищожава с надпис \"Сгрешена\", подпечатва се с печата на СИК и се подписва от председателя, секретаря и член на СИК, предложени от различни партии и коалиции. Сгрешените бюлетини се описват в протокола на СИК. Как се гласува с машина в 3000 секции? В бюлетината - и хартиена, и на машинен дисплей - последната опция за подаване на вот е \"Не подкрепям никого\". Този вариант съществува, откакто гласуването за българските граждани е задължително според разпоредбите на Изборния кодекс. В закона обаче няма ефективна санкция. Гласуването \"не подкрепям никого\" е напълно валидно - това е вот, който се зачита наравно с вота за конкретна партия, коалиция или независим кандидат. Това гласуване, тъй като е действително, участва в изчисляването на активността на изборите, а това от своя страна влияе при изчисляването на резултатите на партиите, коалициите и независимите кандидати в процентно измерение.  По закон при провеждане на избори е забранено: Сигнали за нарушения на изборните правила могат да се подават пред ЦИК, МВР и прокуратурата. ", "date": "2019.05.25", "title": "Какво трябва да знаем за изборния ден на 26 май"}
{"url": "https://clubz.bg/83316-prestypleniqta_namalqvat_razkrivaemostta_ostava_niska", "text": "Броят на престъпленията намалява във времето, но все още остава ниска разкриваемостта. Това става ясно от доклада за дейността на прокуратурата за 2018 г.  Едва 46% от регистрираните престъпления за 2018 г. са разкрити. И докато броят на регистрираните престъпления зависи както от нивото на престъпността, така и от активното сезиране на органите (полиция и прокуратура) от страна на гражданите, то данните за разкриваемостта са пряко отражение на дейността на прокуратурата. Намаляване на броя регистрирани престъпления се наблюдава във всички групи, като най-голямо е понижението при престъпленията против собствеността (12,3% в сравнение с 2017 г.), въпреки че те остават с най-голям дял, и икономическите престъпления (намаление с 9,4%). Причините вероятно могат да се търсят в подобряване на индикаторите за социално неравенство и бедност. Количеството преписки намалява с 42 хиляди през разглеждания период, а броят досъдебни производства – с около 9 хиляди. Това се дължи до известна степен на по-малкия брой регистрирани престъпления, въпреки че степента, с която преписките намаляват, е много по-висока от намалението на броя на регистрираните престъпления. Ръст бележат единствено участията на прокуратурата в съдебните заседания (с близо 10 хиляди за разглеждания период), като причината за това вероятно е разширяването и усложняването на съдебната практика. Докладът на прокуратурата отбелязва и нещо интересно - „Констатира се спад на наблюдаваните преписки, започнали по сигнали на контролни органи – 2 499 (3 061; 2 062), като образуваните по тях дела съставляват едва 1.7% (2%; 1.1%) от всички образувани досъдебни производства“. Това означава слаб резултат от работата на държавните институции с правомощия да сезират прокуратурата, независимо от разширяването на законовите им правомощия (например КПКОНПИ). По данни на прокуратурата се наблюдава много нисък дял на внесените в съда актове – 30 499 бр. за 2018 г. или 18%, като той спада от 19,5% през 2017 г. Това означава, че от всички наблюдавани актове по-малко от една пета стигат до съда. Този дял се различава значително между окръжните и районните прокуратури – в окръжните средният дял на внесени в съда актове на един прокурор е 5,3 бр., докато в районните – 36,4 бр. И двете групи бележат спад в дела на внесени в съда актове. Разликите между броя внесени актове са отражение както на разликите в натовареността на окръжните и районните прокурори, така и на големите териториални различия между отделните прокуратури. За 2018 г. се наблюдава лека промяна в структурата на внесените в съда актове – намалява делът на обвинителните актове за сметка на споразуменията и постановленията с предложения за освобождаване от наказателна отговорност и налагане на административно наказание съгласно чл. 78а от Наказателния кодекс. Това е положителна тенденция и бележи преминаването към по-ефективни начини за разрешаване на споровете. Остава да се види доколко е трайна. В доклада си главният прокурор отбелязва, че повечето показатели за съдебната фаза бележат подобряване – висок дял на осъдените и санкционирани лица с влязъл в сила съдебен акт, намаляващ брой върнати дела на прокурор и нисък дял оправдани лица. Въпреки това над една трета от върнатите дела (38,7% за 2018 г.) са върнати поради допуснато в досъдебното производство отстранимо съществено нарушение на процесуалните права, а още 32% от делата са върнати на прокурор поради констатирани от съда пропуски при изготвяне на обвинителния акт. Това говори за необходимост от по-сериозен качествен контрол над работата на прокуратурата. Особен интерес представляват делата по престъпления от особен обществен интерес – това са дела за организирана престъпност; корупция; престъпления, засягащи финансовите интереси на ЕС; изпиране на пари; данъчни и други финансови престъпления; незаконен трафик на хора и наркотици. От данните за тях се вижда, че нарасналият брой наблюдавани дела (увеличение с 10,7% за 2018 г.) не води до повече внесени в съда прокурорски актове (намаление с 1,5%), нито до повече осъдени лица (намаление с 4,1%). Следва да се има предвид, че прокуратурата дава разумни предложения за корекции в концепцията за  корупционните престъпления, които вероятно биха довели до повишаване на резултатите от работата й.", "date": "2019.05.25", "title": "Престъпленията намаляват, разкриваемостта остава ниска"}
{"url": "https://clubz.bg/83382-avstrijskiqt_politik_shtrahe_bil_obekt_na_razsledvashta_jurnalistika", "text": "Компрометиращият видеозапис срещу крайнодесния австрийски политик Хайнц- Кристиан Щрахе, е бил \"проект на гражданското общество с използване на методи на разследващата журналистика\", каза вчера един от мъжете, за които се подозира, че са извършили операцията под прикритие, съобщи ДПА, цитирана от БТА.  Адвокатът на Щрахе каза вчера, че той е подал жалба срещу адвокат от Виена, детектив и жената, вкарала Щрахe в клопката, свалила австрийското правителство.  Имената на австрийския адвокат и австрийския детектив са известни, макар да не се съобщават, но не е известно името на жената, изиграла ролята на латвийска племенничка на руски олигарх. Адвокатът уредил срещата с жената, а австрийският детектив се представил за нейн сътрудник. На тайно заснетата през 2017 г. среща на испанския остров Ибиса Щрахе обещава на жената обществени поръчки за изграждане на инфраструктура и й казва как да избегне законите за финансиране на партиите. Съветва я също да купи най-големият австрийски вестник и да оказва влияние парламентарните избори в негова полза. Във видеообръщение вчера Щрахе не отрича, че е имало такъв разговор, но казва, че това било активно обсъждане на различни варианти, а не на конкретни планове. \"Такъв брейнсторминг е позволен, нито е осъдителен, нито незаконен\", казва той. ", "date": "2019.05.25", "title": "Австрийският политик Щрахе бил обект на разследваща журналистика"}
{"url": "https://clubz.bg/83381-za_pyrvi_pyt_papata_naznachi_jeni_vyv_vajen_organ", "text": "Папа Франциск назначи жени във важен орган на Ватикана - за първи път от основаването му преди повече от 50 години, предаде Ройтерс. \n\tРешението беше приветствано от католически женски организации, които го определиха като значителен напредък. \n\tТри монахини и една мирянка бяха назначени вчера в Синода на епископите, основан през 1965 г. като съвещателен орган към папите. Говорител на Ватикана каза, че това са първите жени, които стават членове на съвета от неговото създаване. \n\tДве от четирите жени са италианки - сестра Алесандра Смерили, която е преподавател по икономика, и Сесилия Коста - преподавател по социология. Другите са сестра Мария Луиса Берсоса Гонсалес от Испания и сестра Натали Бекар от Франция, пише БТА.", "date": "2019.05.25", "title": "За първи път: папата назначи жени във важен орган"}
{"url": "https://clubz.bg/83380-proevropejskata_partiq_na_premiera_pecheli_v_irlandiq", "text": "Проевропейската партия на ирландския премиер Лио Варадкар \"Фине гейл\" води на произведените вчера в Ирландия избори за Европейски парламент, предаде Франс прес, позовавайки се на допитвания на излизане от избирателните секции. Центристката \"Фине гейл\" е на първо място в два от трите избирателни окръга, а \"Зелените\" печелят в Дъблин.  В южния окръг \"Фине гейл\" получава 16 процента, а другата важна центристка партия - \"Фина фaйл\", и лявоцентристката \"Шин фейн\" имат по 13 процента. В Дъблин \"Зелените печелят\" 23 на сто от гласовете, \"Финe гейл\" - 14 на сто, а \"Фина фaйл\" - 12 на сто. \"Зелените\" се очаква да спечелят места и в другите два избирателни окръга, предаде ДПА, подчертавайки много силното представяне на \"Зелените\" на тези избори.  Холандската левица - първа в екзитполовете на евроизборите Ирландските партии като цяло са проевропейски. Ирландия сега има 11 места в 751-местния Европейски парламент, но след излизането на Великобритания се очаква да получи още две. Официалните резултати от вчерашния вот се очаква да бъдат обявени в понеделник.  Тимерманс: Нова надежда за Европа след изборите в Холандия Освен за Европейски парламент и местни органи на властта ирландците гласуваха и на референдум за опростяване на процедурата при развод, предаде ТАСС. Повечето - 87 на сто, се обявиха за внасяне на промени в конституцията, което значи, че ще отпадне изискването съпрузите да са живели разделени четири години, преди заявлението им да бъде разгледано от съда. Ще отпадне и забраната да се признават разводите, получени от ирландски граждани в чужбина, съобщи БТА. Тимерманс: Нова надежда за Европа след изборите в Холандия", "date": "2019.05.25", "title": "Проевропейската партия на премиера печели в Ирландия"}
{"url": "https://clubz.bg/83379-spajs_gyrls_na_turne_bez_viktoriq", "text": "Четири от петте изпълнителки от групата \"Спайс гърлс\" започнаха снощи от Дъблин дългоочакваното си турне. \n\tСпайс гърлс, но без Виктория Бекъм, откриха първия от 13-те си концерта с песента Spice Up Your Life и шоу с фойерверки. Ема Бънтън, Гери Хорнър, Мелани Браун и Мелани Чизхолм се появиха отново заедно на сцена, за пръв път от седем години.  \n\tПрез февруари, почти двайсет години, след като се разделиха, изпълнителките от прочутата момичешка банда, потвърдиха, че планират да се съберат за нови проекти. Те бяха на върха на славата си през 1996 г. с песента Wannabe и в следващите години направиха няколко световни хита и филм. Разделиха се през 2000-та година, през 2008-а се събраха за турне в Европа и САЩ и за последно пяха заедно на церемонията за закриването на Лондонската олимпиада през 2012 година. Бекъм бе с тях и при двете им събирания. Тя не участва в това турне, но вчера в Инстаграм пожела \"късмет на момичетата\", съобщи БТА.", "date": "2019.05.25", "title": "\"Спайс гърлс\" на турне без Виктория"}
