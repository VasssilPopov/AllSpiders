{"url": "http://clubz.bg/77711-livyrpul_razstrelq_arsenal", "text": "\"Ливърпул\" показа защо е начело във Висшата лига след преполовяването на шампионата - на \"Анфийлд\" тимът на \"Арсенал\" падна като поредната жертва на лидера. \"Червените\" спечелиха с 5:1 в най-интересния мач от 20-ия кръг и вече са с 9 точки пред втория \"Тотнъм\", който падна неочаквано от \"Уулвърхемптън\" с 1:3 на \"Уембли\". В неделя \"Манчестър Сити\" гостува на \"Саутхемптън\" и може поне да се върне на второто място при победа или равенство.", "date": "2018.12.29", "title": "\"Ливърпул\" разстреля \"Арсенал\""}
{"url": "http://clubz.bg/77709-trymp_se_pohvali_s_golqm_napredyk_v_tyrgovskite_pregovori_s_kitaj", "text": "Американският президент Доналд Тръмп съобщи в Туитър, че е имал продължителен и много полезен телефонен разговор с китайския си колега Си Цзинпин и че преговорите за търговско споразумение напредват, предадоха световните агенции, цитирани от БТА. В разговора Си Цзинпин е изразил надежда за по-нататъшно развитие на съгласувани, кооперативни и стабилни китайско-американски отношения, посочи агенция Синхуа. Си е казал, че преговорните екипи от двете страни работят активно за прилагане на постигнатия наскоро между Китай и САЩ консенсус. Тръмп и Си са отправили и взаимни новогодишни благопожелания към двата народа", "date": "2018.12.29", "title": "Тръмп се похвали с голям напредък в търговските преговори с Китай"}
{"url": "http://clubz.bg/77708-putin_i_lukashenko_otnovo_pregovarqt", "text": "Президентът на Русия Владимир Путин и беларуският му колега Александър Лукашенко започнаха в Москва поредния кръг от преговори по спорни въпроси между двете държави, обсъждани и на предишната им среща в Кремъл от 25 декември, предаде ТАСС, цитирана от БТА По-рано този месец руският в. \"Независимая газета\" писа за сериозно изостряне на отношенията между Русия и Беларус във връзка с обявените от Москва промени във формирането на цените на петрола и газа за съседната съюзна държава - митническата такса се заменя с данък върху добива на полезни изкопаеми. Това ще доведе до рязко поскъпване на горивата, които Москва продава на Минск - своя най-близък съюзник, прогнозира изданието. ТАСС отбелязва и безпокойството на Русия по повод \"периодичните нарушения на митническия режим между двете страни, по-специално нелегалния внос в Русия на санкционни и акцизни стоки\". Според говорителя на Кремъл Дмитрий Песков на днешните преговори между Путин и Лукашенко, протичащи в момента под формата на работна закуска, се дискутира финансовият проблем и изпълнението на руско-беларуския договор за Съюзна държава от 1999 г. Руският първи вицепремиер и финансов министър Антон Силуанов обясни по-рано, че Минск не спазва изцяло условията на съюзния договор, предвиждащ формирането на единна данъчна, митническа, парично-кредитна, акцизна и икономическа политика. Като пример той посочи, че двете страни все още не използват обща валута. Някои \"нови икономически нюанси се появяват след Нова година\", обясни Песков нуждата от предновогодишна среща между двамата лидери. По думите му Минск смята например, че \"е необходима компенсация във връзка с данъчната маневра, а руската страна не е напълно съгласна\" с това. Песков допълни, че при това положение най-важното е да се намерят решения, \"които да устройват и Минск, и Москва\". Днес се очаква да бъдат определени и въпросите, които ще решава министерската работна група, за чието създаване Путин и Лукашенко се договориха на 25 декември. Песков увери днес за пореден път, че не става дума Русия и Беларус да бъдат обединени в обща държава, а за \"насрещно движение\". Темите за загубите на Минск от руската данъчна маневра и за по-нататъшна интеграция в рамките на обединението Съюзна държава вървят успоредно и не са обвързани помежду си, заяви той. Говорителят на Кремъл уточни, че след днешните преговори между Путин и Лукашенко не се предвижда пресконференция. Той обаче обеща \"при нужда\" да информира медиите за резултатите от срещата.", "date": "2018.12.29", "title": "Путин и Лукашенко отново преговарят"}
{"url": "http://clubz.bg/77697-rusiq_zabrani_vnosa_na_nad_50_vida_stoki_ot_ukrajna", "text": "Русия забрани вноса на редица стоки от Украйна - зърно, слънчогледово олио, бонбони, зеленчуци, плодове, бира, вино, трактори, хартия, турбини, мебели и много други. Над 50 вида продукция са изредени в съответното постановление на кабинета, публикувано на официалния сайт на правителството в Москва, предаде ТАСС. Забранено е също да се внасят от Украйна шоколад, етилов спирт, плодови сокове, хайвер от есетрови риби, риба и рибни консерви, хляб и сладкарски тестени изделия, оборудване за обработка на селскостопанска продукция, двигатели и електрогенератори, скоростни кутии и вариатори, трансформатори, кабели и жици, талашитни плочи, средства за детска и женска хигиена и т. н.  \n\tСтава дума за стоки, произведени в Украйна или транспортирани през територията на тази страна.  Според руското правителство Москва може да анулира въвежданите специални икономически мерки, ако Украйна отмени наложените по-рано ограничения, засягащи конкретни руски стоки.  На 18 декември Киев продължи наложеното по-рано ембарго върху вноса на хранителни стоки от Русия до 2020 г. Списъкът включва над 30 вида продукция. Русия бе принудена от 1 януари 2016 г. временно да спре действието на договора за зона на свободна търговия с Украйна с оглед влизането в сила на икономическия раздел от споразумението за асоцииране на Украйна в ЕС, отбелязва руската агенция. Така Украйна автоматично бе обхваната от хранителното ембарго, въведено от Москва в отговор на европейските санкции от август 2014 г., наложени във връзка с украинските събития. Украйна на свой ред забрани вноса на ред руски стоки с постановление, което оттогава подновява всяка година. При все това руската официална статистика сочи, че руско-украинският стокообмен през 2017 г. е възлизал на 12,9 милиарда долара - с 25,6 на сто повече от предходната година. Данни за 2018 г. все още няма, добавя ТАСС.", "date": "2018.12.29", "title": "Русия забрани вноса на над 50 вида стоки от Украйна"}
{"url": "http://clubz.bg/77706-ekshyn_v_ribena_chorba", "text": "Аквамен вече ни е познат като участник в масовката от „Батман срещу Супермен: Зората на справедливостта“ през 2016-а и от „Лигата на справедливостта“ през 2017-а. И ето, че героят от по-затънтения (и влажен) край на DC-вселената, в която се разпореждат Батман, Супермен и Жената-чудо, най-сетне се сдоби със собствен филм (гьол). Ето как започва историята му. Една бурна нощ в средата на 80-те пазач на фар (Темуера Морисън) намира на скалите край брега ранена блондинка на неопределена възраст в секси костюм (комютърно подмладената Никол Кидман изглежда доста странно, да не кажем страшно, но във филма подобни проблеми имат също Темуера Морисън, Патрик Уилсън, Уилем Дефо…). Тя се оказва Атлана – булка-беглец и подводна принцеса от Атлантида. Пазачът и кралицата се влюбват и в резултат се ражда малкият мелез (между атлантичка и обикновен човек), човекът-амфибия Артър. В името на неговата безопасност майка му е принудена да го остави на грижите на баща му и доброволно се прибира в морската бездна, откъдето идват да я търсят много настойчиво. Прескачаме набързо детските години, кунг-фу тренировките, фитнеса и стигаме до наши дни, когато Артър (Джейсън Момоа) е дългокос, брадат татуиран атлет, с весел поглед и много татуировки (но нито една на морска сирена), известен сред местните медии като Аквамен. С намесата си в един странен (за холивудското кино) случай с руска военна подводница, нападната от чернокожи злодеи, за който няма да издадем почти нищо, Аквамен се сдобива със заклет враг, който периодично ще се старае да прави живота му по-интересен. По същото време от развълнуваното море излиза една вълнуваща червенокоса принцеса (Амбър Хърд), за му съобщи, че неговия полубрат Орм (Патрик Уилсън), настоящ управител на Атлантида, смята да обедини всички подводни раси и царства и да обяви война на сухопътното човечество. Аквамен е единственият, който може да го спре, но за целта – въпреки наследените по майчина линия куп свръхспособности, първо трябва да намери един много специален тризъбец на Посейдон. Както виждате, тече стандартен приказен сюжет, при това обогатен (или разреден) с много вода. Но децата се радват на такива истории от векове, така че поне за най-малките, както и за най-малко претенциозните зрители, забавлението е гарантирано. Важното е да не обръщате внимание на елементарния предсказуем сюжет, да забравите за два часа законите на физиката и логиката и да не се дразните от едноизмерните персонажи. Не за всеки е лесно, но само така ще можете да се насладите пълноценно на изключителното зрелище (и нищо друго), което са сътворили специалистите по ефекти под ръководството на режисьора. Зрелището е фантастично (само за голям екран) и, разбира се, в по-голямата си част на практика „Аквамен“ е компютърна анимация – екшън атракцион в един твърде претрупан с шарени декори, брони, водорасли, оръжия, хуманоидни раси, риба, мехурчета и подводни огньове свят. Но макар и доста схематично, са засегнати и някои актуални проблеми – за екологията и „чистата“ кръв. На кукичката като главна стръв за зрителите, продуцентите са закачили мокрите Джейсън и Амбър, което дори и преди тази водна феерия/баталия осигуряваха мокрите сънища на голяма част от зрителите. Към края на филма целият океан ври и кипи в грандиозна подводна битка с участието цялата позната, непозната и родена от въображението на художниците на филма водна фауна. Включват се цели армии от акули, кашалоти, китове, скатове, змийорки, морски коне и крокодили, сепии, раци, скариди… и други морски дарове с гигантски размери. Ако имаше кой да добави примерно калкан, сафрид, чернокоп, лук, черен пипер, дафинов лист и Ути Бъчваров, вместо филм и война можеше да се получи банкет и гигантска вкусна рибена чорба, която да осигури прехраната на човечеството за десетилетия напред. За добро или зло, днешната киноиндустрия е разделена на вселени и през последните няколко години тази на Супермен, Батман и Аквамен не е най-популярната. Все пак „Аквамен“ има известни шансове да се нареди сред най-успешните супергеройски филми след излизането на „Отмъстителите: Война без край“ и преди премиерата на „Отмъстителите: Последната битка“. Но само ако междувременно не се появи някой друг супергерой и ако на „Аквамен“ му тръгне като по вода. Ако искате да гледате нещо пак така водно, но по-смислено и вълнуващо, пуснете си „Формата на водата“.", "date": "2018.12.29", "title": "Екшън в рибена чорба"}
{"url": "http://clubz.bg/77707-jyltite_jiletki_vyv_franciq_otnovo_na_protest", "text": "Френски \"жълти жилетки\", недоволните от социалната и данъчната политика на президента Еманюел Макрон, се събраха на седми поред съботен протест, но бяха доста по-малобройни, предаде Франс прес, цитирана от БТА. Движението, започнало преди месец и половина, отслабна значително в последните две седмици. По данни на правителството миналата събота в протестите са се включили към 38 600 души, докато седмица по-рано те бяха 66 000, а в първия ден на демонстрации - на 17 ноември - 282 000 души. Много от участниците в това народно движение, възникнало вън от всякаква политическа или профсъюзна рамка, смятат обаче, че намаляването на числеността им се дължи на коледните и новогодишните празници и прогнозират нови многолюдни протести през януари въпреки отстъпките от страна на правителството. Най-рано се събраха на протест хората в Марсилия - към 900 души. В други градове \"жълтите жилетки\" предпочетоха да не разкриват предварително планираните акции, за да изненадат силите на реда. Мирни протестни прояви имаше от Марсилия на Средиземно море през Албервил в Алпите до Руан в Нормандия. В началото на деня на парижкия булевард \"Шан-з-Елизе\" все още нямаше никакви протестни групи, но по протежението му имаше дискретно полицейско присъствие. По-късно няколко десетки протестиращи се опитаха да образуват там шествие, но бяха мирно отклонявани от силите за сигурност, посочва Асошиейтед прес. Участниците в днешните протести насочиха гнева си срещу медиите. Няколкостотин демонстранти преминаха в шествие през централите на водещи френски телевизии. Протестиращите, някои от които скандираха \"Журналисти - колаборационисти!\", минаха край централните офиси на телевизионната мрежа Бе Еф Ем и държавната \"Франс Телевизион\". Те казаха, че смятат да посетят и други телевизии. Според радио \"Франс енфо\", близо до студиата на Бе Еф Ем е имало сблъсъци между демонстранти и полиция, посочва ДПА. Някои \"жълти жилетки\" обвиняват водещите медии, че отразяват благоприятно управлението на президента Макрон и едрия бизнес, и пренебрегват протестите, въпреки че те са основната тема във Франция, откакто на 17 ноември хората излязоха масово на улицата, за да изразят гнева си срещу повишаването на данъците върху горивата. \n\tНови демонстрации се очакват на \"Шан-з-Елизе и в новогодишната нощ.", "date": "2018.12.29", "title": "\"Жълтите жилетки\" във Франция отново на протест"}
{"url": "http://clubz.bg/77696-belgijskite_jylti_jiletki_nqma_da_zatvarqt_granicata_s_franciq", "text": "Властите в белгийската провинция Ено забраниха на \"жълтите жилетки\" да затварят пътища по границата с Франция, съобщиха местни медии, цитирани от БТА. Според издадената заповед от днес влиза в сила забрана за събирането в района на повече от петима души. Отбелязва се, че това ограничение няма да се отнася за пътниците, спрели за кратка почивка. В дните около Коледа действията на протестиращите срещу ниската покупателна способност \"жълти жилетки\" в Белгия продължиха. Към тях се присъединиха злосторници, които обраха камион и го запалиха. Това бе вторият подобен случай в страната от началото на протестите преди месец, избухнали покрай увеличението на акциза на дизела. Белгийските власти междувременно обявиха, че догодина няма да приложат предвиденото допълнително увеличение на акцизите върху горивата. Това ще бъде облекчение за собствениците на два от три автомобила в Белгия, където дизелът е основното ползвано гориво. Властите в Брюксел въвеждат от 1 януари нови ограничения за движението в града на дизелови автомобили. Занапред няма да имат достъп до столицата дизелите, произведени през миналия век. Ограниченията ще засегнат и бензинови автомобили, построени преди 1997 г., но няма да се отнасят до автомобилите с удостоверена колекционерска стойност. От тази мярка ще бъдат засегнати около 30 000 автомобила, а техните собственици ще получат три месеца отстъпка, за да си осигурят друг начин на придвижване. Властите налагат на нарушителите глоба от 350 евро. Повторна глоба може да бъде наложена три месеца след датата на първата.", "date": "2018.12.29", "title": "Белгийските \"жълти жилетки\" няма да затварят границата с Франция"}
{"url": "http://clubz.bg/77705-borisov_i_goran_djokovich_obsydiha_golqmo_tenis_pyrvenstvo_na_balkanite", "text": "Министър-председателят Бойко Борисов се срещна с новия турнирен директор на Sofia Open Горан Джокович, съобщиха от правителствената информационна служба. Горан Джокович предаде специални поздрави на премиера Борисов от името на племеника си Новак Джокович, с когото се познават лично. По време на срещата беше обсъдено предстоящото домакинство на България на престижния тенис турнир. За четвърти път страната ни ще бъде домакин на турнир от календара на Асоциацията на професионалните тенисисти (ATP). Горан Джокович е в България, за да проследи организацията на надпреварата, която започва на 3 февруари 2019 г. в зала „Арена Армеец“. По време на срещата Горан Джокович заяви пред българския премиер, че се очаква турнирът да бъде един от най-силните в категорията АТP 250 през 2019 г. По думите му, това голямо спортно събитие ще обедини любителите на тениса на Балканите. Той направи съпоставка между обединението на България, Сърбия, Румъния и Гърция за домакинството на Мондиал 2030 г. Според Горан Джокович се очаква София да посрещне едни от най-добрите играчи в момента – Качанов, Циципас и Медведев, както и опитните тенисисти Вавринка и Монфис. По думите на турнирния директор на Sofia Open се очаква и Новак Джокович да се включи в спортното събитие. На срещата в Министерския съвет присъстваха министърът на младежта и спорта Красен Кралев, председателят на Българската федерация по тенис Стефан Цветков и зам.-председателят на УС на Федерацията Рангел Марков.", "date": "2018.12.29", "title": "Борисов и Горан Джокович обсъдиха голямо тенис-първенство на Балканите"}
{"url": "http://clubz.bg/77502-vse_po_nestabilnata_politicheska_stabilnost", "text": "През последната година обаче се появи огромна пукнатина по още една линия. Всички социолози, включително близките до БСП, признават, че голямото мнозинство от българите продължават да са убедени привърженици на ЕС и НАТО. Въпреки всичката пропаганда, въпреки цялата хибридна война, въпреки всички услужливи представители по политическите върхове на евразийската кауза у нас. Оказа се обаче, че в парламента няма нито една партия, която да е с твърда евроатлантическа ориентация, без уговорки и без компромиси. И без да обяснява как трябва да сме мост между Русия и ЕС, а да заявява ясно и категорично, че ние сме част от ЕС и това е. Едно от запомнящите се събития през отминалата година бе, че маската на ГЕРБ като партия, която стои на твърди евроатлантически позиции, окончателно падна. Гражданите за европейско развитие се оказаха граждани за евразийско развитие. По ирония на съдбата това стана безпощадно ясно в годината на първото ни европредседателство. Голямата гордост на властта. Правителството ни отказа да изгони руски дипломати заради казуса „Скрипал”, както направиха почти всички държави от ЕС, включително най-големите. Бойко Борисов обясни, че няма достатъчно доказателства. Всъщност може и да е прав за себе си, тъй като нищо чудно партньорските служби да не са му споделили тези доказателства. Известно е, че доверието на западните служби към нашите не е особено високо, тъй като те все още имат репутацията на филиал на Кремъл. След няколко месеца обаче се появиха достатъчно доказателства, които бяха оповестени официално. Промяна в българската позиция и досега няма. Неслучайно се появи вицът, че на Запад правителствата обмислят дали да изгонят руски дипломати, а в България руските дипломати обмислят дали да изгонят правителството. В интерес на истината трябва да се изтъкне, че това решение на кабинета предизвика възмущение у част от парламентарната група на ГЕРБ. То обаче си остана кулоарно. И няма как да бъде различно, след като основната управляваща партия е всичко друго, но не и демократична формация, в която всеки може да изразява свободно своето мнение. Малко след това Борисов направи запомнящо се посещение в Москва. По време на тази визита той реализира такава наколенка пред Владимир Путин, каквато дори Георги Първанов с прословутия си „Голям шлем“ не е правил. Борисов се извини на Путин за това, че България се отказа от „Южен поток”. Известно е, че „Южен поток” бе спрян, тъй като не отговаряше на т.нар. Трети енергиен пакет на ЕС, изискващ Русия да допусне до тръбата и други транзитьори. Това изискване е и напълно в съзвучие с българските национални интереси, тъй като един от най-големите ни проблеми е тоталната ни енергийна зависимост от Русия. Отделно имаше съмнения, че покрай проекта са нарушени европейските правила за конкуренция и обществени поръчки в полза на #КОЙ? На Делян Пеевски, разбира се. Въпреки всичко това обаче Борисов намери достатъчно основания да се извини на Путин. Евразийският завой на Борисов не приключи дотук. ГЕРБ се обяви в защита на премиера на Унгария Виктор Орбан, срещу когото ЕК започна процедура, която би могла да завърши с отнемане на гласа на Будапеща в ЕС. Процедурата е заради действия, които нарушават гражданските свободи, засягат неприкосновенността на съдебната власт и свободата на медиите. Всъщност, от друга страна, може би е съвсем нормално ГЕРБ да подкрепя Орбан. В крайна сметка трите правителства на Борисов също биха могли да бъдат упрекнати по горните три показателя. Нищо че ЕК не е започнала срещу България процедура, подобна на унгарската. Мнозина твърдят, че в парламента все пак има една партия, която е с твърди евроатлантически позиции, а именно ДПС. Факт е, че по някои теми движението се оказа по-евроатлантическо от ГЕРБ. Партията например не подкрепи Орбан в спора му с ЕК. Твърдението, че ДПС е евроатлантическа формация, обаче е доста трудно доказуемо. Все пак в парламентарните редици на тази партия е именно Пеевски. Неговата корпулентна фигура е символът на тоталната зависимост на съдебната власт от олигархичните задкулисни политико-икономически кръгове у нас. Пеевски е символът на пропадането на България по отношение на свободата на словото – факт, който бе отбелязан и в последния мониторингов доклад на ЕК. Той олицетворява факта, че България все още е само формален, но не и реален член на ЕС. Единствената парламентарна партия, която се осмели да изтъкне, че защитаването на интересите на Русия не е патриотизъм, бе НФСБ. Това стана покрай поредицата конфликти, които тази партия имаше с „Атака”, и по-специално с нейния лидер Волен Сидеров. НФСБ и неговият лидер Валери Симеонов обаче се компрометираха твърде много с непремерени публични изказвания. И заради тези изказвания трудно ще пожънат политически дивиденти заради борбата си срещу евразийщината. Що се отнася до БСП, то тази партия никога не е била подозирана в привързаност към ЕС и НАТО. В интерес на истината трябва да се отбележи, че лидерът на ПЕС и бивш лидер на БСП Сергей Станишев подкрепи санкциите срещу Орбан. Като цяло обаче БСП обикновено бе на едно мнение с ГЕРБ по въпрос, касаещи евроатлантическата ни интеграция – както външни, така и вътрешни. И по тази причина партията няма как да бъде възприемана като опозиция и алтернатива на ГЕРБ. Независимо от кресливото поведение на Корнелия Нинова и останалите депутати от парламентарната трибуна. Независимо от всички критики и хули по адрес на ГЕРБ, които се чуваха почти всеки ден. БСП обаче има и един по-голям проблем. По време на третия кабинет на Борисов у нас върви нещо като социалистическа революция. Обществото все по-активно започна да протестира срещу ниските доходи и високите цени, като през последните месеци имаше и гражданско неподчинение, блокиране на улици, булеварди, магистрали, ГКПП-та и т.н. На „Позитано” 20 обаче нямат никакъв шанс да се възползват от тази по същество лява вълна. И обяснението е просто – в тази партия има твърде много „народни изедници” и тя твърде често е подкрепяла бизнеса, а не пролетариата. БСП няма как да убеди никого, че е истинска лява и социалистическа партия. Събитията от 1944 г. не са истинска социалистическа революция. Най-малкото защото по това време българското общество е било предимно селско. Събитията от последните месеци обаче много напомнят на точно такава революция, тъй като хората на наемния труд у нас вече са достатъчно много. И те търсят своите права. Българските комунисти/социалисти успяха да докопат властта по време на фалшивата социалистическа революция с помощта на СССР. Сега обаче очевидно ще пропуснат истинската социалистическа революция, която просто ще ги подмине. Друг голям дефицит на българската политика, който продължава да се задълбочава, е липсата на класическо дясно и класическо ляво. Не става дума само за етикета. У нас няма истинска дясна партия, за която приоритет да бъде разумното харчене на парите на данъкоплатците чрез поддържане на малка, но ефективна администрация. Няма и истинска лява партия, която да отстоява интересите на хората на труда срещу интересите на хората на капитала. Твърдението, че дясното и лявото са остарели и неактуални понятия, е невярно. То работи само и единствено в полза на задкулисната олигархия. Напротив – именно наличието на истинска десница и истинска левица и политическото съперничество между тях е най-добрият начин за постигане на социално-икономическо развитие. Като стана дума за десница, трябва да се отбележи, че през тази година автентичната десница/демократичната общност за пореден път започна процес на обединение, след като преди това за пореден път се беше разпаднала на съставните си части. Твърде е възможно при следващи парламентарни избори, които нищо чудно да са предсрочни, да има представители на това политическо пространство в парламента. Едва ли обаче може да се очаква някакъв по-голям успех от прескачането на бариерата от 4%. Политиците в десницата продължават да бъдат твърде разединени, да не знаят какво точно искат и още по-малко как да го постигнат. Интересът на избирателя към тях се дължи само и единствено на това, че те са единствените, които не правят никакви компромиси с евроатлантическата ориентация на България. Това не е малко, но не е и достатъчно за сериозен политически успех. Не е трудно да се прогнозира какво ни очаква през следващата година. ГЕРБ е тотално компрометирана партия, но за съжаление все още няма нейна реална алтернатива, която да е добре организирана и да увлече избирателите след себе си. Очевидно е, че още дълго ще трябва да търпим премиерстването на Бойко Борисов. Трудно може да се очаква, че той би могъл да се промени и да откликне на желанието на хората за коренна промяна в управленските системи. Борисов или е загубил своето чувство за реакция, или пък е твърде зависим от задкулисието, за да промени нещо, дори да го иска. Затова продължаваме напред с още от същото. ----", "date": "2018.12.29", "title": "Все по-нестабилната политическа стабилност"}
{"url": "http://clubz.bg/77704-nokia_pecheli_ot_sankciite_sreshtu_huawei", "text": "Санкциите срещу китайските техногиганти Huawei и ZTE могат да облагодетелстват финладците от Nokia, твърдят анализатори пред CNBC. Някогашният шампион в смартфоните загуби позиции на този пазар, но все още е един от топ-производителите на мрежово оборудване. А обвиненията в шпионаж в полза на китайското правителство към Huawei и ZTE по всяка вероятност ще доведе до блокиране на продажбите на тяхно оборудване в САЩ. САЩ може да блокират продажбите на Huawei и ZTE В момента службите за сигурност на САЩ и публичните институции не работят с тяхна техника, очаква се в началото на 2019 г. президентът Тръмп да подпише и заповед, с която да блокира дори мобилните оператори да ползват и продават техника на двете китайски компании. Основна задача не само в САЩ, но и в повечето развити страни по света в следващите години ще е инсталацията на инфраструктура за 5G мобилна мрежа. Доскоро кандидат №1 за производител на нужното оборудване беше Huawei. Сега обаче вероятно тази задача ще се поеме от Nokia. Европа се тревожи -  Huawei може би я шпионира Компанията уверява, че ще вземе специални мерки, за да бъде подсигурено оборудването им до най-високите стандарти за сигурност. Те вече са рактически готови с една от първите комерсиални 5G мрежи в родната си Финландия, която ще бъде активирана следващия месец. Извън някои държави, които се притесняват от шпионаж от страна на Китай обаче, Huawei все още е първенец - през тази година те сключиха цели 26 договора за създаване на мрежи от пето поколение. Европа се тревожи -  Huawei може би я шпионира", "date": "2018.12.29", "title": "Nokia печели от санкциите срещу Huawei"}
{"url": "http://clubz.bg/77695-rusiq_kievskite_podopechni_na_es_sa_zaplaha_za_evropejskata_sigurnost", "text": "Русия смята за неприемливи исканията на Германия и Франция относно спазването на правата на човека в Крим и ескалацията на напрежението в Керченския пролив и Азовско море, заяви руското външно министерство в разпространен тази сутрин коментар по повод съвместното изявление на канцлерката Ангела Меркел и президента Еманюел Макрон вчера, предаде ТАСС, цитирана от БТА. Руското МВнР призовава Берлин и Париж вместо да поучават Русия да обърнат внимание на \"набиващите се на очи факти за грубо нарушаване на правата на човека от властите в Киев\". Привеждат се редица примери и факти, по които Москва има претенции във връзка със спазването на човешките права и свободи от сегашните власти в Украйна.  Меркел и Макрон призоваха в съвместното си изявление Москва да освободи украинските моряци, задържани заедно с трите си кораба при инцидента в Керченския проток миналия месец. \n\tРусия гарантира свободата на корабоплаване в Керченския пролив и в региона в съответствие със съществуващите руско-украински споразумения и с международното право, \"и като се отчитат, разбира се, реалните рискове за сигурността, заплахите и възможните провокации от страна на Украйна и западните й приятели\", се посочва в документа на руското външно министерство. Москва също така призовава страните от ЕС да се откажат от явните \"двойни стандарти\" и да обърнат внимание на проблемите и заплахите, създавани от техните \"киевски подопечни\" за европейската сигурност и стабилност.", "date": "2018.12.29", "title": "Русия: Киевските подопечни на ЕС са заплаха за европейската сигурност"}
{"url": "http://clubz.bg/77700-velikobritaniq_dava_100_mln_liri_za_feriboti_pri_brekzit_bez_sdelka", "text": "Британското правителство ще похарчи над 100 млн. бр. лири (130 млн. д.) за допълнителни фериботни връзки с Европа, ако се наложи Великобритания да напусне ЕС без търговско споразумение догодина, съобщи Ройтерс, цитирана от БТА. Допълнителните кораби ще бъдат необходими за нови маршрути през Ламанша в случай на задръствания на основния френски терминал Кале и британските Довър и Фолкстоун заради митнически проверки.  В момента благодарение на еврочленството камионите се движат безпрепятствено без митнически проверки в блока. При Брекзит без сделка обаче дори неколкоминутно забавяне на митницата за всеки камион вероятно ще означава струпване на автомобили на пристанищата и опашки от двете страни на Ламанша. За облекчаване на евентуалните тапи правителството е сключило три договора за осигуряване на допълнителен капацитет за товарни превози по маршрути, започващи от пристанища на южното крайбрежие на Англия, включително Пул, Портсмут и Плимут.", "date": "2018.12.29", "title": "Великобритания дава 100 млн. лири за фериботи при \"Брекзит\" без сделка"}
{"url": "http://clubz.bg/77698-i_avstriq_oblaga_s_danyk_digitalnite_giganti_gafa", "text": "Австрийският канцлер Себастиан Курц се ангажира днес страната да обложи с данък дигиталните гиганти, наричани обобщено ГАФА (Гугъл, Епъл, Фейсбук, Амазон и др.), следвайки примера на Франция, предаде Франс прес, цитирана от БТА. Междувременно продължават преговорите с оглед ЕС да приеме данъци върху дигиталната икономика, напомня агенцията. Франция обаче смята да въведе от 1 януари данък върху дигиталните гиганти, без да изчаква решението на ЕС, и Австрия се кани да направи същото. По думите му, страните-членки на ЕС \"по принцип са съгласни, че има нужда от такова облагане\". Канцлерът е възложил изпълнението на задачата на своя финансов министър Хартвиг Льогер, който ще представи подробности за новия данък в началото на януари. \n\tСлед това дигиталният данък ще влезе в сила в рамките на фискалните реформи, замисляни от австрийския кабинет до 2020 г. От своя страна френският данък за дигиталните гиганти няма да обхваща само преките продажби, но и приходите им от реклама, уебсайтове и препродаване на лични данни. Според действащото европейско законодателство американските хай тек гиганти могат да декларират всичките си европейски приходи в произволно избрана страна-членка на общността и на практика се насочват към държави с ниски данъци като Ирландия, Холандия и Люксембург. Така дигиталните компании плащат в ЕС като данъци средно 9 на сто срещу 23 на сто за останалите фирми, изчисли еврокомисарят по въпросите на конкуренцията Маргрете Вестагер.  За вземане на решение по данъчните въпроси се изисква консенсус на всички страни от ЕС, но проектодирективата, целяща по-ефикасно облагане на ГАФА, среща съпротива от страна на Ирландия, Дания и Швеция; съмнения изразява и Германия, отбелязва агенцията.", "date": "2018.12.29", "title": "И Австрия облага с данък дигиталните гиганти ГАФА"}
{"url": "http://clubz.bg/77686-evgenij_dajnov_posolstvo_rossii_v_bolgarii_ni_pokazva_sreden_pryst", "text": "Проф. Евгений Дайнов коментира на профила си във Фейсбук скандала с публикацията на сайта на посолството на Русия в България, в която български граждани бяха наречени \"олигофрени\". Дайнов дава мнение и по реакцията на посолството, след като скандалът избухна. \"Олигофрени\" и \"малоумници\" не са официална позиция на руското посолство Ето коментара на Дайнов:    ", "date": "2018.12.29", "title": "Евгений Дайнов: Посольство России в Болгарии ни показва среден пръст"}
{"url": "http://clubz.bg/77688-volen_siderov_az_bqh_nacist_a_bojko_borisov_supermen", "text": "Няма друга политическа сила и друг лидер на партия, които да са претърпели толкова удари. Това каза лидерът на \"Атака\" Волен Сидеров пред телевизия \"Алфа\", цитиран от \"Фокус\". Той даде за пример 50-хиляден митинг, организиран от партията му през 2006 г., който не е бил отразен от националните медии и подценяването му като кандидат на балотажа на президентските избори през същата година, когато се изправи срещу Георги Първанов. Според Сидеров ГЕРБ е била създадена през 2006 г., за да бъде спрян възходът на \"Атака\". Той подчерта, че въпреки всичко партията му не е била спряна напълно. и продължава да  съществува. Според него това е бил отговорът на ГЕРБ, когато той е започнал да коментира тяхната политика.", "date": "2018.12.29", "title": "Волен Сидеров: Аз бях нацист, а Бойко Борисов - супермен"}
{"url": "http://clubz.bg/77703-rejndjyrs_bi_seltik_dvata_tima_se_izravniha_na_vyrha", "text": "\"Рейнджърс\" победи \"Селтик\" с 1:0 като домакин в голямото дерби на Шотландия и едно от знаковите за футбола. Райън Джак вкара единствения гол в 30-ата минута.  Така вечните съперници се изравниха на върха с по 42 точки, но \"детелините\" са с мач по-малко и доста по-добра голова разлика. Победата на \"Рейнджърс\" е знакова, тъй като слага край на серия от десет мача без успех за клуба (осем загуби и две равенства) в \"Олд фърм\", както се нарича съперничеството. За последно \"сините\" спечелиха през март 2012 г., а след това минаха през фалит и се завърнаха в елита, като започнаха от най-ниското ниво на футбола в Шотландия. Днешният двубой показа, че доминацията на \"Селтик\" е на привършване - \"Рейнджърс\" надигра своя опонент, можеше да спечели по-убедително, а победата ще му вдъхне увереност в битката за титлата. По-рано през есента \"детелините\" спечелиха с 1:0 на своя стадион. Началото на срещата бе по-добро за гостите, но след 15-ата минута \"Рейнджърс\" натисна. Домакините създадоха три последователни чисти голови възможности. В две от тях вратарят Гордън спаси \"Селтик\", а при третата Морелос удари греда с глава.  Така логично се стигна до 1:0 при поредната голова атака на тима на английското величие Стивън Джерард. \"Рейнджърс\" създаде по-добрите възможности и след почивката, а в края успя да се справи с опитите на \"зелено-белите\" да стигнат поне до точката. Стивън Джерард записа първа победа над бившия си треньор в \"Ливърпул\" Брендън Роджърс, който досега не бе губил \"Олд фърм\". Двубоят се игра пред близо 50 хиляди зрители на стадион \"Айброкс\", като логично публиката на \"Селтик\" беше малцинство.", "date": "2018.12.29", "title": "\"Рейнджърс\" би \"Селтик\", двата тима се изравниха на върха"}
{"url": "http://clubz.bg/77702-bnb_s_nadzorni_merki_sprqmo_chetiri_banki", "text": "Българската народна банка (БНБ) е наложила надзорни мерки спрямо четири банки, в които са установени нарушения на регулаторната рамка. Това се разбира от отчета на БНБ за първото полугодие на 2018 г., съобщи БНР. Имената на банките, които са били под надзор, не се споменават. От БНБ отчитат, че при някои банки има \"недостатъчна ангажираност\" на ръководствата в управлението на кредитния риск. Според БНБ при някои банки трябва да се подобри цялостният подход спрямо процеса на вътрешен анализ на рисковете и адекватността на капитала. Препоръката на БНБ е заради изискването за по-добра устойчивост на кредитните институции в условията на стрес и необходимостта да се предвидят всички значими рискове. В отчета на БНБ за първото полугодие на 2018 г. се посочва, че банковата система е стабилна.", "date": "2018.12.29", "title": "БНБ с надзорни мерки спрямо четири банки"}
{"url": "http://clubz.bg/77687-rusiq_iska_slaba_bylgariq_i_silna_syrbiq", "text": "Руската активност в Македония и по повод на Македония никога не е била с друга насоченост, освен антибългарска. Когато русофилите говорят за техните руски братя, те категорично отказват да признаят простия факт, че антибългарската политика на Москва и Петербург винаги е произтичала от структурните, дългосрочни интереси на руската империя в различните й исторически превъплощения - слаба и проруска България, която да не представлява пречка за руската експанзия към проливите. И същевременно - силна и проруска Сърбия, която да спира и изтласква Хабсбургското - европейското влияние от Балканите. Както преди столетия, така и сега. През Студената война само едно от двете условия бе постигнато - слаба и проруска България. Тито изведе Югославия от руската орбита, и въпреки това позицията на Москва остана последователно антибългарска по македонския въпрос - въпреки сервилността на \"братушките\" от БКП. Днес антибългаризмът на Москва спрямо Македония има дълбоки основания - целта е да се спре настъплението на НАТО и ЕС на Балканите. Сърбия отново е ключовия партньор. България отново е хленчещия помияр, който не иска да разбере, че хленчът и пораженческата позиция няма да го отърват от бой и унижение, идващи от Москва.    ", "date": "2018.12.29", "title": "Русия иска слаба България и силна Сърбия"}
{"url": "http://clubz.bg/77685-vnos_na_rabotnici_za_da_ne_se_uvelichat_zaplatite_ulica_bez_izhod", "text": "В България има резерв на пазара на труда от минимум 500 000 работници, а работодателите настояват за внос на работници от трети страни, коментира за БТА директорът на Балканския институт по труда и социалната политика и бивш социален министър Иван Нейков. Той посочи, че сред тези 500 000 работници са хората с увреждания в трудоспособна възраст, както и тези, за които се твърди, че нито учат, нито работят, а според експертите на Балканския институт по труда и социалната политика работят много здраво, но в сивата икономика. В резерва влизат и около 200 хиляди млади пенсионери, които няколко години след пенсионирането имат абсолютно запазена трудоспособност, каза Нейков. Експертът смята, че искането на бизнеса за внасяне на работници от трети страни е в грешна посока, защото внасянето на големи групи хора, макар и с благородната идея да се запълни дефицита на пазара на труда, има минуси. Нейков смята, че това може да породи социални и културни проблеми, както и проблеми, свързани с личния живот на тези хора - необходимост от уреждане на жилища, здравеопазване, насочено към тях. Много български работници смятат, че вносът на работници от трети страни се ползва и като натиск за задържане на заплатите в страната, коментира още Иван Нейков. По думите му работодателите не си дават сметка, че това е улица без изход,тъй като ще доведе до много допълнителни разходи за тях. Според директора на Балканския институт по труда и социалната политика през 2019 година е задължително да бъдат направени промени в трудовото законодателство. Написаното за последните близо 40 години трудово законодателство е за големите фирми, необходим е анализ кое от действащото законодателство може да се спазва от микрофирмите и кое не, каза Нейков.  В България по данни на НАП има малко над 300 000 работещи фирми, а по данни на Националната агенция за малки и средни предприятия 93 процента от всички тези фирми са микропредприятия - с по-малко от девет работника. Ако искаме този гръбнак на българската икономика - микропредприятията, да функционират съобразно закона, да направим такъв закон, който те да могат да спазват, заяви Нейков.  Иван Нейков каза, че трябва да се реши и проблемът с признаването на знания, придобити по неформален начин. Голяма част от хората, които формално са без квалификация, имат умения и то немалки, каза Нейков и допълни, че е необходимо да се направи така, че с достъпен и бърз механизъм да се официализират тези знания.  Илюзия е, че ще върнем хората на белия пазар, като не им признаваме знанията и уменията, а ги връщаме обратно за по четири години в училище, допълни експертът. Реални индикатори за предстояща криза в българската икономика все още няма, каза Нейков. Той допълни, че няма и причини да смятаме, че има нещо, което не сме направили и криза ще ни изненада.  Експертът смята, че прогнозата за три процентна инфлация за догодина ще намали розовия цвят в оценките на управляващите за това, че 2019 година ще е година, в която хората ще имат по-висока покупателна способност. Натрупаната инфлация от тази и следваща година ще сведе до малки параметри, ако въобще доведе до нарастване на покупателната способност, а не до замразяване, каза Нейков.  Според бившия министър на труда и социалната политика социалната сфера е една от малкото области в управлението на държавата, в която са настъпили реформи през 2018 година. Той отбеляза, че за първи път през последните десет години има истинска нова идея в социалната сфера и това е създаването на Закона за предприятията на социалната и солидарната икономика. България по този начин се наражда сред малкото страни, които имат ясно законодателство в тази сфера, каза Нейков и допълни, че заслугата е изцяло на Министерството на труда и социалната политика. Експертът смята, че предизвикателството е да се изработят подзаконовите актове, но по думите му министерството има достатъчно експертен потенциал, за да се справи. Новото законодателство ще е сериозна подкрепа за съществуващите предприятия, както и за новите предприятия в тази сфера, а през следващите години ще нараства непрекъснато техният принос в националната икономика, смята Иван Нейков. По думите му социалната и солидарната икономика дава възможност да се реагира бързо на нови потребности, които се появяват, да се подкрепят много от уязвимите групи в обществото в сферата на заетостта и предприемачеството.  По отношение на реформата в политиките за хората с увреждания, Нейков каза, че трябва да се отбележи, че реформата е направена под натиск, който е имал и положителни, и отрицателни страни. Ако не беше този натиск, аз съм сигурен, че темата отново щеше да бъде подмината, щеше да бъде даден от бюджета някой лев отгоре за хората с увреждания и това е, коментира Нейков. Натискът имаше решаващо значение за създаване на новата правна рамка, новите правила, дори и новото отношение към хората с увреждания, заяви Нейков. Според него отрицателното на работата под натиск е, че когато се работи така, рискът да се сбърка е голям.  Експертът смята, че предстои нелеката задача за създаване на подзаконовата уредба, административен капацитет на институциите, които ще извършват новата политика, обучение на хората, които ще правят индивидуалната оценка и индивидуалните планове. \"150 милиона лева допълнително далеч не решават всичко, има още много работа, но важното е, че чувствителността на обществото вече е променена\", каза Нейков. Той е на мнение, че във втората половина или към края на 2019 г. вече ще има задействана система по новия модел на грижа за хората с увреждания. ", "date": "2018.12.29", "title": "Внос на работници, за да не се увеличат заплатите - улица без изход"}
{"url": "http://clubz.bg/77691-yunker_rumyniq_ne_razbira_kakvo_znachi_evropredsedatelstvo", "text": "Председателят на Европейската комисия Жан-Клод Юнкер изрази съмнения дали румънското правителство разбира какво значи да ръководи ЕС през следващите шест месеца, предаде ДПА, цитирана от БТА. Румъния е \"технически много добре подготвена\" за шестмесечното председателство на Съвета на ЕС, което започва на 1 януари, каза Юнкер в интервю за в. \"Велт ам зонтаг\". Според него вътрешнополитическите кавги в Румъния са сигнал, че страната може да не изглежда като едно цяло на европейската сцена. ", "date": "2018.12.29", "title": "Юнкер: Румъния не разбира какво значи европредседателство"}
{"url": "http://clubz.bg/77689-semejstvo_obama_sa_lyubimcite_na_amerika", "text": "Бившата първа дама Мишел Обама е жената, на която американците се възхищават най-много, сочи проучване на „Галъп” за 2018 г. За първи път от 17 години класацията не оглавява Хилъри Клинтън. При мъжете няма изненади – Барак Обама е на първо място за единадесети път, пише „Холивуд рипортър”. Годишното допитване е в цяла Америка за мъжа и жената, които предизвикват най-голямо възхищение. В предишните три години Мишел Обама беше на второ място, като първенството категорично държеше г-жа Клинтън. В тазгодишното проучване г-жа Обама получава 15% от гласовете, а второто място зае Опра Уинфри с 5%. Клинтън дели третото място с настоящата първа дама Мелания Тръмп – двете са получили по 4% от гласовете. В списъка попадат още британската кралица Елизабет, Ангела Меркел, Елън Дедженерис, Ники Хейли, Малала Юсафзаи… Името на Уинфри за 31-ви път е в класацията, а на Клинтън – за 27-и. Според „Галъп”, успехът на Обама тази година се дължи на излизането на автобиографичната ѝ книга „Becoming” и последвалото суперуспешно турне. Междувременно Барак Обама оглавява списъка при мъжете с 19% от вота. Доналд Тръмп заема второто място с 13%. Останалите мъже любимци на американците са Джордж Буш, папа Франциск, Бил Гейтс, Бърни Сандърс, Бил Клинтън, Далай Лама, Джо Байдън, Илън Мъск и Майк Пенс.", "date": "2018.12.29", "title": "Семейство Обама са любимците на Америка"}
{"url": "http://clubz.bg/77693-grigor_dimitrov_zapochva_noviq_sezon_sreshtu_qponec", "text": "Първият съперник на Григор Димитров за сезон 2019 е японецът Йошихито Нишиока (№75 в света). Двамата ще се изправят един срещу друг на турнира от ATP 250 в Бризбейн, Австралия. Гришо е поставен под №6 в схемата. Ако преодолее азиатеца, Димитров ще срещне един от двойката Джон Милман (Австралия) - Тенис Сандгрен (САЩ). Нататък е възможен сблъсък с Кей Нишикори (№2). В половината на българина са още шампионът от миналата година Ник Кириос (Австралия), от когото нашият тенисист загуби на полуфинал през 2018-а, Кайл Едмънд (Великобритания), Райън Харисън (САЩ)... Нишиока е непознат съперник за Григор - досега двамата не са се противопоставяли на корта. Все още не е ясно кога ще е двубоят им. Водач в схемата е Рафаел Надал. Григор Димитров и останалите за един от първите големи турнира за сезона вече са в Бризбейн и тренират. Българинът вчера се готви с Анди Мъри, който опитва завръщане след дълго лечение на контузия.", "date": "2018.12.29", "title": "Григор Димитров започва новия сезон срещу японец"}
{"url": "http://clubz.bg/77690-10_super_pesni_na_motorhed_koito_ne_sa_ace_spades", "text": "Ян Фрейзър Килмистър - или просто Леми, си отиде от този свят преди 3 години, точно 3 дни след Коледа. Отиде си както и свиреше - бързо и мъжкарски. Според различни информации Леми научил за скоротечния си суперагресивен рак около 2 денонощия преди края. Но това, както се казва, вече е история...  Леми Килмистър... Не беше добро момче До 70-годишната си възраст Леми издаваше албуми ако не всяка, то през година. Така - до последния Bad Magic, който излиза на 28 август 2015 г. Някога Джеймс Хетфийлд - колосален почитател на \"Моторхед\" и на Кръстика на хеви-метъла, казва, че когато за пръв път ги чул, бил потресен, че някой е в състояние да плаща билет, за да чуе... това. Въпреки това по света има сигурно хилляди кавъри на най-обичаната песен на \"Моторхед\" - Ace of Spades. Странен факт, на фона на това, че групата се сформира през 1975 г., издава първия си албум през 1977 и на практика е на голямата сцена цели 40 години. Сайтът   предлага тези дни подборка на 10-те -    песни, които обаче да НЕ са  Ace of Spades. Няма да повярвате как звучи \"Моторхед\" на сопран саксофон (ВИДЕО) Усилихте ли ?... Стиховете, припевът, сантиментът и убедителността в гласа на Леми направо издухват. Толкова проста и гениална! Да - Damage Case от далечната 1979 г., е песента, с която \"Металика\" най-често отдава почит на \"Кръстника\". Само не се смейте (много) на \"пауъра\" в гласа на Джеймс - или по-точно на липсата му, съпоставен с този на Леми. Страхотна песен от другия -  , койно смазва. Iron Horse намира своето достойно място в единичния концерт от 1979 г., когато още никой на тази планета не свири така. Друго старо парче, подобно на Damage Case по своята красива простота, пише авторът на компилацията - вокалът на група Orange Goblin Бен Уард. Най-известната песен от албума Iron Fist разбира се е Iron Fist. Но я си спомнете този психопортрет на човека, обикалящ САЩ. Китарите тук са последните от брилянтния Еди Кларк. Едва ли има истински почитател, който да не е чувал тази песен, пълна със сексуални намигвания и двусмислици. Още едно доказателство, че Леми бе нещо много повече от просто Killed By Death... Мазно и блусарско - това звучи страхотно, особено в абум, който иначе се казва Bomber... И пак 1980-а. Съставът на бандата, който включва освен Леми, Еди Кларк и Фил \"Енимъл\" Тейлър. Тази песен е толкова \"моторхедска\"! Всеки истински маниак ще ви каже, че 1983 е може би най-подценяваният албум на Леми и компания. Ето един бисер от него Изпълнението е на финания лайнъп на бандата - с Фил Кембъл и Мики Дий. Стихчето сякаш е подходяща епитафия за Леми:  Обърнете внимание на това видео - бандата е в периода си като квартет, а Леми  е зарязал фамозния \"Рикенбекър\", за да посвири с \"Гибсън\". Самият автор на горната компилация Бен Уард признава, че когато опитал да направи този Топ 10 песни на \"Моторхед\", в главата му се въртели около 60. Ето и 3 бонус от нас, без които е несериозно тази група да бъде коментирана:       Няма да повярвате как звучи \"Моторхед\" на сопран саксофон (ВИДЕО)", "date": "2018.12.29", "title": "10 супер песни на \"Моторхед\", които не са Ace of Spades"}
{"url": "http://clubz.bg/77694-angela_merkel_razdeli_germancite", "text": "38 процента от германците биха желали канцлерката Ангела Меркел да бъде сменена начело на правителството още преди изтичане на мандата й през 2021 г., предаде ДПА, цитирана от БТА. Според проучването на социологическата агенция ЮГов, поръчано от ДПА и оповестено днес, 43 на сто обаче смятат, че тя трябва да остане на поста си до следващите парламентарни избори, които трябва да се състоят след по-малко от 3 г. , а 18 на сто не са изразили мнение по въпроса. За предсрочно оттегляне на Меркел са се изказали най-много привърженици на деснопопулистката партия \"Алтернатива за Германия\" - 78 на сто от тях. Меркел сдаде председателството на своята партия - Християндемократическия съюз в началото на декември след 18 г. начело на ХДС. Тя бе сменена от генералния секретар на партията Анегрет Крамп-Каренбауер. На конгреса Меркел каза, че би желала да изкара мандата си като канцлер до края.  ДПА отбелязва, че Меркел може да бъде сменена само ако настъпи промяна в управляващата коалиция - ако например социалдемократите я напуснат, или ако се стигне до предсрочни избори след загуба на вот на доверие в канцлера в Бундестага.", "date": "2018.12.29", "title": "Ангела Меркел раздели германците"}
{"url": "http://clubz.bg/77683-skandal_s_videoklip_za_brekzit", "text": "Видеоклип, разясняващ процедурата по регистрация на пребиваващите във Великобритания европейски граждани след \"Брекзит\", провокира днес сериозни критики заради съдържанието си и \"лошия си тайминг\", предаде Франс прес. \n\tВидеоклипът е с продължителност 43 секунди и бе публикуван в \"Туитър\" от британското вътрешно министерство. В него се обяснява, че гражданите на държави членки на Европейския съюз, които живеят или желаят да се установят във Великобритания след 2021 г., ще трябва да минат през проверка на самоличността, местожителството и съдебното си досие от страна на британските власти. А тези от тях, които не разполагат със статут на постоянно пребивaващи, ще трябва да заплатят при регистрацията си 65 британски лири. \"Гардиън\": Бизнесът ужасен от \"Брекзит\" без сделка Извършването на тази процедура ще започне от 30 март 2019 г. (ден след предполагаемата дата на Брекзит) и ще продължи до 30 юни 2021 г. \"Според нас напомнянето по Коледа, че трябва да подадем молба, за да останем в страната, където живеем, няма да се приеме много добре по цялата страна. Лош тайминг\", заявиха от асоциацията \"Трите милиона\" (the3Million), която защитава интересите на европейците във Великобритания. Главният редактор на списание \"Спектейтър\" Фрейзър Нелсън определи видеото като  \n\tНяколко живеещи във Великобритания европейски граждани също изразиха недоволството си от обявените от министерството мерки. Сред тя е пребиваващата в Единбург датчанка Лене Крухофер. В отговор на запитване от Франс прес британското външно министерство заяви, че е \"жизненоважно гражданите на Европейския съюз и членовете на семействата им да знаят какво да правят\", когато започнат процедурите по регистрация през март догодина, съобщава БТА. \n\t\"Гражданите на Европейския съюз допринасят много за икономиката ни и за обществото ни и ние искаме те да останат\", заяви говорител на министерството.", "date": "2018.12.29", "title": "Скандал с видеоклип за \"Брекзит\""}
{"url": "http://clubz.bg/77684-za_da_ne_jivee_bylgariq_v_lyja", "text": "Един млад човек, на когото наскоро показвах прочутата снимка с Тодор Живков, охраняван от тогавашния си бодигард Бойко Борисов, объркано зададе шокиращия въпрос: „А кой е този до Борисов?\"                                                                         *** През настъпващата 2019 година се навършват три десетилетия от земетръсните промени в тогавашния съветски лагер, включително и в България. За десетилетията на така наречения „социализъм\" и за самите промени вече са изписани безчет книги, а личните спомени и историческите интерпретации покриват целия спектър от „Осанна!\" до „Разпни го!\" И въпреки това постсоциалистическите поколения тънат в масово незнание за онези времена, задоволяват се с черно-бели клишета, пък и всъщност не се интересуват много от въпросното минало. А трябва ли да се интересуват? – питам се често. И каква е ползата от познаването на историята? И се сещам за Оруеловото „Който контролира миналото, контролира бъдещето\". Дали наистина трябва да имат сетива за онова тъпо, скучно, лъжливо, пропиляно време в „зрялата фаза\" на НРБ? Не знам…                                                                        *** В навечерието на 2019 аз лично си спомням какво беше усещането да живееш в НРБ преди 30 и повече години. Усещането за някаква тиха меланхолия в едно спряло време. Усещането, че живееш в периферията, дори отвъд нея - и съответно копнееш по онзи голям и вълнуващ свят, вратите към който са ти заключени. Усещането, че нищо не се случва – както в онзи малък град от естрадната песен. Усещането, че всъщност живееш именно в една сладникава естрадна песен по текст на Недялко Йорданов или Миряна Башева, където Поморие е на 30 километра от Бургас, а булевард „Руски\" е по-вълнуващ от Шан-з-Елизе. Усещането за спарения и застоял въздух в читалищния салон с прашните портрети на Левски, Ботев и Вазов, за лющещата се жълтеникава мазилка и за тримата старци, седнали на припек отпред.                                                                        *** А ето и една съвсем различна гледна точка за случилото се преди трийсетина години. В книгата си „Хомо деус\" нашумелият израелски историк Ювал Харари описва по отрезвяващ начин „революцията\" в Румъния. В това описание мнозина сигурно ще разпознаят и България: „Когато се изплъзва от ръцете на непохватния организатор на балкона, властта обаче не преминава в ръцете на масите на площада. Тълпата е многобройна и ентусиазирана, но не знае как да се организира. Затова (…) властта преминава в ръцете на малка група политически играчи (…) Партийни функционери от среден ранг (…) се превъплъщават в демократични политици, тръбят по всички микрофони, че те са ръководителите на революцията, а после използват дългия си опит и мрежата от свои приближени, за да поставят под контрол страната и да заграбят ресурсите ѝ. Демократична Румъния бързо приватизира активите и ги разпродава на безценица на бившите комунисти, които единствени разбират какво се случва (…) Правителствени компании, които са контролирали националната инфраструктура и природните ресурси, се продават на бивши комунистически функционери на разпродажни цени (…) Новият румънски елит, който контролира страната до ден-днешен, е съставен предимно от бивши комунисти и техните семейства.                                                                      *** И така: Каква беше НРБ? Какво се случи преди 30-ина години? Какъв свят наследиха днешните българи от предишните поколения? Лесни отговори няма. Не удовлетворяват нито опростената перспектива на иначе забележителния автор Юнал Харари, нито оперетните въздишки по светлото минало на бузлуджанските пилигрими, нито болезнените напъни на едно ново поколение патриоти, което се мъчи да запълни историческата и морална дупка в България с героични легенди, с измишльотини и кумири. Днешна България има нужда от онова, което германците наричат с доста уродливата дума „Vergangenheitsbewältigung\", тоест – да седне и да се замисли за миналото си, да се вглъби, да го огледа критично, да го обсъди със старите и с младите, със съседите и с великите сили, а накрая някак да го надмогне. Защото иначе ще продължи да живее в лъжа за себе си.", "date": "2018.12.29", "title": "За да не живее България в лъжа"}
{"url": "http://clubz.bg/77672-na_20_godini_evroto_e_kolos_otslaben_ot_vrodeni_nedostatyci", "text": "На 20 години на 1 януари, еврото се наложи на пазарите, в портфейлите и преживя голямата си криза. Но то ще остане крехък колос без повече европейска солидарност, пише агенция “Франс прес”. Първоначално виртуален инструмент, използван от финансистите и счетоводителите, еврото се материализира на 1 януари 2002  година, така че 340 милиона граждани на 19 pays споделят днес една и съща валута. Европейската централна банка (ЕЦБ), която пое юздите на паричната политика от 1999 година, се гордее, че успя да попречи покачване на цените, въпреки че призракът на едно обезценено евро продължава да я преследва. Всъщност, популярността на единната валута е на върха си. Средно 74% от гражданите на еврозоната смятат, че единната валута е била полезна за ЕС, а 64% - за тяхната собствена страна според проучване, публикувано през ноември от ЕЦБ. И това е въпреки възхода на популистките антиевропейски движения. Еврото също засили вътрешнообщностната търговия и е втората най-използвана валута, въпреки че остава далече зад американския долар. Но в средата на лятото на 2012 година, след финансовата криза, единната валутa за малко не беше пометена от кризата на суверенните дългове, която заплашваше банковата система с разпад. Тези събития насочват прожекторите върху вродените недостатъци: липса на европейска бюджетна солидарност чрез мютюализация на дълга, на инвестициите, а следователно - и на рисковете; дълбоки различия между икономиките, липса на кредитор от последна инстанция за държавите в трудност и т.н. Maрио Дрaги, председател на ЕЦБ, ще угаси пожара през лятото на 2012 година, уверявайки, че неговата институция ще направи “всичко, за да спаси еврото”. Тя създава програма за изкупуване при определени условия ограничени количества дълг на страна атакувана на пазарите - едно никога неизползвано оръжие, което обаче беше достатъчно, за да възстанови спокойствието След това, за да спре призрака на дефлацията, тя свали лихвите си най-ниско и изкупи дългове до края на декември на обща стойност 2 600 милиарда евро. В политически план обаче беше направено малко да бъдат поправени вродените недостатъци на еврото. Деветнадесетте страни още нямат инструменти за конвергенция на икономиките или да инвестират, за да отговорят на икономически предизвикателства. Съгласно минималната реформа на еврозоната, обявена през декември 2018 година, 19-те страни се споразумяха само за един много ограничен бюджетен инструмент, далече от по-смелите идеи на френския президент Еманюел Макрон, като Германия, привърженица на равновесието, отхвърли всякаква форма на мютюализация на дълговете. Еврозоната направи малка стъпка към по-дълбока интеграция Нищо не можеше да се направи без и против Берлин, “германският инат стана проблема на еврозоната”, отсъжда Жан Катрмер,кореспондент в Брюксел на френския всекидневник “Либерасион” в последната си творба “Трябва да постигнем еврото”. От нейна страна \"ЕЦБ се намира почти на предела на възможностите си”, след като стабилизира валутата и банковата система, предупреждава Жил Мук. Икономистът Никола Верон е по-голям оптимист. Според него с оздравяването на банковите и на публичните дългове и с действията на ЕЦБ еврото е вече “колос по-скоро на тухлени отколкото на глинени крака”.", "date": "2018.12.29", "title": "На 20 години еврото е колос отслабен от вродени недостатъци"}
{"url": "http://clubz.bg/77682-jotinger_kritikite_na_trymp_ne_sa_prichina_za_spirane_na_severen_potok_2", "text": "Критиките на президента на САЩ Доналд Тръмп срещу подкрепяния от Русия проект за газопровод \"Северен поток 2\" не са причина за спиране на проекта и всеки опит да се направи това би бил труден сега, когато съоръжението се изгражда. Това заяви европейският комисар по бюджетните въпроси Гюнтер Йотингер, цитиран от Ройтерс.  \n\tТръмп упрекна Берлин, че подкрепя газопровода за 11 милиарда долара през Балтийско море и обвини Германия през юли, че е заложник на Русия заради зависимостта й от руската енергия. \n\tАмериканският министър на енергетиката Рик Пери заяви миналия месец, че Вашингтон си запазва опцията да наложи санкции на компаниите, работещи по газопровода, който ще пренася руски газ директно до Германия. Германия отказва да се присъедини към много страни от ЕС и от Европейската комисия, описвайки проекта като частна инициатива.  САЩ: \"Северен поток 2\" е лоша идея Оператор на проекта за строителството на газопровода е компанията Норд стрийм 2 (Nord Stream 2), чийто единствен акционер е руският Газпром. Партньори на Газпром са германските Унипер (Uniper) и Винтерсхал (Wintershall), австрийската О Ем Ви (OMV), френската Анжи (Engie) и англо-холандската Шел (Shell), които ще финансират 50 процента от проекта. \n\tПредседателят на управителния съвет на руския газов холдинг Алексей Милер съобщи днес, цитиран от ТАСС, че вече са положени 380 км от тръбите за Северен поток-2. \"Шпигел\": Кой дърпа конците на \"Северен поток 2\" Проектът Северен поток-2 предвижда да се изградят две линии от газопровода с обща мощност 55 милиарда кубични метра годишно от крайбрежието на Русия през Балтийско море до Германия. Съоръжението ще заобикаля транзитните страни Украйна, Беларус, Полша и другите източноевропейски и балтийски страни през изключителните икономически зони и териториални води на пет държави - Русия, Финландия, Швеция, Дания и Германия. \n\tОбщата стойност на проекта се оценява на 9,5 милиарда евро, пише БТА. \"Шпигел\": Кой дърпа конците на \"Северен поток 2\"", "date": "2018.12.29", "title": "Йотингер: Критиките на Тръмп не са причина за спиране на \"Северен поток 2\""}
