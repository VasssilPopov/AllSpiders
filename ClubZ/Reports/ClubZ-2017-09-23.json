{"url": "http://clubz.bg/58702-saakashvili_imal_plan_da_sabotira_svetovnoto_po_futbol_v_rusiq", "text": "Мислите, че основните теми на прокремълската пропаганда са свързани само с геополитически интереси - Украйна и нейните \"фашисти\", \"разпадащите\" се християнски ценности в Запада, опита за влияние на общественото мнение, когато в САЩ или някъде в Европа има избори - както беше и за президентския вот във Франция, както е и за парламентарния в Германия, който е в неделя? С наближаването на Зимните олимпийски игри в Южна Корея през 2018 и бъдещото Световно първенство по футбол през лятото догодина, на което домакин е Руската федерация, спортът става все по-важна тема за дезинформацията на режима в Кремъл. За това предупреждава анализ на европейската мрежа за разобличаването на фалшиви новини и пропаганда в полза на режима на Владимир Путин - euvsdesinfo.eu.  Покрай двете спортни събития, които чукат на вратата и скандалите с допинг в руския спорт, прокремълските медии са във фаза \"защита\". А тя се състои в конспиративната теория как световният спорт е завладян от \"Англо-саксонската спортна мафия\". Обширен анализ по темата се появява неотдавна в прокремълското издание на английски език Katehon.com и в чешка медия, неведнъж хващана в пропаганда - Zvedavec.org. Статията разказва как руските спортисти, уличавани в допинг, са \"жертвено агне\" на Запада, който \"си затваря очите за своите допинг терминатори\". Фабулата е общо взето следната - в последната година Световната антидопинг организация, която се управлявала (неслучайно) от англо-саксонци, участва в конспирация срещу руския държавен спорт. Освен това се одобрявали препарати, които да помагат на \"западните спортисти\", които постоянно били на допинг, но \"хващали\" само руснаците, които иначе не употребявали такъв. Интересно е кой стои зад сайта Katehon.com. Това е руският бизнесмен  , който е списъка с хората, срещу които и ЕС, и САЩ наложиха санкции, тъй като подкрепя и финансира прокремълските бунтовници в Източна Украйна. Пак Малофеев стои и зад \"медийната\" група на пропагандата на Москва \"Царград\", която промотира \"православните ценности\" в противовес с \"разпадащия се Запад\". Katehon неотдавна излезе със статии как ЦРУ има план за \"физическо унишожение\" на Путин, както и че в САЩ е имало преврат и Конгресът е обявил икономическа война на... ЕС и Русия едновременно. В спорта обаче нуждата от фалшиви новини явно е голяма в последно време и направо процъфтява заради двете големи събития - Олимпиадата и футболния Мондиал. Една от последните конспирации в прокремълските медии е свързана с бившия управник на Грузия Михаил Саакашвили, а \"злото\", което иска да сътвори с подкрепа на Запада, стига и до саботаж на Световното първенство по футбол в Русия. Трите стъпки на \"плана\" - Саакашвили е \"американска марионетка\", ерго - иска да се върне в Украйна, за да изпълни план на ЦРУ и последно - планът е да провали едновременно Световното и президентските избори в Руската федерация. Украйна блокира влак, не пуска Саакашвили обратно Саакашвили, който след като напусна Грузия, където е издирван, получи украинско гражданство и бе губернатор на Одеса, практически в момента е персона нон-грата и в Украйна. Президенът Петро Порошенко му отне гражданството, забрани му да влиза в страната, а преди дни това се случи незаконно, според украинските власти. \"Планът\" в три стъпки е разкрит от \"Независимая газета\", която редовно попада в европейския дайджест за фалшиви новини. А как Саакашвили може да изпълни схемата си срещу Русия и Световния футбол? Научаваме от сайта за пропаганда topwar.ru -  САЩ и ЦРУ искат да свалят Петро Порошенко от власт и да го заменят със Саакашвили, защото Порошенко не искал да обяви война на Русия... Всъщност първи съобщения в прокремълски издания как Западът се отпитва да прецака и Световното първенство по футбол, и изборите в Русия през 2018 датират още от... 2016. Тогава тези издания гърмяха, че забраната на руски параолимпийци да участват в олимпиадата в Рио (забрана, дошла заради разкрития за допинг - б.р.), всъщност цели саботаж на събитията през 2018-а.  Пак в архивите на откритата от европейската мрежа срещу пропагандата и фалшивите новини дезинформация откриваме как периодично се появяват съобщения, че представителите на Световната антидопинг организация са \"размислили\" и не обвиняват Русия в \"държавноконтролиран допинг\". И почти винаги истинските новини оборват това твърдение.   ", "date": "2017.09.23", "title": "Саакашвили имал план... да саботира Световното по футбол в Русия"}
{"url": "http://clubz.bg/58630-vss_v_blatoto_na_statukvoto_cankov_kamyk_dyvka_za_elektorata", "text": "Депутатите благополучно избраха своята квота във Висшия съдебен съвет (ВСС). Управляващите се похвалиха, че процедурата е била прозрачна, но мнозина установиха, че новият ВСС ще бъде също толкова привързан към статуквото и също толкова настроен против съдебната реформа, колккото и стария. Едно от гласуванията бе особено знаково - за предложената от БСП Марина Михайлова-Дойчинова. Нейната кандидатура няма как да бъде заподозряна във връзки със съдебното статукво. Като съдия във Върховния административен съд (ВАС) тя бе единственият магистрат, който се подписа с особено мнение по решението, с което Ахмед Доган се оневиняваше за получения от него хонорар от 1 млн. и 350 хил. лв. по проекта “Цанков камък”. Според тогавашното становище на Михайлова Доган е трябвало да бъде глобен с 3 000 лв., а хонорарът му конфискуван в полза на държавата. Премиерът и лидер на ГЕРБ Бойко Борисов често говори за \"Цанков камък\" И често оправдава с този проект невъзможността да похарчи повече пари за обществени блага. Как обаче гласуваха депутатите от ГЕРБ за кандидатурата на Дойчинова? Един я подкрепи, 7 бяха \"против\", а 85 се въздържаха. Така Дойчинова не бе избрана, защото получи само 91 гласа \"за\", 7 \"против\" и 110 \"въздържали се\". Любопитна подробност е, че 6 депутати от ДПС подкрепиха Дойчинова, както 8 от \"Воля\" и един нечленуващ в парламентарна група. Простите сметки показват, че ако всички 93-ма от ГЕРБ я бяха подкрепили, тя щеше да получи повече от 160 гласа, тъй като разчиташе твърдо на 75 депутати от БСП. От БСП твърдят, че не са преговаряли с ГЕРБ и са им оставили да изберат кои трима от техните 6 номинации да подкрепят. Въпросът защо Дойчинова отпадна е доста интересен. Конкретен отговор едва ли ще бъде получен. Но това гласуване на ГЕРБ е сериозно доказателство, че избраните във ВСС може да са добри професионалисти, с голям стаж, но не са хора на реформата. А \"Цанков камък\" за Борисов и компания не е нищо друго, освен дъвка за пред електората. Те отказаха да подкрепят единствения човек, който се е опитал да възстанови поне малка част от щетите от този проект.", "date": "2017.09.23", "title": "ВСС - в блатото на статуквото. \"Цанков камък\" - дъвка за електората"}
{"url": "http://clubz.bg/58688-syotbornicite_na_stoichkov_ot_hebros_ne_beshe_po_ucheneto_no_imashe_vqtyr_v_krakata", "text": "Съотборниците на легендата Христо Стоичков от \"Хеброс\"-Харманли са единодушни в определянето на качествата, извели Камата до световните върхове.  направиха Ицо носител на \"Златната топка\", казват пред \"Хасковска Марица\" повечето от бившите му съиграчи от \"Хеброс\", където едва 16-годишен пловдивчанинът прави първите крачки в тогавашната \"В\" група. Самият Стоичков бе в Харманли, за да награди победителите и победените от първия детски турнир \"Сава Савов\" и обеща да съдейства това състезание да стане традиционно. Централният нападател на \"Хеброс\" от началото на 80-те години на миналия век  играл след това и в съседния Свиленград, си спомня Стоичков като много трудолюбив и дисциплиниран играч. \"Подаваше ми страхотни голови пасове с левия си крак. Вкарал съм десетки голове след негови подавания, беше много бърз и амбициозен - обяснява Качака. - Ицо беше тогава едва 16 - 17-годишен, но беше много съвестен и винаги оставаше след тренировки да тренира удари до стъмване. Освен това той винаги се учеше от най-добрите в отбора, а тогава имахме силен състав, който се класира в тройката на \"В\" група\", добави Михайлов. Още на първата тренировка с отбора юношата направил добро впечатление със своя талант, бързина и рязък старт. \"Треньорът Сава Савов веднага реши да вземе Стоичков в отбора. Пробва го на различни позиции като халф, ляво крило и дори защитник, но младежът се справяше добре на всяка позиция и покриваше огромен периметър от терена\", обяснява разпалено Станков, който е играл на поста десен защитник. Председателят на физкултурното дружество \"Хеброс\" по това време -   си спомня Стоичков като много талантлив и бърз младеж. Много му помагал в училище и преподавателят по студена обработка на металите - Братан Братанов. Благодарение на неговото ходатайство Ицо изкарва четворка на поправителния изпит по български език и литература, а все го били скъсали иначе. Самият Братанов се шегува пред медията, че с тази оценка Стоичков има най-високата диплома от всички играчи на ЦСКА. Карагьозов разказва и друга любопитна случка от времето, когато носителят на \"Златната топка\" на \"Франс Футбол\" се е подвизавал в Харманли. \"Стоичков беше много упорит, нахъсан и да стане голям футболист беше целта в живота му\", категорични са и останалите му някогашни съотборници. Димитър Пенев го видял на един от многото ни мачове с Димитровград - тогава Пената бил треньор на отбора от бригадирския град. За срещата със Стоичков от Димитровград дошъл и треньорът на юношите на клуба - Трендафил Данев, разказва \"Хасковска Марица\". \"С Кавалера на \"Златната топка\" сме били съперници на терена, но в живота останахме верни приятели\", казва Данев. Самият Стоичков се чувстваше видимо доволен и щастлив с толкова приятели и фенове около себе си в Харманли.", "date": "2017.09.23", "title": "Съотборниците на Стоичков от \"Хеброс\": Не беше по ученето, но имаше вятър в краката"}
{"url": "http://clubz.bg/58687-zabravete_rusiq_novoto_pokolenie_hajver_idva_ot_kitaj", "text": "Китайски производители на хайвер са напът да превземат водещите позиции на експортния пазар на фона на санкциите срещу Русия и Иран и намаляването на популацията на есетра в Каспийско море. Това става ясно от публикация на \"Блумбърг\".  Една от най-големите компании в този сектор - Kaluga Queen, изнася първата си партида черен хайвер от китайски произход през 2006 г. и постепенно изгражда широка клиентска база, която вече има много популярни купувачи.  Пред международната експанзия на местния деликатес обаче има голяма пречка - изключително ниското доверие в безопасността на китайските хранителни продукти по света.  Резервите на потребителите се подхранват от серия международни скандали, свързани с практиките на хранителната индустрия в страната.  Списъкът на изтеклите в годините разкрития е дълъг - месо, напомпано с белина, ябълков сок с антифриз, бебешки продукти, примесени с меламин и ред други \"открития\" на промишлената мисъл.  За повече от десетиление обаче Kaluga Queen, чието производство е съсредоточено на около 500 км югозападно от Шанхай, активно настъпва на световния пазар и сега доставя продукцията си в 21 от 26-те парижки ресторанта, наградени с три звезди \"Мишлен\".  Този хайвер се сервира и в престижни американски ресторанти, а авиокомпанията \"Луфтханза\" го предлага на пътниците си в първа класа.  Миналата година деликатесът дори влезе в менюто на американския президент Барак Обама на срещата на върха на Г-20. Въпреки тези успехи, за по-голямата част от потребителите по целия свят китайските марки все още са свързани с \"евтини имитации\" и истинският произход на хайвера рядко се споменава, не е указан в менютата и клиентът изрично трябва да попита за произхода.  По думите му руснаците имат само една ферма за черен хайвер и повечето доставки идват от САЩ, Израел, Европа и Китай.  Иран пък е на първо място по износ на див хайвер, тъй като там няма забрана за лов на есетри. Нещо повече – самите иранци не ядат този деликатес. Според Корана мюсюлманите, също като евреите, нямат право да консумират риба без люспи. В продължение на години водещите позиции в търговията с хайвер се държаха именно от Русия и Иран.  В резултат на прекомерния улов обаче есетровите риби и най-вече белугата вече са заплашен от изчезване.  Така Китай, както и Япония и Израел,  започнаха да запълват дефицита на пазара. Компанията Kaluga Queen произвежда около 60 тона хайвер годишно. Според ръководството й това я прави най-големият производител в света в този момент.  На пазара те представят пет вида хайвер, като най-търсен е Huso Hybrid, който се получава от калуга (голяма есетрова риба, обитаваща басейна на река Амур и достигаща тегло до 1 тон) и Амурска есетра. 30 грама от тези яйца се продават за 210 долара.  В развъдника всяка риба получава свой собствен идентификационен номер, който е указан и на бурканчетата, така че всеки потребител да може да провери качеството на продукта. ", "date": "2017.09.23", "title": "Забравете Русия, новото поколение хайвер идва от... Китай"}
{"url": "http://clubz.bg/58684-probiv_ucheni_sinteziraha_antitela_koito_ubivat_mutaciite_na_hiv", "text": "Учени са успели да създадат мощни антитела, които атакуват 99% от клетките на ХИВ и могат да предотвратят инфекция и разболяване от СПИН при маймуни. Антителата са изградени така, че да атакуват три от частите на вируса, което отслабва самия вирус и затруднява оцеляването му, съобщи Би Би Си.  Работата по новото откритие е екипна - по него работят учени от американския здравен институт и фармацевтичната компания \"Санофи\". Международното антиСПИН общество заяви, че откритието е \"вълнуващ пробив\". Изследванията как антителата влияят на човешки организъм започват през 2018 г., за да се установи дали и при хора лечението има превантивен ефект и дали повлиява вече заразено с ХИВ тяло.  Телата ни не се справят с ХИВ вируса заради изключителната му способност да мутира. Броят на различните разновидности на ХИВ само в един заразен човек, е сравним с броя на щамовете на грипен вирус по време на световна сезонна епидемия, разказва Би Би Си. В резултат на това разнообразие на мутациите имунната ни система не се справя с преборването им. И най-често се разболява от СПИН. Все пак години след заразяването си организмите на много малък брой хора успяват да произведат силни оръжия срещу ХИВ - антитела, които атакуват структурата на вируса и могат да убият различните му мутации. В резултат на това откритие учените се опитват да направят така, че такъв вид антитела да се използват поне за превенция на СПИН на първо време. Тоест да се изработи ваксина В изданието \"Journal Science\" е публикувана статия за новото откритие, което на практика представлява комбинация от три антитела срещу ХИВ. Резултатът е още по-мощни антитела. Д-р Гари Нейбъл, директор на научния отдел на \"Санофи\" и един от авторите на доклада в \"Journal Science\" разказва пред Би Би Си: ричината е, че произведените по естествен начин от организъм антитела са ефективни само срещу около 90% от мутациите на вируса. Тройните антитела, синтезирани от учените, отбелязват повлияване на 99% от разновидностите на ХИВ, твърдят учените и са убедени, че те действат и при ниска концентрация в тялото.  Експеримент върху 24 маймуни показва, че никоя от тези, на които са били дадени от новите антитела и са били инжектирани с ХИВ не е развила инфекцията. По думите на д-р Нейбъл  това е изключително добро ниво на протекция. ", "date": "2017.09.23", "title": "Пробив: учени синтезираха антитела, които убиват мутациите на ХИВ"}
{"url": "http://clubz.bg/58690-v_germanskite_izbori_uchastvat_i_marksisti_leninisti", "text": "Повечето избиратели изобщо не са чували за тях, освен ако не са сред най-равностните зрители на телевизионните агитационни клипове. Но те присъстват в бюлетините и са принципно равноправни с утвърдените от десетилетия политически сили – създадената едва през май хип-хоп партия или пък т.нар „надпартия“, чиято платформа се опира на постлевия анархизъм. Между другото – тя има 229 членове по последните данни. Сред по-шумните от по-екзотичните от общо участващите в изборите 42 партии безспорно са хип-хопаджиите, които обещават, че ако влезат в Бундестага, няма да го превръщат в дискотека. „Програмата ни представлява един добър ремикс“, казва съпредседателката на партията Ники Дракос. И обяснява, че формированието се застъпва за културната идентичност, в която всеки трябва да открие себе си, независимо от своите пол, произход, националност и сексуалност. Хип-хопаджиите са реалисти и не си правят кой-знае какви илюзии за парламентарно представителство засега – основната им цел е да се сдобият с повече популярност.  Към същото се стремят и от Партията за изследване на здравето, взела на последните местни избори в Берлин 7 800 гласа. „Хората трябва да видят, че ни има“, заявява председателят на столичната организация на тази формация Георг Юнгерман. Той подчертава, че със съмишлениците си се борят най-вече за едно – да се отпускат повече пари за здравеопазване и за изследване на заболяванията, които за момента са смъртносни. Според Юнгерман в днешно време нещата стоят така, че една дупка на улицата може да се окаже по-важна от здравето. „Искаме да привлечем не само вегани“, казват от своя страна лидерите на партията В – за видоизменения (промени), вегетарианци и вегани. Както би могло да се предположи, от тази партия са привърженици на биовеганското селско стопанство и на отмяната на промишленото животновъдство. Те са и против изсичането на тропическите гори и необузданата експлоатация на почвите, освен това се обявяват в защита на моретата и океаните. „Засягаме темите по-радикално от утвърдените политически сили и така и ги поставяме под натиск“, казва лидерката на партията В Ангела Кюстер. Проблеми с продължаването на списъка с екзотични формирования в германския политически пейзаж няма – ако добавим, например, партията, прокламирала като свой върховен принцип щастието на всеки, друга формация, нарекла се Партия на разума, или пък още една – партията на верните на Библията християни. Виолетовите също търсят място под слънцето – с настояването си за максимално присъствие на духовността в политиката. Те съществуват вече цели 16 години и гледат на себе си като представители и рупор на нарастващия брой духовни хора – всички онези, които си дават сметка за духовните измерения на света и гледат на него не само чисто материалистично.  Срещу което пък определено биха подскочили марксистите-ленинисти, които на свой ред участват активно в борбата за гласове, при това съвсем не само в източната част на Федералната република. Те имат представителства в 450 от германските градове, но тънат по-скоро в неизвестност, за което си имат обяснение: „Пресата избягва да ни споменава и затова хората не ни познават“.  А партията е организирана по всички правила – има си и младежка секция, че даже и детска, под името „Червените лисичета“. Борбата, която водят, е за истински социализъм, който можел да бъде извоюван и запазен само чрез пролетарския начин на мислене.  Но какво всъщност пречи една партия да се нарича просто Партията? Идеята тръгва навремето на шега, от един кръг съмишленици около кабаретиста Мартин Зонеборн, но вече е доста напреднала и сериозно (има 20 000 членове), макар неин кандидат за канцлер да е известният телевизионен комик Сердар Сомунджу. Той търси подкрепата на избирателите под мотото „По-плешив от Шулц, по-Хитлер от Ердоган“. И наскоро бе даден под съд не от другиго, а от дясната антиимигрантска партия Алтернатива за Германия – че подклаждал омраза срещу определена народностна група. „Горд съм, че станах първият турчин, срещу когото е подадено оплакване от нацисти“, заяви по този повод Сомунджу, допълвайки, че все пак те не били нацисти, а просто възмутени граждани.  ", "date": "2017.09.23", "title": "В германските избори участват и марксисти-ленинисти"}
{"url": "http://clubz.bg/58693-radev_kym_bylgarite_v_nyu_jork_bylgariq_shte_e_uspqla_kogato_kajete_na_decata_si_da_se_vyrnat", "text": "Президентът Румен Радев планира създаване на регистър на българите и българските общности в чужбина, който да помага за връзка между тях и браншовете, образователните институции и бизнеса у нас. Той се срещна днес с наши сънародници зад граница в Ню Йорк, САЩ, след срещата на ООН. Радев пред ООН: Мирно и политическо решаване на конфликта със Северна Корея   Той благодари на българите в чужбина за това как ни рекламират в международните компании и институции, в които работят. Попитан дали в България ще бъде въведен румънския антикорупционен модел като част от съдебната реформа, той каза: Крайно време е да имаме независим антикорупционен орган, който да дисциплинира политическата класа, добави още държавният глава. Президентът благодари на сънародниците ни в Ню Йорк за запазената връзка с родината, за съхраненото национално самосъзнание и чувство за общност, за съботно-неделните училища, които създават условия и за децата да опазят своя роден език. И призова МВнР да създаде български културен център в Ню Йорк. На срещата с 200 българи участваха и президентът (1997-2002 г.) Петър Стоянов и заместник министър-председателят по правосъдната реформа и министър на външните работи Екатерина Захариева-", "date": "2017.09.23", "title": "Радев към българите в Ню Йорк: България ще е успяла, когато кажете на децата си да се върнат"}
{"url": "http://clubz.bg/58664-amerika_v_nadprevara_vsichki_iskat_amazon", "text": "Основателят на Facebook Марк Зукърбърг се наложи да обикаля всичките 50 американски щата тази година, за да поизчисти имиджа от това, че допусна социалната мрежа да стане бойно поле, през което Русия се намеси в изборите за президент на САЩ. След огромен обществен натиск Google уволни Джеймс Дамор, който одобри станалото скандално вътрешно писмо срещу различията на работното място. Uber има нов шеф, който трябва да помете щетите след няколко скандала и няколко федерални разследвания в компанията. Джеф Безос, отговаря  . На него не му се налага да обикаля всички американски щати, а точно обратното - те идват при него. Заедно с Канада даже. Това стана така след 7 септември, когато Amazon обяви, че приема кандидатури за място, където да изгради втората си централа в Северна Америка – HQ2 (от headquarter – б.р.). Компанията вече получава предложения за данъчни облекчения и други финансови стимули, но някои градове са особено изобретателни. Например кметът на Гери, Индиана, публикува реклама в „Ню Йорк таймс“, с която кани компанията (странен избор, защото Безос притежава „Уошингтън пост“). Управата на Филаделфия пък изпрати свой служител до Сиатъл, за да „увери, че наистина разбират културата на Amazon). Тускон, Аризона, отиде още по-далеч – изпрати на компанията 7-метров кактус, който Amazon подари на местен музей. В същото време Amazon придоби за 13,7 милиарда долара веригата супермаркети за здравословна храна Whole Foods. Фирмата и без това вгорчава живота на традиционните търговци, които притежават магазини от тухли и стъкло – тази година те ще затворят повече магазини дори от кризисната 2008 г. А гигантът за онлайн търговия Amazon увеличава физическото си присъствие и обяви, че ще купува промишлени стоки от магазините Kohl’s, а в замяна клиентите ще могат да връщат поръчани онлайн стоки в някои от обектите на веригата. В Силициевата долина си имат сериозни проблеми, но те не са свързани с Amazon. Акциите се покачиха с 30% тази година, въпреки обичайните финансови резултати и гневните туитове на Доналд Тръмп срещу фирмата. Засега бизнесът остава незасегнат от федералните регулатори и въпреки че отнема клиенти от традиционните търговци, няма да чуете критики от местни власти докато не приключи конкурсът за избор на място на новата централа. Amazon е сред най-големите работодатели – 382 хиляди души получават редовно заплати от компанията. Новата централа обещава още 50 хиляди високоплатени работни места – нито един кмет не би рискувал да не бъде харесван от такава компания. А американското общество също няма причина да не харесва Amazon. Около 85 милиона души, т.е. две трети от домакинствата в САЩ, са абонати на Prime – членската програма на Amazon, която струва 99 долара годишно. Американците разчитат на компанията за онлайн доставки за всичко – от тоалетна хартия до кухненски роботи и безжични колонки. Всеки от тези американци харчи средно по 1300 долара годишно за поръчки по Amazon. Безос казва, че програмата Prime е толкова добра, че е „безотговорно да не си член“. Казано по друг начин – безотговорно е в Америка да не харесваш Amazon.", "date": "2017.09.23", "title": "Америка в надпревара: всички искат Amazon"}
{"url": "http://clubz.bg/58689-v_novata_turska_uchebna_programa_bez_darvin_i_evolyuciqta_no_s_djihad", "text": "Чарлз Дарвин натрапчиво ще отсъства от часовете по биология на учениците в горните класове в Турция тази година (учебната година в Турция започва на 19 септември - б.р.). В началните класове учителите ще представят ненасилственото значение на думата „джихад“ (\"да се боря\")  - „любов към родината“. Когато републиката на Ататюрк катастрофира в сарая на Ердоган И може би най-съществената промяна – в страна, в  която образът на Мустафа Кемал Ататюрк , създателят на модерната светска държава от 1923 г., е навсякъде, позоваванията на Ататюрк се очаква да бъдат силно намалени в училищата. В държава с преобладаващо мюсюлманско население, която отдавна е поляризирана между религизоното мнозинство и малцинството на светските елити, критиците казват, че ревизията на над 170 теми, направена от управлението на президента Реджеп Таийп Ердоган, представлява фронтална атака срещу и без това вече крехката традиция на секуларизма. Промените дойдоха във време, когато отношенията между Турция и западните й съюзници са обтегнати, след потушаването от Ердоган на опита за военен преврат миналата година, което в новата програма е описано като „легендарна, героична история“. „Това е революция за подмяна на светското образование и гарантиране, че ще доминира консервативното, религиозно разбиране за света“, казва Сонер Кагапти, директор на турската изследователска програма във Вашингтонския институт за близкоизточна политика и автор на „Новият султан: Ердоган и кризата на модерна Турция“ . Елиф Шафак: „Турция се превърна в огромен затвор“ \"Причината, поради която Турция не е Пакистан е, че поколения наред получаваха светско публично образование\", смята той. „Това е отмъщението на Ердоган, който идва от другата страна на нещата и който смята, че религията е маргинализирана от десетелития“. Представители на целия политически спектър разкритикуваха промените. Когато те за първи път бяха обявени това лято, един от основните профсъюзи на учителите ги нарече опит да се блокира създаването на „поколения, които задават въпроси“. Турската образователна система, която дълго време предоставяше еднакво светско образование и на светските, и на религиозните ученици, попадна във вниманието на правителството след опита за преврат на 15 юли 2016 г., който завърши с уволнението на над 33 хил. учители и затварянето на училища. В същото време управляващата ислямистки ориентирана Партия на справедливостта и развитието значително увеличи броя на религиозните училища, известни като имам хатип и рекламира целта на Ердоган да възпитава поколения благочестиви турци. В съответствие с новите промени еволюционни теории като естествения подбор ще бъдат премахнати от програмата на средното училище, както и всяко споменаване на Дарвин, английския натуралист, чиято теория стана основополагаща в часовете по биология в цял свят. Министърът на образованието Исмет Йълмаз похвали драстичната промяна в програмата като необходима корекция, която ще набляга на основано на ценности образование. Еволюционната биология, настоява той, е твърде сложна за учениците в средното училище и затова ще се преподава на университетско ниво. Нещо повече, поддръжниците на Ердоган отбелязват, че дебатите за преподаването на еволюцията не са уникални за Турция и са избухвали и в други страни, в това число и в САЩ. Теорията за еволюцията се отхвърля и от християнските, и от мюсюлманските креационисти, които твърдят, че бог е създал света и неговите създания. Много религиозни консерватори в Турция отхвърлят еволюцията като необмислена и недоказана теория.   И без въпроса за еволюцията, новата програма вбеси секуларистите, според които тя подценява приноса на Ататюрк за модерна Турция. В началното училище се очаква да се съкрати преподаването на неговата водеща роля, наред с други събития, във войната за независимост на Турция, след която възниква модерната Турска република през 1923 г. от останките на Османската империя. Програмата е интересна и с това кои са враговете на Турция – сред тях са Кюрдската работническа партия или ПКК, определена като терористична група от Турция и САЩ, „Ислямска държава“ и Фетхуллах Гюлен, влиятелен проповедник, който живее в САЩ и чиито последователи са създали по цял свят мрежа от училища, които предлагат светско образование. Ердоган обвини Гюлен за опита за преврат миналата година. Наскоро на пресконференция Йълмаз каза, че е важно да се възпитава новото поколение за опасностите, които идват от движението на Гюлен. Сред промените в програмата особено внимание привлече концепцията за джихад. Защитниците на преподаването, че джихад е \"любов към родината\", твърдят, че това е духовно понятие, което е било иззето от екстремистите и погрешно се асоциира с тероризъм и че прогресивните мюсюлмански групи използват по-мирна интрепретация на това понятие от десетилетия. Но Кагапти отхвърля това твърдение, като казва, че докато \"джихад\" има множество значения в арабския, в турския той се превежда като \"насилствена и политическа борба\". Ребрандирането на \"джихад\" в Турция, смята той, е опасно, като се има предвид неговия смисъл в съседния на страната регион, където той се използва в смисъл на \"насилствен край\". „Съседите на Турция не са Люксембург и Белгия, а \"Ислямска държава\" и \"Ал Кайда\". Така че е рисковано да рекламираш джихада заради региона, в който се намира Турция, и растящата тенденцията в цял свят за отглеждане на джихадисти“, обяснява той. Докато критиците поставят под съмнение последните промени в програмата, доклад от миналата година от Impact-se, институт в Ерусалим, който анализира 117 учебника в Турция, стига до извода, че в програмата се преподава за човешки права, за Дарвин, равенство между половете, защита на околната среда, съпричастност и помощ за болните от СПИН и отвореност към различни стилове на живот. „Турските ученици по настоящем са учени да ценят западната цивилизация“, се твърди в доклада. Сега Хай Йетан Коен Янароцак, автор на доклада, уточнява, че новите промени показват, че „Турция променя своята посока и вече не е по определение западна държава“. Образованието е само последната област, където се води културната война между исляма и секуларизма в Турция. Когато Ердоган дойде на власт през 2002 г., той се закле да подобри положението на религиозното мнозинство в Турция, което е потискано от управляващия светски елит и забраната за носенето на забрадки в университетите беше отменена през 2011 г. Това стана и на работните места през 2013 г. Тази година премахването на забраната стигна и до армията, дълго смятана за последния защитник на хваления секуларизъм на страната. Елиф Шафак: „Турция се превърна в огромен затвор“", "date": "2017.09.23", "title": "В новата турска учебна програма - без Дарвин и еволюцията, но с джихад"}
{"url": "http://clubz.bg/58691-cvetanov_za_izbora_na_vss_kato_glasuvat_mnogo_v_zala_stavat_tehnicheski_problemi", "text": "Изборът на кандидати за Висшия съдебен съвет от парламентарната квота беше изцяло прозрачен, смята председателят на ПГ на ГЕРБ Цветан Цветанов. Той коментира вота от четвъртък тази сутрин в ефира на Нова ТВ. Парламентът набързо избра своите 11 в новия ВСС - ето кои са (СПИСЪК) Цветанов припомни, че изборът е по новите изисквания, въведени след промяната в Конституцията, с квалифицирано мнозинство - 160 депутати, което според него означава по-малко намеса на партиите в съдебната власт. На въпрос дали не е точно обратното и не са ли били нужни договорки, Цветанов отсече: Във връзка с кадрите, които показват депутатката от ГЕРБ Снежана Дукова да дава знаци с ръце по време на вота, Цветанов заяви, че е имало технически проблем с устройствата за гласуване. Изборът на ВСС в парламента - един вдига ръка, другите го следват (СНИМКИ) Видно е, че техниката в Народното събрание не може да се справи с необичайната ситуация, в която в зала са почти всички депутати. Дори на следващия ден председателят на парламента Главчев отбелязал, че е имало технически проблем. Защо Валери Симеонов критикува липсата на диалог в коалицията и има ли в действителност такъв проблем? Има, призна Цветанов, не сме се срещали последните два месеца заради ангажименти. Цветанов коментира и темата с поръчката за изтребители и спречкването между ГЕРБ и президента Радев, както и обвиненията от държавния глава в лобизъм във връзка с рестартиране на процедурата по закупуването на техник. Дясната ръка на Борисов заяви твърдо, че няма противопоставяне на институциите, просто ГЕРБ се опитват да покрият очакванията на медиите и обществото за прозрачност. Бе повдигнат и въпроса за репликата му по повод \"семейните ценности\" на държавния глава. Цветанов към Радев: Не се дават морални оценки, ако няма семейни ценности Изборът на ВСС в парламента - един вдига ръка, другите го следват (СНИМКИ) Цветанов към Радев: Не се дават морални оценки, ако няма семейни ценности", "date": "2017.09.23", "title": "Цветанов за избора на ВСС: Като гласуват много в зала, стават технически проблеми"}
{"url": "http://clubz.bg/58686-melaniq_bere_zelenchuci_s_riza_za_1362_video", "text": "Първата дама на САЩ Мелания Тръмп за първи път обра реколтата от градината в Белия дом, предадоха световните агенции.  За първата й поява в градината тя покани деца от клуба \"Boys and Girls Club\" във Вашингтон, за да й помагат. Съпругата на президента положи големи усилия в прибирането на биозеленчуците, но също така бе положила усилия и за външния си вид, хапливо коментират светските издания. Те отделят специално внимание на ризата от френския дизайнер Балмен, която не е типична за берачите по полето. Цената й е 1362 долара, клюкарстват репортерите. Зеленчуковата градина на Белия дом бе направена през 2009 година по поръчка на тогавашната стопанка Мишел Обама. \n\t    ", "date": "2017.09.23", "title": "Мелания бере зеленчуци с риза за $ 1362 (ВИДЕО)"}
{"url": "http://clubz.bg/58698-uchenicite_negramotni_uchitelite_%E2%80%93_byurokrati", "text": "Учебната година едва е започнала, а училищата вече се тресат от корпоративна невроза. Диагнозата е типична за големи корпорации с още по-голяма бюрокрация, но в момента се наблюдава във всяко училище. Изразява се в шок и ужас от попълване на безброй документи, неясни и трудни за изпълнение нови изисквания за водене на отчет и статистика. В тези първи учебни септемврийски дни на учителите изобщо не им е до добре познатото „как прекарах лятото“, защото главите им са пламнали от усложнения като електронни подписи и нови камари от документация, която трябва да бъде попълнена и да поеме по каналния ред нагоре. Учителите са нервни и ако е вярна мисълта, че какво се случва в училището зависи най-напред от отношенията между възрастните, то на училището не са му писани спокойни и благи дни. Проблемите в българското училище всъщност не са много, само два са. Първият е учениците, вторият – учителите. Сред безбройните информации, свързани с началото на учебната година, две заслужават особено внимание. Първата е свързана с учениците. Според международното изследване ПИЗА, около 40% от 15-годишните български ученици са функционално неграмотни, което означава, че те формално могат да четат, но не разбират съдържанието на прочетеното. Майчиният език на около 45 процента от постъпващите в училище не е български. Още по-тревожното е, че към 25 процента не говорят български. На този фон изобщо не е странно, че стандартите непрекъснато падат – тройка в българското училище се дава при 23 процента верни отговори, докато в държавите с добре развити образователни системи тройка се пише при поне 40 процента верни отговори. Бройката на необхванатите от образованието ни деца все още не е уточнена (усложнението идва от неизвестността колко от тези деца са извън България), но е шокиращо голяма. Втората значима информация от тези дни не съдържа впечатляваща статистика, тя разказва за една учителка. Ето как я описва една майка на ученик: “Г-жа Найденова е 30-годишна, амбициозна, мила, справедлива, умна, знаеща жена. Тя плени децата. Беше с тях по 13 часа седмично. И това не беше достатъчно. Помъкна ги на походи по планините през уикенда. Викаше ги извънредно в училище, за да ги подготвя за състезания И всички деца ходеха. С желание! Направи група във вайбър с децата. Там обсъждаха задачи и домашни. Участваше активно във фейсбук страницата на класа. Беше винаги на разположение. За деца и за родители.” Г-жа Найденова обаче не се харесала на директора на училището толкова, колкото на децата и родителите. И договорът й не бил подновен. Тя си намерила работа в друго училище. 18 от общо 27-те деца, на които е била класен ръководител и преподавател по математика, напуснали старото училище и отишли в училището, в което била назначена Найденова. Ето ги двете известни величини в уравнението на реформата: първата информация показва с какво разполагаме – това са учениците, а втората – какви трябва да са учителите. Просто е. Ясно е. И е очевидно дори за най-отдалечения от образователната система, че проблемите няма да се решат с увеличаване на документацията, с въвеждането на електронни подписи и с попълването на все повече и повече формуляри. Реформата е нещо, което постига по-добри резултати с наличните ресурси. Новостите в българското образование не са реформа, те са експерименти, налучкване, вдъхновена стрелба в тъмното с надежда да се улучи случайно целта. Като прибавим и това, че и самата цел не е изяснена, то улучването й става невъзможно. Една от новите, модерни квалификации за учителите се нарича управление на класната стая или мениджмънт на класа. (Както се вижда, сходството с икономиката не се е ограничило само с термина корпоративна невроза.) Да оставим като за начало телефоните настрани и да се съсредоточим в урока – казва по-добрият учител, защото е наясно към какво проявяват интерес учениците. Но дори той не предполага, а само десетина минути след като е призовал да се оставят телефоните, осъзнава, че тези деца в тази днешна класна стая имат абстиненция към екрана на мобилните си телефони. И се пита по-добрият учител: Как трябва да преподам урока си така, че той да е по-интересен за тях от взирането в телефоните? Не толкова добрият учител не си задава такива въпроси. Той си преподава урока така, както от десетилетия се преподава в българското училище. Засипва децата с имена и дати, които няма да послужат на ученика за нищо друго, освен да ги наизусти, да ги изрецитира за по-добра оценка и след това веднага да ги забрави. И  защо да не ги забрави, след като – ако някога му потрябват – може да ги намери в интернет за секунда. Не толкова добрият учител прилича на бензинаджия – напъхва гласа си в ухото на ученика и налива там определено количество знания. След което държи урока да бъде възпроизведен в същия вид. Познайте кой от двата вида описани по-горе учители толерира българската образователна система, в случая е по-подходящо да се каже българската образователна метода. Но най-цененият от системата учител си остава онзи, който не жали времето си, посветено на попълването на камарата документация. За добър учител днес се смята изпълнителният бюрократ. Всички нововъдения през последните години доведоха до все повече първично и вторично неграмотни ученици и невротизирани от бюрокрация учители. Това е резултатът от онова, което трябваше да е реформа, но си беше безразборна комбинация от експерименти. Дори и да се направи оттук нататък истинска реформа, суровините за нея ще са все по-неграмотни ученици и по-луднали учители отколкото всяка предишна година. Къде е, ще попитате, в целия този процес обществото, родителите? Нали майките и бащите са най-заинтересовани училището да е полезно и добро място за техните деца? Опитайте се да намалите с едно бройката на стихотворенията от Христо Ботев, които се изучават в училище, и ще разберете къде са майките и бащите. Бдят. Бдят реформата да не им отнеме „Балканджи Йово“ или да не намали Ботевите стихотворения. Да се съкрати бройката на произведенията на Ботев в учебника не е реформа. Не е даже експеримент. Нищо не е. Просто куршум от онази вдъхновена стрелба в тъмното, която не знае къде се цели. Реформа би било ако децата нямат нито едно стихотворения в учебника от Ботев, но са задължени да прочетат всички стихотворения на Христо Ботев. И да изберат онова, което им харесва най-много. А при изпитване да обяснят на останалите защо точно това стихотворение на Ботев харесват най-много. Сега родителите са силно притеснени какво ще стане, когато осмокласниците прочетат „Декамерон“. Нищо няма да стане. Защото те няма да го прочетат. Ще гледат филма. И няма да се впечатлят особено, защото такива неща, каквито ще видят във филма, те са виждали вече в много филми, дори в предавания по телевизиите всяка вечер преди забранените часове. Лицемерната загриженост на родителите се равнява на лицемерното престараване на образователното министерство. Така започна и тази учебна година – с малко закачки къде каква песен са пуснали на тържеството по случай първия учебен ден и с много учителска суматоха около многото безполезно писане, което им изяжда времето и нервите. Уж нищо ново, а всъщност нещата са станали по-зле. Сега всеки четвърти първокласник не говори добре български език. Върви, народе възродени, към всеки трети първокласник…", "date": "2017.09.23", "title": "Учениците неграмотни, учителите – бюрократи"}
{"url": "http://clubz.bg/58642-trymp_peevski_i_televiziqta_na_korneliq", "text": "Годината е 2007-а. В Съединените щати двама от основателите на „Хъфингтън пост” решават да се разделят – Ариана Хъфингтън и Андрю Брайтбарт поемат по различни пътища. По същото време в България Ирена Кръстева и синът й Делян Пеевски навлизат в света на медиите – купуват първо вестник „Монитор”. Преди седмици, точно десет години по-късно от споменатите събития, лидерката на БСП Корнелия Нинова обяви плановете си за откриване на партийна телевизия. Трите истории само на пръв поглед нямат нищо общо. Едно по едно: След раздялата си с Хъфингтън Андрю Брайтбарт решава също да стане кръстник на собствена медия и основава „Брайтбарт”. След смъртта му през 2012 г. управлението на медийната група преминава в ръцете на продуцента Стив Банън. Днес Банън е главен стратег в екипа на Доналд Тръмп в Белия дом, а преди това е успял да превърне „Брайтбарт” във флагман на т.нар. алтернативно десни медии, които са във възторг от Тръмп, громят всички останали и си вървят заедно с това, което самият американски президент нарече „алтернативни факти”. Това е на обратния полюс в сравнение с „Хъфингтън”, който следва старите етични правила на журналистиката, ако ги помните: уважение към фактите, без омраза, право на отговор и т.н. По времето на раздялата между Хъфингтън и Брайтбарт започва и една друга раздяла – дългото сбогуване със старата медийна реалност, където бяхме свикнали да има разделение между факти и коментари, различни гледни точки, дебати. Бяхме свикнали и да има една обща публична сцена – ако нещо е казано по едната телевизия, някой ще му отговори по другата; ако е написано в единия вестник, някой ще го коментира в другия. Доколкото националните телевизии и големите национални вестници бяха някакво крайно число, сцената оставаше обозрима. Имаше смисъл от дебати, защото публиката беше все още там… Какво общо с това имат Пеевски, майка му, Корнелия Нинова и нейната бленувана телевизия ли? Имат, имат… Нито новото начинание на „Брайтбарт”, нито навлизането на Пеевски и майка му в медиите правят някакво особено впечатление през 2007 г. Какво толкова – някакви хулигани в морето от издания, казвахме си тогава. Това, което не видяхме по онова време обаче, бе скоростта, с която хулиганите растяха като влияние и как от хвърлена торбичка някъде до тъчлинията на терена постепенно се превърнаха в самия терен.  Неспазването на правилата, разбира се. В свободния свят журналистическите правила са събрани в етични кодекси, където пише подразбиращи се доскоро неща – не се лъже, проверяват се източниците, не се насажда омраза, не се подбужда към насилие, уважава се достойнството на хората, търси се засегнатата страна, дава се трибуна за различни гледни точки… Винаги е имало хулигани и винаги те си оставаха встрани – просто другите не си играеха с тях, защото са хулигани. Недопустимо бе да използваш една медия за лична атака срещу конкретен човек, група хора, срещу организация. Недопустимо бе политик да атакува медиите, които спазват правилата, и да фаворизира хулиганите. Когато след 2001 г. Кеворкян слагаше снимка на Иван Костов на екрана на БНТ и пускаше потока на съзнанието си (цензурно и нецензурно) – еднопосочно, без право на отговор, ей така, както се дава на куче да помирише дрехата на преследвания, повечето хора се стреснаха. Така не са прави, нали? Не, така не се правеше. Днес обаче се прави. Появиха се цели телевизионни канали, насочени срещу конкретни групи от обществото, бизнес или политически опоненти, проповядваха омраза и тиражираха недоказани обвинения, т.е. лъжи. Как стана така, че сред най-популярните медии (предимно онлайн) и в България, и в Съединените щати, вероятно и на много други места по света, се наредиха именно хулиганите? Стана с помощта на две неща – фейсбук и „новите политици”. Едно по едно и за тях: В началото на нашата история през 2007 г. фейсбук е още джудже – има „само” 58 милиона абонати. В България социалната мрежа беше позната на няколко хиляди души – предимно в най-големите градове, млади, образовани. Година по-късно потребителите вече са почти три пъти повече – 145 милиона. На следващата година ръстът отново е в пъти. И така до 2012 г., когато броят на хората във фейсбук е над 1 милиард. Успоредно със социалната мрежа растяха и онлайн медиите. Изпревариха „с 200 км/ч” вестниците и днес доближават телевизията като най-популярен източник на информация за хората – и в България, и в САЩ, и по света. Колкото повече се разпространяваше фейсбук, толкова повече напредваше строителството на „ехо-стаите”, в които разговаряш сам със себе си. Тухла по тухла, стените ставаха все по-високи и се обграждахме от останалия свят. Алгоритъмът на социалната мрежа е така направен, че да „предугажда” какво искаш да прочетеш – според това върху кой линк си кликнал преди, кое си харесал, кое си споделил и т.н. Постепенно повече и повече хора започнаха да научават предимно новините, които искат да научат – аплодират своите политически съмишленици, нападат своите политически опоненти. Всеки е безусловно прав и всеки е последна инстанция. Затова се нарича „ехо-стая”. Днес потребителите на фейсбук вече са почти 2 милиарда души и огромна част от тях са зад високите стени на „ехо-стаите”. Мразиш циганите? Четеш по цял ден за извършени от цигани престъпления. Мразиш американците? Четеш само конспирации как сами си взривили Световния търговски център в Ню Йорк. Мразиш всички? Пълниш си главата с истории за изверги и се самонавиваш, че светът е само това. Няма го шарения свят, няма ги проверените факти, няма ги различните гледни точки. Кой политик не би се полакомил да се възползва от тази ситуация. Та вече повечето хора не очакват дебати. Не държат да можеш да обясниш логично и да защитиш в дебати аргументите си. Защо да опитваш да зачиташ всички хора, като можеш спокойно да обиждаш всички извън твоята „стая”, стига тя да е достатъчно голяма, за да ти осигурява избирането. Доналд Тръмп говори пред туитър – има над 35 милиона последователи, а следва само 46. И то предимно членове на семейството и екипа му. Не отговаря на въпросите на медиите, обяви някои от най-авторитетните за „фалшиви новини”. А медиите хулигани тиражират неговите обвинения и ги подплатяват с всевъзможни „разкрития” и конспирации, които да направят думите му да звучат по-логично. Забавно е как днес Валери Симеонов се опитва да имитира този подход в туитър. Българският премиер откри социалните мрежи малко по принуда. През лятото на 2013 г. той бе в опозиция и медийното статукво бе сложило на пауза благосклонността си към него. Тогава Бойко Борисов дебютира във фейсбук и туитър и много бързо разбра, че това е много по-директен и удобен начин да казваш или показваш на избирателите си това, което ти искаш. Днес Борисов има почти 190 хиляди последователи и всеки път, когато реши, че иска да им каже нещо, се включва на живо. Оттам думите политат и към останалите традиционни медии. Обърнете внимание каква част от заглавията вече са „Еди-кой си:…” – име, две точки, думи. Еднопосочно. На фона на промяната, която се случва по цял свят, България има своята особеност. Прилапването на вестници и сайтове, изкупуването на големи фейсбук групи, подчиняването и на останалите медии чрез контрол върху рекламните потоци – всичко това разруши общата сцена, върху която може да има някакви дебати. Част от медиите бяха превърнати в бухалки, които систематично разбиват главите на всеки нарочен – предприемачи, които не искат да подарят бизнеса си на мафията; политици, които говорят за нуждата от промяна на тази среда; журналисти, които напомнят на читателите си за мафиотската симбиоза между политика, бизнес и медии. А когато статуквото не може да потисне проявите на недоволство и все по-трудно прикрива срамотиите си, тогава бухалките започват да измислят, да налагат и громят външния враг – сега е ред на Америка и Сорос. Наричаме този проблем „Делян Пеевски”, но в него влизат и всички останали, които допускат и се възползват от него. Така Пеевски изпълнява функцията на ускорител, който прави хулиганите много по-значими и много повече на фона на цялата медийна среда. Дава им и бухалки в ръцете. И докато в Съединените щати медиите хулигани и политиците хулигани превземат все повече територии, те не са превзели всичко – достатъчно много и достатъчно влиятелни медии продължават да играят по старите правила и да следват етичните правила в журналистиката, които са основата за цивилизовани дебати между групите в обществото с различни възгледи. Ускорителят Пеевски направи така, че тук тази основа е почти изцяло разпадната. В тази медийна среда не е добре да си в опозиция. Ускорителят е по условие благосклонен към властта и статуквото – нали те са го направили възможен. Националната медийна сцена е разрушена и вече няма къде дори да се опиташ да защитаваш позициите си. Но дори и когато се появи някъде такава сцена, позициите на БСП често предизвикват смях на глас от опонентите. Не е удобно в присъствието на други хора да твърдиш, че по времето на комунизма се е живяло по-добре в България. Освен ако не обичаш да ти се подиграват в лицето. „Ехо-стаите” са удобното място за подобни политически сили. Но когато твоите „ехо-стаи” в мрежата са много по-малко от „ехо-стаите” на опонентите – по чисто възрастово обяснение, тогава не ти остава много голям избор. България вече показа, че чисто партийните телевизии имат своята публика. Първо беше СКАТ, която вкара в парламента последователно „Атака” и НФСБ. По-късно техните партньори от ВМРО също се сдобиха с телевизия, макар и доста по-малка – „България 24”. С парите на Цветан Василев ТВ7 също успя да вкара нова партия в Народното събрание – „България без цензура” на Бареков. Не е новина, че лидерката на БСП Корнелия Нинова заговори за партийна телевизия. Въпросът е защо чак сега го направи. Оглеждайте се за новите „Работническо дело”, „Демокрация” и „Земеделско знаме”. Този път няма да са на хартия – търсете ги с дистанционното и с мишката.", "date": "2017.09.23", "title": "Тръмп, Пеевски и телевизията на Корнелия"}
{"url": "http://clubz.bg/58692-koi_sa_25_te_naj_skypi_futbolni_otbora_v_sveta", "text": "Швейцарската футболна обсерватория (CIES) направи поредното си изследване - този път на най-скъпите футболни отбори в света, като се вземе под внимание пазарната стойност на играчите в тях. Публикувани са първите 25. Вижте класацията, която се обявява след старта на първите кръгове във всички големи шампионати. И когато трансферният прозорец вече е затворен. Посочен е най-скъпият футболист във всеки тим. Близо половината отбори са от Висшата лига на Англия. Листата има нов лидер - миналогодишният №1 \"Манчестър Юнайтед\" е свален от върха. Това е един от новаците във Висшата лига този сезон. Според CIES най-скъпият играч в тима е нападателят Дуайт Гейл, пазарната стойност на когото се изчислява на 10,4 млн. евро. Германският национал Юлиан Брант вече привлече вниманието на \"големите играчи\". Сега е оценен на 39 млн. евро, но до следващото лято вероятно ще струва доста повече. Мануел Ланзани, преминал при \"чуковете\" от отбор в ОАЕ преди две години, струва 34,3 млн. евро. Звездата на бившия изненадващ шампион на Англия Риад Марез се оценява на 53 млн. Много се говореше за негов трансфер в \"Арсенал\" и други клубове, но Марез си остана в \"Лестър\". Около аса на \"светците\" Върджил ван Дайк се разрази истинска буря през юли и август. Защитникът поиска да бъде продаден, а топ кандидат за подписа му бе \"Ливърпул\". Ван Дайк бе изваден от отбора и до трансфер не се стигна.  CIES поставя цена от 40 млн. евро, след като преди две години е закупен за близо три пъти по-малко от \"Селтик\". Тази стойност е занижена - \"Ливърпул\" бе готов да брои 50-60 милиона за Ван Дайк. Един от слабаците във Висшата лига, който наскоро смени треньора. Лидер тук е Кристиан Бентеке, струващ 37 млн., според швейцарците. Френският национал Антоан Гризман бе пред трансфер в \"Манчестър Юнайтед\", но в крайна сметка преподписа с \"дюшекчиите\". Сега струва 148 млн. Перлата е Лоренцо Инсиние, италиански национал и собствен кадър на южняците. Цената му е 92,3 милиона. Аржентинският капитан на тима Мауро Икарди е само на 24 години, а стойността му - 77,8 милиона. Германският отбор загуби Усман Дембеле, продаден на \"Барселона\" за 105 млн. евро. Сега наред е Пиер Емерик-Обамеянг, който за момента струва 80 млн., но е много вероятно догодина и той да се котира над 100 млн. Английските отбори отдавна се \"облизват\" за Раджа Наинголан - 67,5 млн. в момента. Преди три лета \"Рома\" го взе от \"Каляри\" за 3 млн. Макар и на 29 г., белгиецът сега е доста по-скъп. \"Монегаските\" се разделиха с близо половин отбор през лятото, но пак имат звезди. Като например Томас Лемар, оценен сега на 92,5 млн. \"Арсенал\" опита да го отмъкне в последния момент, но многото пари отказаха лондончани. Новите китайски собственици на гранда хвърлиха над 150 милиона за трансфери през лятото. Въпреки това най-скъп там е 18-годишният вратар Джанлуиджи Донарума - 68,7 млн. Имаше драма около него - тийнейджърът не искаше да преподпише, но в крайна сметка го наприви и поне засега остава в червено и черно. Защитникът Майкъл Кийн, юноша на \"Манчестър Юнайтед\", бе закупен 28 милиона евро от \"Бърнли\", като отказа да се върне в бившия си клуб. Сега Кийн вече струва 39,3 млн. Странно е, че при всичките трансфери, които \"карамелите\" направиха, най-скъп е бранител. Доста задна позиция за баварците, но и тимът им е позастаряващ. Роберт Левандовски е на върха със 103,5 млн. Говори се, че \"Реал\" (Мадрид) се интересува от полската голова машина и догодина може да пробва да я купи. За разлика от \"Байерн\", \"шпорите\" имат млад състав с няколко наистина ценни \"диаманти\". №1 е английският национал Деле Али - 182,6 млн. евро. Ако продължава да се развива така, идното лято ще е с по-висока цена. Вечният съперник на \"Тотнъм\" пак го изпреварва. Чилиецът Алексис Санчес води листата на CIES с 90,2 млн. \"Арсенал\" отказа да го продаде на \"Манчестър Сити\" и догодина може да го загуби без пари, тъй като договорът му изтича. А Санчес не иска да преподписва с \"топчиите\". Тук вече ще спорим открито с швейцарците. Те посочват за най-скъп Роберто Фирмино с 93,9 млн. При условие, че през лятото \"Барселона\" отправи на \"Ливърпул\" няколко оферти за Фелипе Коутиньо, последната от които за около 160 млн. евро. Бразилецът си остана на \"Анфийлд\". На Гонсало Игуаин е поставена цена от 119,4 млн. А през миналата година Юве го купи от \"Наполи\" за рекордните за италианския футбол 90 млн. евро. И тук си струва несъгласие и спор със CIES. Европейският и световен клубен първенец е едва 6-и? Разбира се, първи по стойност е Кристиано Роналдо със 102 млн. Хайде на бас, че ако \"Реал\" тръгне да продава Кристиано, макар и на 32 г. (сега), ще му вземе повече от 102 млн. Оставяме настрана факта, че клаузата му за откупуване е 1 милиард евро. И Барса заслужава да е по-напред. На Лео Меси е поставена цената 184 млн. И за него важи това, което и за Роналдо. Но може би никога няма да разберем, тъй като аржентинецът най-вероятно ще завърши кариерата си в \"Барселона\". Еден Азар води \"синята\" колона от звезди със 110 млн. евро. Отново и отново - занижена е тази стойност. Най-добрият играч във Висшата лига за миналия сезон струва доста повече, след като за Неймар бяха платени 222 млн. \"Юнайтед\" пада от първо на трето място, макар че и това лято пръсна доста пари. Нищо, че броят на новите попълнения е само 4. Най-скъп от тях е Ромелу Лукаку, за когото \"червените дяволи\" дадоха 85 млн. на \"Евертън\". CIES поставя на първо място Пол Погба, доскоро трансфер №1 във футбола. Халфът бе купен за 105 млн., а сега струва 152,7 милиона. Изненада е, че парижани не са лидери. Не само заради Неймар (222 млн., за момента оценен на 247 млн.), а и заради Килиан Мбапе. Може би тийнейджърът не е включен, тъй като се води преотстъпен, а догодина ПСЖ ще плати за него 180 млн. През лятото \"гражданите\" пръснаха 241 млн. за нови покупки. Но най-скъпият им футболист, според швейцарците, не е взет сега или през 2016-а, а преди две лета. Тогава с доста мъки \"Сити\" грабна Кевин де Бройне от \"Волфсбург\" и за целта плати 75 млн. евро. Сега 26-годишният белгиец струва 126 млн. А може би и повече.", "date": "2017.09.23", "title": "Кои са 25-те най-скъпи футболни отбора в света"}
{"url": "http://clubz.bg/58694-lovecyt_na_mafioti_otnovo_v_bylgariq", "text": "Преди девет години Алфонсо Сабела беше в България, за да представи книгата си „Ловец на мафиоти“.  Сега идва отново - за да представи новата си книга. Магистрат Сабела започва работа в прокуратурата на Палермо през 1993 година, малко след знаковите убийства на магистратите Фалконе и Борселино. Обществото е настръхнало, мафията е обявила война на държавата. Под ръководството на Джанкарло Казели прокуратурата на Палермо подготвя втория мегапроцес срещу Коза ностра. Арестувани са почти хиляда мафиоти, стотина босове на организацията получават доживотни присъди. От тази битка Алфонсо Сабела излиза с убеждението, че „когато Държавата иска, тя може да се справи с организираната престъпност“. Повече от петнадесет години по-късно, по покана на кмета на Рим Игнацио Марино, Сабела е поканен в общината на столицата като съветник по правосъдието. Моментът е изключително критичен за италианската столица: няколко дни преди обаждането на кмета Марино, Рим осъмва с новината за ареста на тридесет и осем души. Между  тях е Масимо Карминати, босът на Столична мафия. Разкритията на римските магистрати и карабинери са потресаващи, злоупотребите с обществени средства – огромни. За различа от времето в прокуратурата на Палермо, Сабела не знае какви са хората, с които трябва да работи и това прави действията му още по-трудни. След десет месеца в служба на любимия град, Сабела трябва да напусне общината след оставката на кмета Марино. За краткото време като служител на Римската община, Алфонсо Сабела успява да направи много, създава екип от компетентни и решителни колеги, но проблемите са толкова, че за десет месеца могат да решат само  малка част от тях. В новата си книга „Заразената столица“ Алфонсо Сабела поставя  въпроса „Може ли да се освободи Рим от мафията и корупцията?“, а отговорът е в динамичния му разказ за престоя на магистрата в Римската община. Авторът ще представи книгата си на българския читател на 26 септември София от 18,30 часа в книжарница Хеликон-Витоша и в Пловдив на 27  септември, от 18,00 часа в книжарница Хеликон – Пловдив Център.                       ", "date": "2017.09.23", "title": "Ловецът на мафиоти отново в България"}
{"url": "http://clubz.bg/58695-sofiq_evropejska_stolica_na_sporta_za_vsichki_dali_snimki", "text": "Преди 4 години бе обявено, че през 2018 г. София ще бъде \"Европейска столица на спорта\" - награда за окуражаване на масовия спорт, връчвана от ACES Европа. Част от нея е събитието Extreme Fest Sofia 2017. То започна на 21 септември - или днес? Това не е съвсем ясно, тъй като и в сряда, и в четвъртък имаше демонстрации, обявени като част от него. Повечето медии обаче получиха информация, че събитието е през уикенда, т.е. от днес. Такава е и информацията на  Става дума за над 20 спортни дисциплини с екстремна активност, практикувани в града.  В сряда и четвъртък бяха представени бойни спортове и изкуства - таекуондо, джудо, хапкидо в единия ден и гимнастика и фехтовка в другия. През малката сцена пред Паметника минаха десетки деца, както се вижда обаче на снимки, публикувани на страницата на \" \". Която, може би за тренинг, организира събития пре 2017 г.. Публиката при тях беше малка - в крайна сметка не бяха обявени в програмата: Но днес и утре можете да видите всичко това - не само самотна сцена, микрофон, високоговорител и две рекламни пана, а фестивал. С турнир по баскетбол, бънджи скокове от кран,  дрифт надпревара с колички с дистанционно управление, тест райд на български електрически велосипеди, състезания по ВМХ...  ", "date": "2017.09.23", "title": "София - Европейска столица на спорта за всички. Дали? (СНИМКИ)"}
{"url": "http://clubz.bg/58701-zashtoto_sme_bylgari", "text": "Отвратителна ксенофобия и расизъм се ширят у нас. Ширят я псевдопатриоти. Забравят те, че самите ние сме народ бежанец. Независимо за какви се мислим – за българи или за славяни, истината е, че като бежанци сме дошли на тази земя. И съдбата ни през вековете говори, че трябва да бъдем толерантни към бежанците днес, откъдето и да идват те. Защото някога, преди много, много векове, местните хора – кореняците, не са знаели откъде сме им паднали на главите. Впрочем и досега учените спорят откъде са дошли българите. Важното е, че са дошли. И тук учените отново спорят. Едни твърдят, че сме дошли с огън и меч. А други, че сме били водени от несретата, от мъката и страданието, прогонени от „родните си места”. И сме дошли с желание за мирен и спокоен живот.  У нас русофилите твърдят, че обичат Русия. Вероятно е така, но малцина от тях потеглят натам. Нашенецът, ако ще става „бежанец”, все към Западна Европа, САЩ и Канада поглежда. В Южна Африка се изнесоха май само далавераджии. В Северна никой не отива. Малцина хващат пътя към Азия. Българи има в Австралия, в Южна Америка – но колко да са те?  \n\tЗатова пък у нас има арменски бежанци – „изгнаници клети, отломка нищожна от винаги храбър народ мъченик”. За тях „нашият край” е бил „чужд”, в „порутен бордей” са живели първоначално те у нас. Казва ни го Пейо Яворов и не може да не му вярваме. Пълно е у нас и с руски и украински бежанци. Десетки хиляди сме приели преди 1944 година, когато са се спасявали от болшевизма. Приемаме ги и днес. Приемаме ги, защото са бегълци от путинизма. Украинците страдат от руската агресия, а руснаците – от собствения си режим. Същевременно с основание се съмняваме: дали пък не идват с лоши намерения? Времето ще покаже. Защото, ако бягат от днешния режим в Москва е едно.Но ако изпълняват поръка на този режим е друго. И не трябва ли да ги спрем?  Как да отделим страдащите от безумието на своя диктатор Асад сирийци от терористите идващи със зла умисъл в нашия европейски свят?  Не са лесни за отговор тези въпроси. Много бежанци са намерили своята втора родина у нас. Българската литература ни обяснява защо: защото сме добър, състрадателен, благороден, отзивчив към чуждата болка и мъка, народ. Едно е сигурно: ние, българите, не сме и не трябва да бъдем расисти и ксенофоби. Защото ако намразим чужденеца, различния от нас, означава, че мразим себе си.  И си припомних „Бежанци” на Георги Константинов:  Какво да бъде отношението ни към тях? Едно е ясно: не може да бъде расистко и ксенофобско. Защото сме българи!    ", "date": "2017.09.23", "title": "Защото сме българи*"}
{"url": "http://clubz.bg/58658-mrysnite_vyprosi", "text": "С приближаването на 1 януари, когато страната ни поема председателството на Съвета на ЕС, тя ще бъде все повече в радара на международните медии.  През шестте месеца на председателството България вероятно ще получи повече медийно внимание отколкото през досегашните си десет години членство в ЕС. Това означава, че действията ѝ ще бъдат оценявани преди всичко критично. Къде са \"Ахилесовите пети\", в които можем да очакваме брюкселският прес корпус и медиите в Европа и по света да се целят.  Ето непълен списък:  Как така страна, която още има проблеми с върховенството на закона, ръководи заседания на министрите, които обсъждат този въпрос? Например състоянието му в Полша? България би ли подкрепила лишаване на Варшава от членски права? Можем да се разминем с тези въпроси, ако в следващия мониторингов доклад през декември Комисията препоръча край на наблюдението върху правосъдието и вътрешните работи у нас.  Темата вече се обсъжда, още преди председателството да е започнало. Българските представители често ще се изправят пред молби да коментират минали изказвания и действия на политици от Патриотичния съюз - от отношението им към малцинствата до разбиранията им за Европа и връзките им с Москва, както и с европейската крайна десница. Може да се очаква част от опозицията в България да допринася за поддържането на тези теми.   Призивите на премиера за отпадане на европейските санкции срещу Русия не се радват на единодушна подкрепа в ЕС. Оттук са отворена тема за въпроси, дебат и коментари за \"Троянския кон\" на Москва в ЕС. Продължаване на санкциите ЕС ще трябва да обсъжда и през българското председателство.  Като непосредствена съседка на тази голяма и проблемна държава България е за по-умерен европейски подход към нея. Реториката за прекратяване на преговорите на Турция за членство ще продължи и през българското председателство и нищо чудно да се изостри. Репортерите обичат да поставят политиците пред дилемата: интересите или ценностите? Тя е особено остра в отношенията на европейските лидери с турския президент Реджеп Тайип Ердоган.  Турция е частен случай на тази тема, която открай време разделя европейците. Макар приемане на нови държави членки да не се предвижда по време на българското председателство и след него до 2020 г., преговорите продължават, а един от обявените вече български приоритети е да бъде запазена европейската перспектива на Западните Балкани. Скептиците, чиито позици кризите на ЕС засилиха, смятат, че разширяването му с недореформирани страни води до компромиси със стандартите и до количество за сметка на качеството. Най-радикалните противници на разширяването смятат и приемането на Бългаия и на Румъния в ЕС за грешки. Българите ще трябва да обясняват защо след тях на ЕС му трябват и Западните Балкани.   България, като нетна получателка от бюджета на ЕС, каквато  се очертава да бъде още дълго, ще се налага да повтаря тази дума. Тя обаче ще извиква въпроси от рода на: Като искате пари, защо не искате бежанци? Защо сте приели само 27 от Италия? Защо построихте ограда като Виктор Орбан? Какъв е този Динко? Как го търпите? Защо политици, включително част от сегашните министри, ходеха на границата да пречат на турци с българско гражданство да гласуват на последните избори? Темата миграция предполага българските представители да отговарят и с кого е страната им: С Ангела Меркел и Еманел Макрон, или с лидерите от Вишеградската четворка?  Ако си харесаш някой от петте сценария за бъдеща Европа, веднага печелиш опоненти сред привържениците на останалите четири. Ние, както други източноевропейци, обичаме петия - \"заедно правим много повече\". Но Брекзит е резултат именно от това, че на много хора в Стара Европа им е до гуша и от заедно и от повече. Искат поотделно и по-малко. Особено от нас.  Това е \"мръсен въпрос\" на когото и да го зададеш. И България сигурно има най-малък принос за това. Но шест месеца ще трябва да отговаря и за него - в рамките на възможностите и на правомощията си.", "date": "2017.09.23", "title": "\"Мръсните\" въпроси"}
{"url": "http://clubz.bg/58697-podozirat_phenqn_v_nov_qdren_opit_zaradi_zemetresenie", "text": "Земетресение с магнитуд 3.4 по скалата на Рихтер е регистрирано от китайския сеизмологичен център в североизточната провинция на Северна Корея Хамгьон-Пукто. Епицентърът е приблизително на същото място, като на предишното плитко земетресение от 3 септември, за което се оказа, че е предизвикано от изпитание на ядрено оръжие. Това дава основание за твърдения, че е възможно режимът в Пхенян да е направил нов тест в рамките на своята ядрена програма. Земетресението е регистрирано в 16:29 часа пекинско време (11:29 българско) на дълбочина от нула метра. Геофизическият институт на Китай заяви, че става дума за \"вероятна експлозия\". Според агенцията, следяща за неразпространение на ядреното оръжие, това е \"необичайна сеизмична активност\", която се проучва и подробностите ще бъдат обявени по-късно. Метеорологичният институт на Южна Корея не изключва това да е обичаен трус, защото не засича характерни звукови вълни, създавани от изкуствено предизвикани земетресения. Предишният ядрен опит бе засечен от американския геофизически институт първоначално с магнитуд 5.6 и дълбочина от 10 км, но после данните бяха коригирани на магнитуд 6.3 и дълбочина 0 км. Сегашното земетресение е много по-слабо от всички 6 ядрени опита - първият от октомври 2006г. бе с магнитуд 4.3. Новината идва в края на седмица, през която лидерите на САЩ и КНДР си размениха остри реплики. Във вторник, пред общото събрание на ООН, Доналд Тръмп заяви, че може да се наложи САЩ да унищожат изцяло Северна Корея,  ако Пхенян не намали ядрените си опити.   В петък  , че ще укроти с огън ненормалния американски изкуфял старец.", "date": "2017.09.23", "title": "Подозират Пхенян в нов ядрен опит заради земетресение"}
{"url": "http://clubz.bg/58696-cska_s_ironiq_kym_fenovete_si_ne_psuvajte_bfs_levski_i_sydiite", "text": "В открито иронично писмо ръководството на ЦСКА-София призова феновете си да не обиждат и псуват БФС, \"Левски\" и другите отбори, а също така да не   дори когато не са съгласни с отсъжданията им. По този начин \"червените\" се надсмиват на решение, взето на едно от последните заседания на дисциплинарната комисия на БФС. В него ДК обръща внимание на футболните клубове и техните привърженици, че ", "date": "2017.09.23", "title": "ЦСКА с ирония към феновете си: Не псувайте БФС, \"Левски\" и съдиите"}
{"url": "http://clubz.bg/58699-uchenikyt_bil_s_kol_uchitel_ostava_v_aresta", "text": "17-годишният ученик в Селскостопанската гимназия в Садово, който нанесе побой на учителя си, остава в ареста, реши Районният съд в Асеновград. Магистратите са решили, че ученикът трябва да остане в ареста заради високата обществена опасност на деянието му, съобщи \"Фокус\". Ученикът не е осъждан, но е имал хулигански прояви и проявява склонност към агресия. Според съдебния състав всичко това води до извод, че е възможно 17-годишният младеж да извърши друго престъпление. Ученикът може да получи до две години затвор. В събота за оставането му в ареста неочаквано пледира и адвокатът му Галина Карагьозова, съобщи БНР. При тази ситуация не се очаква обжалване на мярката за неотклонение. Побоят стана на 19 септември, а причината е направена забележка от страна на учителя Антон Велков на ученици, които отваряли наред вратите на кабинетите, понеже не знаели какъв час имат.  17-годишният ученик бе задържан за 72 часа. Бяха му повдигнати две обвинения – за хулиганство, извършено с изключителна дързост и цинизъм, както и за нанасяне на лека телесна повреда на учителя. Заради инцидента бяха задържани още двама ученици, но е установено, че те не са участвали в деянието.", "date": "2017.09.23", "title": "Ученикът, бил с кол учител, остава в ареста"}
{"url": "http://clubz.bg/58700-tri_pojara_gorqt_v_severna_gyrciq", "text": "Горски насаждения край Драма, Серес и Халкидики горят от вчера в съседна Гърция, съобщават световните медии. Засегнати са десетки декари и пожарните служби са претоварени, но засега пострадали няма. Най-тежко е положението в района на Мола Калива, на Касандра, първия ръкав от полуостров Халкидики. Десетки пожарни коли и доброволци се боря вече над 48 часа с пожара, досега са били унищожени два имота. Много от жителите на околните села са прекарали нощта в дворовете си, готови да се борят с пламъците. Пожар затвори в неделя сутрин пътя за Гърция Вчера властите се притесняваха пожарът да не засегне много къщи, но по всичко личи, че днес вече овладяват пламъците. Очаква се намеса и на хеликоптери. Облаците пушек не са засегнали курортите, но са повишили напрежението в места, където има и много български туристи. Част от тях са се включили като доброволци и са помогнали за овладяването на близки огнища.", "date": "2017.09.23", "title": "Три пожара горят в Северна Гърция"}
{"url": "http://clubz.bg/58683-noviqt_sultan_erdogan_ot_bednostta_v_kasympasha_do_vyrha", "text": "Нова книга проследява възхода на турския президент Реджеп Ердоган, съощи в. \"Хюриет\". Тя се нарича  . Неин автор е Сонер Чагаптай - шеф на Програмата за изследване на Турция към американския Институт \"Вашингтон\". Творбата проследява и влошаването на образа на Турция зад граница през последните години. В \"Новият султан\" се разказва за оформянето на Ердоган като личност, започнало в престъпния истанбулски квартал Касъмпаша. Синът на капитан на ферибот, преселил се край Босфора от Анадола, печели пари, като продава симиди по улиците, и учи в консервативно религиозно училище. Това му минало личи и до днес в неговите маниери и речи. Много турци обаче се гордеят с този факт, тъй като с биографията си Ердоган е \"един от тях\". Би Би Си: Ердоган - султанът на Турция Авторът описва и политическото съзряване на Ердоган сред ислямистките националисти през 70-те г. на ХХ век. Това е бурно десетилетие а Турция, през което леви и десни групировки водят кръвопролитна война помежду си. Политическият ислям от епохата на Студената война е белязан с отявлен антикомунизъм и скептицизъм по отношение на капиталистическия Запад, като подклажда вярата, че и двете системи пораждат социално и политическо напрежение. По случайност обаче политическият ислям е подпомогнат от неолибералните икономически мерки и официалната идеология на \"турско-ислямския синтез\", наложена след военния преврат пред 1980 г. Ердоган се издига в ислямистката политика през 80-те г. Големият му пробив е през 1994 г., когато е избран за кмет на Истанбул. Пет години по-късно обаче на Ердоган е забранено участието в политиката. Той е хвърлен в затвора, след като на митинг рецитира религиозни стихове с твърде агресивно съдържание. Но забраната е вдигната и той става премиер, когато през 2003 г. на власт след избори идва Партията на справедливостта и развитието (ПСР). Ердоган се стреми към едноличен режим. Ще посегне и на опозицията  В първите години на управлението си ПСР печели масова подкрепа поради очевидното си желание да вкара Турция в ЕС, либералните икономически реформи и стремежа си да се противопостави на политическото влияние на армията. Партията подобри значително здравните услуги и инфраструктурата. И така привлече на своя страна много гласоподаватели, които дълго време са били маргинализирани. В редиците на ПСР влизат десноцентристи и либерали. Очакванията са така да бъде даден един модел за Близкия изток. Реалността обаче се оказва различна. И е необходимо човек доста да се потруди, за да обясни многобройните завои на Ердоган през годините. Сред тях са близките му връзки и последвалото скандално тяхно скъсване с мрежата на живеещия в САЩ проповедник Фетхуллах Гюлен, чиито поддръжници се смятат са организатори на неуспешния опит за преврат през лятото на 2016 г. Според Сонер Чагаптай става дума за  между двамата. През цялата кариера на Ердоган всяко негово краткосрочно отстъпление само му дава повече сила и власт. Навикът му да се представя като жертва само му печели симпатии сред турските консерватори. Днес президентът е достигнал момента, в който може да хвърля вината за всяко неблагоприятно събитие върху \"тъмните сили\", опитващи се да спрат историческия възход на Турция. Това му печели доста голяма подкрепа, за да го задържи на власт. Култът към личността на Ердоган днес превръща исляма в инструмент, който да помогне на амбицията му да бъде наследник на султаните от времето на Османската империя. Ердоган е по-хитър и по-проницателен от опонентите си. той лесно експлоатира разделението в редиците на турската опозиция, като протяга маслинова клонка към едни свои врагове и преследва други от тях. А авторитаризмът му е естествен резултат от светогледа му, който смята единствено неговата партия за истински представител на \"народа\". А посланието към същия този народ е, че  , пише Сонер Чагаптай в книгата си. Като цяло тонът на \"Новият султан\" е твърде песимистичен относно бъдещето на Турция, отбелязва \"Хюриет\". Нито Ердоган, нито който и да било от министрите в турското правителство имат варианти да напуснат сцената тихомълком, тъй като са затънали в корупция и извършват масови репресии. Управлението с желязна ръка на Ердоган обаче си има граници, и то естествени, успокоява Чагаптай. Става дума за увеличаващата се средна класа, която все повече иска свободно общество. И макар да е трудно това да стане в днешна Турция, тази либерална теория би могла да бъде приложена при определени обстоятелства. Ердоган се стреми към едноличен режим. Ще посегне и на опозицията ", "date": "2017.09.23", "title": "Новият султан Ердоган - от бедността в Касъмпаша до върха"}
{"url": "http://clubz.bg/58644-zavryshtane_v_bydeshteto_na_%E2%80%9Eblejd_rynyr%E2%80%9C", "text": "Пътят на първия филм към световната съкровищница на киното и авангарда на западната визуална култура представлява невероятно приключение. „Блейд Рънър“ е толкова специален филм за толкова много хора по света, че мнозина очакват премиерата на продължението със смесени чувства. За тях оригиналът е перфектна творба – жанров бленд между научна фантастика, киберпънк и film noir с изумителен сценарий, великолепна режисура и иконични актьорски изпълнения. Няма как да бъде надминат, мислят си те, но едва ли целта е да бъде надминат. Режисьорът на новия филм Дени Вилньов („Враг“, „Сикарио“) е един от най-талантливите визионери на нашето време и дори ако успее само да доближи и да се докосне до магията на „Блейд Рънър“ от 1982-ра, това трябва да се смята за триумф. В крайна сметка излизането на „Блейд Рънър 2049“ е прекрасна отправна точка към богатия, вълнуващ и вдъхновяващ свят на първия филм и дава повод на ценителите на киното да се потопят отново в пещерата на чудесата, изработена от оригиналния екип точно преди 35 години. „Блейд Рънър“ е режисиран от британеца Ридли Скот, който в началото на 80-те вече си е изградил репутация на изключителен майстор след глобалния успех на модерната хорър класика „Пришълец“ няколко години по-рано. Лентата е екранизация по книгата „Сънуват ли андроидите електроовце“ на легендарния фантаст и виртуоз в изкривяването и деформирането на реалността по възможно най-хващащия за гърлото и интелектуално ангажиращ начин Филип К. Дик. В България филмът първоначално се разпространява със заглавието „Ловец на хуманоиди“, но през последните години в медийния жаргон и сред феновете на филма се налага оригиналното изговаряне, изписвано с български букви – „Блейд Рънър“. Филмът се отваря с монументалната синтетична музикална магия на Вангелис и футуристични кадри на Лос Анджелис от 2019 година. Мощната корпорация Tyrell е създала андроиди от ново поколение. Във филма те са наричани репликанти. Официалното им наименование е „Нексус-6“. Репликантите разполагат с висок интелект и внушителна физическа сила – по същество те превъзхождат повечето човешки същества. Това се оказва и тяхна присъда. Те са пращани на най-опасните места в Космоса с мисията да участват в проучвания, колонизации на нови светове и тежка, непосилна за хората работа извън Земеята. След избухването на бунт на андроиди техният достъп до нашата планета окончателно е забранен. Всеки репликант, промъкнал се на Земята, е осъден на смърт. Към полицията са създадени специални отряди от ловци на андроиди, наричани още и blade runners. Група от шестима репликанти отвлича космическа совалка, избива пътниците и екипажа и се отправя към Земята. Целта на хуманоидите е да намерят своя създател Елдон Тайлър. Той трябва да удължи живота им, проектиран от дизайнерите да бъде само четири години. С времето тези продукти на софистицирано биоинженерство започват да придобиват емоции. Те не се чувстват машини, а човешки същества. Оттам се пораждат гладът за свобода, автономност и стремежът за борба с тиранията. Харисън Форд прави една от най-великите си роли в иконичния образ на Рик Декард – бивш ловец на андроиди. Полицейският капитан Браянт го принуждава да се заеме със случая на репликантите, които са направили неуспешен опит да проникнат във вътрешността на корпорацията. Декард няма избор, поема задачата и отново се потапя в един свят, където границата между хора и репликанти изглежда невероятно размита. Създателите на андроиди имат специален тест, който определя дали си човек или хуманоид. В процеса на търсене на избягалите андроиди  Рик Декард e силно привлечен от асистентката на създателя на корпорацията, която се казва Рейчъл (Шон Йънг) и се оказва нова версия репликант, която е била снабдена с истински човешки спомени и мисли себе си за истински представител на вида хомо сапиенс. Междувременно от издирваните хуманоиди са останали само двама – Рой Бати и Прис – велики роли съответно на Рутгер Хауер и Дарил Хана. Те се свързват с генетичния дизайнер Джей Еф Себастиян. Чрез него Бати успява да се добере до самия Тайлър, но той не може да му помогне. Процесът на стареене на клетките, заложен в генетичната програма на репликантите, се оказва необратим. Отчаян, Рой Бати убива създателя си и Себастиян. Връщайки се в дома на умъртвения от него дизайнер, той разбира, че Прис е била убита от Рик Декард. Това пали искрата на финалната и легендарна битка между Рой Бати и Рик Декард. Между хуманоида и ловеца на хуманоиди. Краят е красив, тъжен, поетичен, двусмислен, великолепен. Тук е мястото и на могъщия и меланхоличен монолог на репликанта Рой Бати, който завършва с вече легендарните думи: „Всички тези... моменти... ще бъдат погубени във времето, като сълзи... в... дъжда“ – изключително въздействащо екзистенциално откровение, което става символ на цялата естетическа и идейна сила на „Блейд Рънър“. Реплика толкова човешка и автентична, а  произнесена от андроида Рой Бати – това бижу на биоинженерната индустрия, доминираща мрачно-красивия футуристичен пейзаж на произведението. Холандският актьор Рутгер Хауер изиграва Рой Бати със смес от заплашителност и деликатност и го превръща в един от най-интригуващите персонажи в киното. „Блейд Рънър“ е филм, който оперира на много нива – от конвенциите на film noir през кодовете на научната фантастика и тропите на трилъра до отгласи от древногръцката философия и библейската образност. Произведението черпи вдъхновение от историята и други художествени творби, обединява високото изкуство с масовото развлечение. „Блейд Рънър“ борави с богат религиозен символизъм, като в същото време представлява пророческа медитация за влиянието на технологичния прогрес върху човешкото общество. Тъканта на филма е изградена от напрежението между минало, настояще и бъдеще. Режисьорът сър Ридли Скот описва собствения си филм като „изключително мрачен – буквално и метафорично – и със странно усещане за мазохизъм, едно изследване на болката“. Друг мотив на „Блейд Рънър“ е параноята, пораждана от силата на могъщи корпорации в едно общество, където е невъзможно да се скриеш и вечно си наблюдаван. Лъчи от светлина пробиват през дъждовния урбанистичен пейзаж и осветяват пъстрия подземен свят на футуристичен Лос Анджелис. Филмът рисува дистопична картина, в която синтетични животни заменят изчезналите оригинали, а хората търсят ново начало извън пределите на планетата. Усещането за несигурност е ключово за атмосферата на „Блейд Рънър“ и играе ролята на неизменна характеристика на човешкото съществуване. В един момент зрителят започва да се пита кой е човек и кой репликант. Границата е размита напълно съзнателно. Първоначално филмът е приет със смесени реакции, но с времето се превръща в едно от най-влиятелните произведения на американското кино. Това е един от малкото представители на фантастичния жанр с такова значение едновременно в домейна на поп културата и висшите пространства на академичното писане. Стотици сериозни анализи за филма се появяват в престижни научни журнали в годините след премиерата на „Блейд Рънър“. Това е едно от най-дискутираните, деконструирани и анализирани произведения на седмото изкуство. Една класика с огромно естетическо и идейно внушение. Филм, който отлежава като качествено вино и става по-добър с възрастта. Можем само да стискаме палци идващото продължение „Блейд Рънър 2049“ да се докосне до  мрачната магия на оригинала и да напомни защо 35 години по-късно филмови ценители от целия свят продължават да говорят за първия филм така, сякаш е излязъл вчера.", "date": "2017.09.23", "title": "Завръщане в бъдещето на „Блейд Рънър“"}
