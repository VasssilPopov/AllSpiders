{"url": "http://clubz.bg/71776-germanci_testvat_solaren_elektromobil", "text": "Колко екологичен може да стане един автомобил? Според някои учени електромобилите не намаляват същински щети върху природата, тъй като често използват  . Колата Sion обаче е едно възможно решение на проблема. Творение на германския стартъп Sono Motors, Sion е покрит със слънчеви панели. Според компанията в ясен ден може да генерира достатъчно енергия за 30 км пробег.  Русия се похвали със соларен автомобил Това може да не изглежда много, но за градска кола, с която отиваш до работа и обратно може да е напълно достатъчно. Разбира се Sion може да се зарежда и в електрическата мрежа и има обсег 250 км с пълна батерия. Колата в момента влиза във финални тестове, 7000 души вече са направили предварителна поръчка. Тя е малка (4 на 2 на 1,6 м), лека и с приличната мощност от 109 конски сили, максимална скорост до 140 км/ч и ускорение от 0 до 100 км/ч за 9 секунди, така че не очаквайте да я видите на рали. Но за чиста градска кола може да е ваша от средата на следващата година със стартова цена 16 000 евро. При лека употреба карането й може да не ви струва и стотинка.", "date": "2018.08.11", "title": "Германци тестват соларен електромобил"}
{"url": "http://clubz.bg/71766-bukuresht_sylzotvoren_gaz_lyutiv_sprej_vodno_orydie_i_nad_400_raneni_snimki", "text": "Стотици души са ранени в сблъсъците с полицията в Румъния, където снощи се състояха антиправителствени протести, предаде ДПА, цитирайки Аджерпрес. Около 440 души, в това число 24 полицаи, са ранени, след като полицията използва сълзотворен газ в опит да овладее ситуацията в редица квартали на столицата Букурещ. Край сградата на правителството бяха арестувани няколко души. Румънците са недоволни от решенията на управляващите социалдемократи по отношение на правосъдните закони и наказателните кодекси, от отстраняването на ръководителката на антикорупционната агенция Лаура Кьовеши и от факта, че лидерът на социалдемократите Ливиу Драгня ръководи Камарата на депутатите, въпреки че е осъден на затвор за корупция. Мащабната демонстрация в Букурещ, в която се включиха румънци, живеещи извън пределите на родината си, прерасна в насилие. Стотици потърсиха медицинска помощ, а десетки са хоспитализирани. По данни на полицията в Букурещ са протестирали 20 000 души, но според местните медии става въпрос за 80 000-100 000 демонстранти, голяма част от които диаспора, върнала се в Букурещ специално за протеста. Хиляди души протестираха и в други градове, както и пред румънските посолствва в Европа. Президентът на страната Клаус Йоханис осъди действията на жандармерията, използвала водно оръдие, сълзотворен газ и лютив спрей срещу демонстрантите. Уволнение за Кьовеши - шеф на антикорупционната прокуратура в Румъния От опозиционния \"Съюз за спасение на Румъния\" поискаха оставката на вътрешния министър Кармен Дан. Според твърденията на партията властите са подстрекали умишлено хулигани и други крайно настроени групи, за да провокират безредици и да оправдаят намесата на жандармерията. От Политико отбелязват, че часове след безредиците управляващите запазват мълчание. А министър-председателят Виорика Дънчила е на почивка до понеделник.", "date": "2018.08.11", "title": "Букурещ: сълзотворен газ, лютив спрей, водно оръдие и над 400 ранени (СНИМКИ)"}
{"url": "http://clubz.bg/71769-rusiq_uvelichava_vliqnieto_si_v_bosna_chrez_policiq_i_cyrkva", "text": "Ако някой все още се съмнява, че Русия иска да запълни всяка ниша на политическия вакуум, оставен от САЩ в Европа, само трябва да погледне Балканите. През последните години регионът не е във фокуса на вниманието на Вашингтон и Москва използва всяка възможност да налага своето влияние. Основната цел не е Хърватия, която е членка на Европейския съюз и НАТО. Нито Сърбия, която вече има здрави връзки с Москва. Кремъл се съсредоточава върху Босна и Херцеговина - ориентирана на Запад през последните години, страната въпреки това е уязвима за дестабилизация, особено около наближаващите избори през октомври. Ветеран от Босна заповядва на руски агенти да избиват украинци Страната е административно разделена на два региона: Федерация Босна и Херцеговина, където населението се състои основно от бошняци и хървати, и Република Сръбска, където мнозиството е сръбско. Руската политика се състои в насърчаването на сепаратистките настроения в Република Сръбска. Това включва на пръв поглед безобидни неща като подкрепа за местната православна църква. През септември ще бъде поставен крайъгълният камък на православна църква в чест на руския цар Николай II, който участва в защитата на Сърбия при Първата световна война. Пари за църквата осигурява Москва, а когато тя бъде завършена, службите ще се водят от сръбски и руски свещеници.   Най-тясно е сътрудничеството между босненските сърби и Русия през местната полиция. Република Сръбска няма право на собствена армия според Дейтънското споразумение, което слага край на войната в Босна през 1995 г. Но регионът поддържа своя полиция, която има все по-близки връзки с Москва. По време на официално посещение на руска делегация в Баня Лука през 2016 г. разговорите бяха за установяване на партньорство между местната и руската полиция в области като разузнаване, противодействие на тероризма и борба с киберпрестъпността. Република Сръбска покани руски специалисти, които да обучават местните полицаи и изпрати хора за обучение в Москва. Членове на руското разузнаване (бивши членове на Федералната служба за сигурност - ФСС) водят курсове в полицейската академия и във факултета по науки за сигурността в Университета в Баня Лука. Преподавателите във факултета не крият своите проруски възгледи. Предраг Черанич, декан на факултета, е бивш разузнавач и автор на книгата   като под „малки руснаци“ той има предвид сърбите. Обменът на знания и сближаването върви и в обратна посока. Бивши военни от Република Сръбска често пътуват и работят в Русия. Бившият капитан Тихомир Иванич от Баня Лука в момента е лектор в една от московските военни акадимии. Синът му пък учи теология и дипломация в Москва и се занимава с развитието на отношенията между местната и руската църква. \"Булгартабак\" остави стотици без работа и в Баня Лука Междувременно под претекст на усъвършенстване на борбата с тероризма, Република Сръбска засили правомощията на полицията си, които вече се доближават до тези на армия, и то с помощта на Русия. Министерството на външните работи на региона например поръча 2500 дългоцевни оръжия от сръбския завод в Крагуевац. Според бившия министър на икономиката на Босна и Херцеговина, това е десет пъти повече от поръчаните от полицията в Сараево пушки. Властите в региона построиха също тренировъчен лагер за 4 милиона долара близо до Баня Лука. Русия се ангажира да изпрати специалисти, които да обучават местните полицаи за борба с тероризма в новия център, който ще служи също като щабквартира за силите за противодействие на тероризма, силите за борба с организираната престъпност и разузнаването. Полицията в Република Сръбска все повече се приближава до числеността, оборудването и правомощията на националната армия на Босна и Херцеговина. В момента се провеждат разговори за създаване на руски „хуманитарен център“, подобен на този в Ниш. Официалната му цел е да помага на местните власти в случай на природно бедствие. Но за центъра в Ниш се предполага, че ще служи като щаб на руското разузнаване и неофициална военна база. Москва поиска дипломатически имунитет за работещите в центровете. Москва развива връзките си с Баня Лука и чрез организациите на ветерани от войните. Те са свързвани с набирането на местни жители, които да се бият за Русия във войните в Източна Украйна и Сирия в състава на частни военни компании, например станалата печално известна „Вагнер“. Влиянието на Русия в областта на образованието и културата обаче не е достатъчно силно. Местният клон на фондация „Руский мир“ няма достатъчно финансиране, споделят запознати. \"Курир\": Дългата ръка на Русия в Македония Президентът на Република Сръбска Милорад Додик има намерение да продължи да поддържа русофилските си позиции и по време на приближаващите избори през октомври, въпреки че много от съветниците и министрите му са прозападно настроени. Додик умее да използва настроенията на босненските сърби, които се чувстват стигматизирани заради ролята им във войната. Кабинетът в Сараево също носи вина това да е така. Увеличаващото се недоволство на босненските сърби срещу управляващите в Сараево дава на Додик най-добрия шанс да остане на власт – да се представи като гарант за автономията на региона и пазител от „елитите“ в Сараево и на Запад. Противниците си той определя като „агенти на Запада“, а себе си открито свързва с Москва. Додик определя руснаците като най-близки съюзници и приятели на босненските сърби и приветства засилващата се роля на Москва в региона. Русия пък настоява за запазване на статуквото, защото гарантира автономия на босненските сърби. Засега политическите и икономическите връзки между Москва и Баня Лука са до голяма степен символични. Но ако Додик спечели изборите през октомври, както се очаква, те ще продължат да се задълбочават. Стратегията на Москва вероятно не включва резки движения. Но подкрепата й за сепаратисктите настроения в региона може да предизвика Сараево и западните му партньори да се намесят, за да предотвратят отделянето му в независима държава. В такъв случай намесата на Русия е неизбежна и носи непредвидими рискове. \"Булгартабак\" остави стотици без работа и в Баня Лука \"Курир\": Дългата ръка на Русия в Македония", "date": "2018.08.11", "title": "Русия увеличава влиянието си в Босна чрез полиция и църква"}
{"url": "http://clubz.bg/71775-slabo_zemetresenie_kraj_petrich_51_v_albaniq", "text": "Слабо земетресение е регистрирано край Петрич. Това сочи справка на сайта на Националния институт по геофизика, геодезия и география при БАН. Трусът е с магнитуд 2,6 по скалата на Рихтер и с дълбочина 15 км. Регистриран е в 18.04 часа. Няма данни земетресението край Петрич да е било усетено, съобщи за агенция „Фокус“ дежурният сеизмолог към Националния институт по геофизика, геодезия и география (НИГГГ) Емил Ойнаков. Причина за земетресението е разместване на земните пластове и освобождаване на напрежението. Същевременно обаче трус с магнитуд 5,1 по скалата на Рихтер разлюля Северна Албания и причини щети на някои сгради, предаде бТВ. Албанският Институт по науките за Земята съобщи, че трусът е регистриран в 17:38 ч. и е с бил с епицентър на около 40 км северно от столицата Тирана, а огнището е било на дълбочина от 24 км, недалеч от град Булкиза. Там се съобщава за напукани стени на сгради. Трусът е бил усетен силно в Тирана и в по-голямата част на страната, както и в съседните Македония, Косово, Черна гора и Босна. Имало е 15 вторични труса.  ", "date": "2018.08.11", "title": "Слабо земетресение край Петрич, 5,1 в Албания"}
{"url": "http://clubz.bg/71777-borisov_silen_e_tozi_politik_kojto_vyrne_jivi_i_zdravi_vojnicite", "text": "Най-добре е българските военнослужещи да участват в учения, а не в конфликти, каза днес във Варна премиерът Бойко Борисов, който поздрави военните моряци по случай 139-а годишнина на Военноморските сили. Сред гостите на тържеството бяха началникът на отбраната генерал Андрей Боцев, финансовият министър Владислав Горанов представители на държавната и местната власт. Ситуацията в Черноморския регион е тежка и българските политици трябва да положим усилия на всички нива, за да не допуснем да се стигне до конфликти, допълни Борисов. Премиерът обеща да се предприемат всички възможни дипломатически стъпки за намаляване на напрежението. Българските военнослужещи са добре подготвени, но техните възможности трябва бъдат ползвани и да служат като гаранция за възпиране на потенциални конфликти, те да участват само в учения и да се завръщат у дома живи и здрави, каза премиерът. Той допълни, че правителството е поело ангажимент и вървят няколко големи и скъпоструващи проекта, свързани с армията. По думите му до края на годината може да се стигне и до сключването на конкретни договори по изпълнението им. От началото на тази година Военноморските сили участваха успешно в няколко учения и постоянни групи на НАТО, допълни командирът на военния флот контраадмирал Митко Петев. Той даде висока оценка и за организацията и провеждането на учението \"Бриз 2018\". Петев допълни още, че формированията на флота са винаги в готовност да окажат помощ на обществото при бедствия или кризи. Командирът на ВМС припомни, че през последните месеци военните получиха нова техника. И уточни, че сега флотът е спечелил и проект по европейска програма за мобилен модул за подводни интервенции.", "date": "2018.08.11", "title": "Борисов: Силен е този политик, който върне живи и здрави войниците"}
{"url": "http://clubz.bg/71729-trqbva_li_da_ima_sydebna_vakanciq", "text": "От 15 юли до 1 септември съдилищата в България „затварят” за съдебна ваканция. Това обаче не означава заключване на съдилищата с катинар, противно на масовото разбиране, защото магистратите не преустановяват изцяло своята дейност. Това, което обуславя използването на думата „ваканция”, е, че съдът спира да гледа дела в съдебни заседания, освен по най-спешните случаи, които са изброени в чл. 329, ал.3 от Закона за съдебната власт. Със скорошните промени в Гражданския процесуален кодекс се внесе изменение, като беше отменен чл. 61, ал. 2, с което се реши сроковете по дела да не спират да текат по време на официалните празници и съдебната ваканция. Макар това да не задължава съдиите да насрочват заседания по време на ваканцията, по този начин ще се създаде допълнителна работа и на практика ще се премахне почивката на адвокатите през летните месеци. Исторически съдебната ваканция възниква като период, който облагодетелства всички участници в процеса. В България съдебната ваканция е въведена още със Закона за устройството на съдилищата от 26.05.1880 г., като периодът, който е предвиден за почивка тогава, е месец и половина с начало 1 юли. В този период тече усилена земеделска работа и за страните, и за свидетелите, т.е. - би било загуба на ценно време да се явяват в съда, вместо да събират реколтата. Съдиите и администрацията в този период могат да използват отпуска си и да довършат насъбралата се през годината работа. Днес съдебни ваканции съществуват в множество страни, масова практика е съдебна ваканция да има и в Европа. Периодите, в които съдилищата почиват, са различни. В България съдебната ваканция е уредена в чл. 329, ал. 1 от Закона за съдебната власт (ЗСВ), където е посочено, че тя обхваща времето от 15 юли до 1 септември. В Германия периодът, в който се почива, е от 15 юли до 15 септември. В Обединеното кралство съдебната година е разделена на четири. За 2018 г. магистратите почиват от 1 януари до 11 януари, от 28 март до 10 април, от 25 май до 5 юни, както и от 31 юли до 1 октомври. Съдът на Европейския съюз също има лятна почивка - тя е от 16.07 до 31.08.   По време на ваканцията съдът не спира да функционира напълно. Когато става дума за наказателни дела, по които има постановена мярка за неотклонение задържане под стража, дела за издръжка, родителски права и незаконно уволнение, дела по несъстоятелност, дела по Закона за защита от домашно насилие и други изброени в чл. 329, ал. 3 от ЗСВ, то съдът функционира изцяло и без прекъсване. По силата на чл. 329, ал. 4 от ЗСВ административните ръководители на съда и прокуратурата трябва да осигурят достатъчно съдебни състави и прокурори за разглеждане на тези дела и искания. Освен това съдебната ваканция е времето, през което съдии, прокурори и съдебни служители трябва да упражнят правото си на платен годишен отпуск – това гласи разпоредбата на чл. 336 от ЗСВ. Доброто функциониране на съдилищата зависи от екипната работа на всички негови служители. Фиксирането на период, в който работещите ще са по-малко натоварени и ще могат да излязат в отпуск, допринася за по-добрата работа на съда през останалата част от годината. Произволното ползване на отпуски би създало хаос, а това ще рефлектира и на страните, и на хода на делата. Особено отчетлива е необходимостта за единна съдебна ваканция, когато става въпрос за разглеждането на наказателните дела. Изискването за неизменност на съдебния състав при наказателните и някои граждански дела налага синхронизиран отпуск за съдиите от състава, а това благоприятства и изчистването на множество въпроси за съдебната администрация. Съдиите, които не почиват, са ангажирани с много други дейности. Те използват това време да изготвят забавени през годината решения, участват в обучителни семинари, обновяват и допълват правните си познания, както и дават дежурства. Намаляването на натовареността на най-натоварените съдии и по-балансирано разпределение на натовареността в системата може да обоснове намаляването на периода на съдебната ваканция, но цялостното ѝ премахване няма да доведе до положителен резултат, а само до хаос.", "date": "2018.08.11", "title": "Трябва ли да има съдебна ваканция"}
{"url": "http://clubz.bg/71773-erdogan_kym_sasht_gotovi_ste_da_zamenite_strategicheskiq_si_partnor_za_nqkakyv_sveshtenik", "text": "САЩ са готови да заменят стратегическия си партньор Турция за американския пастор Андрю Брънсън, който бе арестуван в републиката за връзки с терористични организации. Това заяви президентът на Турция Реджеп Таийп Ердоган на митинг в провинция Орду, предава ТАСС. Ердоган: Обменете доларите под дюшека за лири Турският президент отново се обърна към народа с призив да сменят чуждестранната си валута в турски лири. ЕС ще се защити, ако САЩ наложат митата за алуминий и стомана ТАСС припомня, че отношенията между Анкара и Вашингтон се изостриха във връзка с решението на американския президент Доналд Тръмп да повиши митата за вноса на алуминий и стомана от Турция до 20% и 50%, съответно. Това предизвика рязко падане на турската лира. Друга конфликтна тема е спазването на човешките права в Турция и арестуването на Брънсън. Междувременно говорителят на турския президент Ибрахим Калън обяви, че САЩ рискуват окончателно да изгубят Турция като съюзник, предаде БТА. В авторски материал за в. \"Дейли сабах\" говорителят на Реджеп Тайип Ердоган написа, че цялото турско общество е против политиката на САЩ, която не се съобразява със законните потребности на Турция в областта на националната сигурност. ЕС ще се защити, ако САЩ наложат митата за алуминий и стомана", "date": "2018.08.11", "title": "Ердоган към САЩ: Готови сте да замените стратегическия си партньор за някакъв свещеник"}
{"url": "http://clubz.bg/71745-onova_koeto_ne_znaete_za_rajyneyr", "text": "Днес си в Ню Йорк, утре – в Банкок. Преспиваш в луксозни хотели, а приятна компания ти правят обикновено младички стюардеси. Това отколешно клише за професията на пилота все още не е съвсем отмряло. Реалностите обаче бързо го изпреварват. Днес вече наблюдаваме една   където най-вече младите хора изходно затъват в огромни дългове, преследвайки мечтите си за полет в небето. Те обикновено са принудени сами да си плащат обучението, а после трудно си намират постоянна работа в някоя авиокомпания. Проблемът им е голям, дълговете - още по-големи – често пъти над 150 хиляди евро. Млади пилоти, които вече са положили теоретичните изпити, а практическият им опит се изчерпва със симулатора и с управлението на някой малък спортен самолет, все по-често са принудени дори да си плащат, за да седнат на мястото на помощник-пилота в голяма пътническа машина редом с опитен колега. Само по този начин те могат да получат съответния лиценз за управление на Боинг- 737, което пък е предпоставка за кариера като пилот на пътнически самолет. Запознати със ситуацията в „Райънеър\" твърдят, че и там все по-често се практикува моделът „Плащай, за да летиш\". Младите пилоти не само че не получават пари за работата си като помощници, а и трябва сами да си плащат за подобна възможност. Пилотската професия е единствената, която начинаещите си „купуват\" срещу много пари и после години наред живеят на ръба на фалита. Чудно ли е тогава, че тя вече изобщо не е тъй привлекателна, както беше - особено като се има предвид, че в сферата на комуникациите или на финансите младите хора могат да изкарват много повече пари. Ryanair не иска да плаща обезщетения на изоставените пътници А пилотите на „Райънеър\" – най-голямата авиокомпания в Европа, която миналата година обслужи 128 милиона пътници – са в особено тежко положение. Една от най-големите нискотарифни компании в света се смята от пилотите и за един от най-лошите работодатели. Тяхното огорчение се трупа вече от години, а днес най-после се изля в голяма пилотска стачка. Напоследък пилотите и без това масово напускат компанията. Твърди се, че само през миналата година фуражките са си взели 700 пилоти. „Не съм изненадан\", казва Джеймс Аткинсън, който от 2006 до 2014 г. е пилотирал боинги на „Райънеър\", а днес работи за една китайска авиокомпания и получава доста повече пари. Според германския синдикат на пилотите „Кокпит\", началната пилотска заплата в „Райънеър\" е около 25-30 хиляди евро годишно – преди данъци. След пет години стаж помощник-пилотите могат да стигнат до 70 хиляди годишно, а опитните първи пилоти изкарват до 130 хиляди евро на година. Китайски авиокомпании плащат на опитните пилоти до 300 хиляди евро годишно, а и фирмените условия обикновено са значително по-добри. Защото на международния трудов пазар има излишък от млади помощник-пилоти – и недостиг на опитни капитани. Ryanair стачкува днес, анулирани са полетите на 67 000 души  Според фирмената стратегия на „Райънеър\", в Европа персоналът е разпределен в около 80 бази – от Литва до Мароко и от Ирландия до Кипър. В почти всички страни заплащането се различава, при това много пилоти работят не на трудов договор, а формално като самонаети лица, тъй че плашат и двойни социални осигуровки. Тази разпокъсаност е преднамерена – и тъкмо в резултат от нея персоналът дълги години не можеше да се организира и да защити правата си. Ето защо едно от най-важните искания на пилотите е да получат трудови договори при еднакви условия. Те са особено недоволни и от факта, че – за разлика от повечето други авиокомпании – „Райънеър\" им заплаща единствено реалните часове в полет, но не и дългите престои поради обичайните закъснения. Дори когато закъсненията са особено продължителни, персоналът не получава нито допълнително заплащане, нито пък командировъчни за покриване на евентуално необходимите нощувки и допълнителни разходи. Ryanair отчете рекордна печалба, сваля още цените Джеймс Аткинсън разказва: „В почивните ми дни редовно се случваше да ми се обадят с молба на собствени разноски да се добера до някоя от базите на „Райънеър\", където в момента липсвал персонал. Така понякога съм имал тежки петдневни смени, след които на собствени разноски е трябвало да се прибирам обратно в собствената си база. Това направо те съсипва.\" Тъкмо този пинг-понг от непредсказуеми премествания между базите сега е в центъра на критиката, която огласяват пилотите. Да не говорим пък за абсурди като това, че на борда пилотите трябва да си плащат дори за минералната вода и за кафетата, които пият. „Никой от екипажа не получава дори една бутилка минерална вода. Ако искаш вода – купувай си я\", казва Аткинсън. Ryanair стачкува днес, анулирани са полетите на 67 000 души  Ryanair отчете рекордна печалба, сваля още цените", "date": "2018.08.11", "title": "Онова, което не знаете за \"Райънеър\""}
{"url": "http://clubz.bg/71737-parashut_za_lirata_ili_i_%E2%82%ACvrozaraza", "text": "Турската лира потъва толкова бързо, че рискува да се размаже в земята - и има притеснения от €врозараза. Едва ли призивите на президента на Турция Ердоган към турците да обръщат златото, доларите и еврото в турски лири, защото това е \"национална битка\", ще срещнат особен отклик. Най-ранният отпреди повече от месец не предизвика такъв. Върви ли Турция към икономическа криза Обезценката на турската лира спрямо долара продължи, докато турска официална делегация обсъждаше във Вашингтон проблемите около санкциите, наложени от САЩ на турски официални лица - и се стигна до курс, при който един долар се разменяше за близо 7 лири. Нечуваният срив дойде не заради липсата на резултати от преговорите, а заради туита на американския президент Доналд Тръмп, с който съобщи, че е удвоил митата за внасяните от Турция стомана и алуминий. Санкциите срещу правосъдния министър Абдулхамит Гюл и вътрешния министър Сюлейман Сойлу бяха въведени заради случая с американския пастор Андрю Брънсън, обвиняван в Турция във връзки с терористични организации. На Турция вече не й вярват Има сериозни опасения, че спадът ще засегне еврото, което вече изгуби 1.15% срещу долара по време на петъчната търговия. Турската национална валута достигна най-голямото си дъно спрямо долара и има сериозни опасения, че икономическите проблеми на страната могат да се прехвърлят към еврозоната. Лирата спадна със 7% спрямо долара до $5.9655 в петък сутринта, след като удари най-голямото дъно. И така спадът й от началото на годината до момента стигна 35% - след като турският президент Реджеп Тайип Ердоган обяви, че поема по-голям контрол върху монетарната политика. Турската лира продължава да се срива Падането се дължи и на факта, че турската делегация във Вашингтон не успя да спре САЩ да наложи санкции срещу двамата министри. Липсата на действия от страна на централната банка за покрепа на лирата също подейства зле на инвеститорите. Опасенията растат заради страхове, че спадът ще започне да се отразява на европейските банки, заемодатели на Турция. Европейската централна банка (ЕЦБ) е все по-загрижена заради опасността за някои от най-големите европейски кредитори като BBVA (Banco Bilbao Vizcaya Argentaria, S.A. - мултинационална испанска финансова група, бел.р.), UniCredit и BNP Paribas, а експозициите към тях се следят отблизо, съобщи Financial Times. Трите банки са с най-голяма дейност в Турция. Ердоган заплаши САЩ, че могат да загубят Турция като партньор Речта, която турските граждани чуха от Ердоган, придружен от неговия - в буквален и преносен смисъл финансов министър Берат Албайрак, (негов зет, женен е за дъщеря му Есра), не внесоха ни най-малко успокоение. Президентът призова нацията да игнорира кампаниите срещу Турция и заяви, че \"няма да загубим икономическата война срещу враговете\". Малко по-късно призова турската нация да даде отпор, като обърне златото и твърдата валута, която притежава, в лири, за да подкрепи националната валута.  \"Гигантско увеличение на лихвите\" от поне 500 базисни пункта, за да се успокоят пазарите и ясен ангажимент от страна на Централната банка на Турция за подкрепа на валутата - това може да помогне за спирането на спада, казва анализаторът, добавяйки: В България ефектът от силно отслабената турска лира и обезценката й се усеща в наплива от хора от пограничните с Турция райони, но и от вътрешността, които пътуват в Одрин и други градове на покупки и за търговия. В момента една лира струва 30-31 стотинки и в турските градове българи пазаруват козметика, перилни препарати, храни, текстил и др. Отслабената лира поевтинява и почивките в Турция, избрана като дестинация този сезон от близо 200 хиляди българи.  Помпео: Турция остава ключов съюзник в НАТО   Отказът на Ердоган да призове МВФ за помощ бе твърдо заявен след преизбирането му за президент в края на юни т.г. \"Няма такова нещо като МВФ по дневния ред на Турция\", заявиха тогава високопоставени източници, цитирани от WSJ (Wall Street Journal) на 8 август. Битките, които Ердоган води, също може да работят срещу Турция. Спасението й се нуждае от подкрепата на изпълнителния борд на МВФ, който се състои от представители на страните-членки, от които САЩ имат най-голяма част от гласовете, коментира WSJ. Въпреки финансовия министър на Турция, задавал се растеж В контраст на това изданието припомня различните от турските действия на президента на Аржентина Маурисио Макри, който през юни се договори с МВФ за голям спасителен план за $50 милиарда. Макри обеща да върне държавата в релсите чрез съкращаване на разходите и връщане на контрола върху дефицитите по фискалната и текущата сметка на Аржентина - стъпки, каквито МВФ изисква със своите спасителни програми. Когато Ердоган встъпи в длъжност през 2003 г., Турция имаше двегодишен спасителен план с МВФ, по който получи заеми в размер на милиарди долари в замяна на прилагането на рецептата на фонда за фискална и бюджетна строгост. Въпреки че планът за спасяване бе смятан за тласък към стабилен растеж на турската икономика, Ердоган сведе до минимум ролята на фонда, коментира WSJ. Ердоган - първият султан на модерна Турция Турция е особено уязвима заради обезценяващата се валута предвид голямото натрупване на дълг в чуждестранна валута. Външният дълг на Турция е 53% от брутния вътрешен продукт в края на 2017 г., което, според МВФ, е едно от най-високите нива сред нововъзникващите икономики. Тъй като лирата спада, този дълг става по-скъп за изплащане. Нещо повече, над една трета от тези задължения са дължими в рамките на една година, докато 40% е в дълг с плаващ лихвен процент, което го прави по-скъп за изплащане с нарастването на лихвените проценти. Ще гръмне ли... Предвид факта, че е важен съюзник в НАТО - и не само. На Турция вече не й вярват Турската лира продължава да се срива Ердоган заплаши САЩ, че могат да загубят Турция като партньор Помпео: Турция остава ключов съюзник в НАТО Въпреки финансовия министър на Турция, задавал се растеж Ердоган - първият султан на модерна Турция", "date": "2018.08.11", "title": "Парашут за лирата - или и €врозараза"}
{"url": "http://clubz.bg/71767-ne_zabravqjte_ot_dnes_e_zatvoreno_krystovishteto_na_rektorata", "text": "Кръстовището между бул. „Васил Левски“ и бул. „Цар Освободител“ при Софийския университет „Св. Климент Охридски“ ще бъде затворено  Строителите ще преасфалтират цялостно пътния участък и ще сложат нова маркировка. От Столична община поеха ангажимент реконструкцията да бъде завършена за 48 часа, като за целта ще се работи денонощно и обещаха да не се създават неудобства на близко разположените жилищни сгради.      ", "date": "2018.08.11", "title": "Не забравяйте: от днес е затворено кръстовището на Ректората"}
{"url": "http://clubz.bg/71774-parite_naj_opasniqt_vrag_na_erdogan", "text": "Реджеп Тайип Ердоган има много врагове, но най-опасният са парите. Не може да ги контролира, нито да ги пипне или да ги насочи в желана посока. Не можеш да укротиш капитала с танкове, полицаи или сурово правосъдие. Точно обратното. Колкото повече президентът се намесва, толкова повече плаши вложителите в страната и от чужбина. Те се боят от загуби, обменят вложенията си в евро или долари и така тласкат лирата надолу. И тъй като курсът й се срива, все повече спекуланти се обявяват срещу лирата, което  води до още по-голямото й обезценяване. От месеци Ердоган прави опити да спре срива на лирата. Често зове сънародниците си да обменят спестяванията си в евро или долари в националната валута. Това е акт на отчаяние, който не променя нещата. Наред с това той непрестанно атакува националната банка в Анкара – правела прекалено малко срещу кризата. В крайна сметка той засили контрола си над нея, но това само увеличи недоверието на вложителите. Ердоган: Обменете доларите под дюшека за лири Но така драстично, както в петък   никога не е било. Още заранта лирата се срина с 13 на сто, след това малко се стабилизира, но в ранния следобед започна главоломно да се обезценява: 22, 23 и почти 24 на сто, тъй като посред драматичната валутна криза Доналд Тръмп обяви, че удвоява митата за внос от Турция на стомана и алуминий. Така президентът на САЩ обостри неколкоседмичния спор между Анкара и Вашингтон, разразил се заради ареста на американски проповедник в Турция. Ердоган към САЩ: Готови сте да замените стратегическия си партньор за някакъв свещеник Подобен драматичен срив на курса при дадена валута е рядкост. Ако валута преживее подобен срив, това обикновено маркира началото на дългогодишна икономическа криза, при която милиони губят работата си, настъпват политически трусове. Така беше в Аржентина, Тайланд, Южна Корея и Индонезия. За срива на лирата Ердоган вини преди всичко чужди сили – спекулантите и Запада. В действителност обаче проблемите започнаха отдавна и са вътрешни заради собственото му твърдо управление. И спорът около ареста на американския проповедник до голяма степен е заради автократичния му управленски стил, както и заради опита задържани да се използват като политически залог.  Сега този конфликт се обостря от един американски президент, който без всякакво усещане за възможни катастрофални последици увеличи митата. Тръмп го направи в момент, който не би могъл да е по-опасен – за Турция, но и за световните финансови пазари. Тежки валутни кризи обикновено не се ограничават само до засегнатата страна, където са били заченати. Когато страх връхлети вложителите, кризата се пренася и в други развиващи се държави и не само там се предизвикват тежки трусове в икономиката, а също и в развитите промишлени държави. Ето защо решението на Тръмп от петък да повиши митата за Турция е опасна игра с огъня. Така той даде коз в ръцете на Ердоган – Западът е виновен за срива на лирата. Възможно е в крайна сметка Ердоган да овладее кризата със западна помощ – помощен пакет от Международния валутен фонд (МВФ). Това би било тежко унижение за президента. Ето защо Ердоган ще изчаква колкото се може по-дълго, преди да се обърне към МВФ. При това неговата централа е във Вашингтон, недалеч от Белия дом, откъдето управлява Доналд Тръмп.  --- Ердоган към САЩ: Готови сте да замените стратегическия си партньор за някакъв свещеник", "date": "2018.08.11", "title": "Парите - най-опасният враг на Ердоган"}
{"url": "http://clubz.bg/71764-pochakaj_da_vidish_skoro_bejancite_shte_ni_prevzemat", "text": "На улица „Гаврило Принцип\" в Белград майка казва на дъщеря си: Докато изрича тези думи, жената гледа към две бараки, които от 2016 г. са част от бежански център, организиран от частни инициативи и неправителствени организации. На фасадата е нарисувана торта с европейски звездички, заградена от бодлива тел. На това място са подслонени предимно мигранти от Близкия изток, тук те получават храна, информация и малко спокойствие. В центъра живее и Амира М. – кюрдка от Ирак, която е в Сърбия от 5 месеца. Жената се опитва да стигне до Западна Европа заедно с мъжа си Сарбас и четирите им деца. Родното място на съпруга  ѝ се намира между Киркук и Ербил, където дълго време се водеха ожесточени боеве: Братът на Сарбас, който живее в Западна Европа, помогнал на семейството да откупи живота си. После започнали бомбардировките на американците. За да се спаси от бомбите, семейството побягнало към Западна Европа. Прекосили Турция и България, но не успели да напуснат Сърбия. На развален английски те разказват, че седем пъти стигали до Хърватия и всеки път хърватската полиция ги връщала обратно в Сърбия. Дияна Корач-Мандич от „Хуманитарния център\" е координатор на бежанските проекти на организацията в Сърбия. Според нея, броят на мигрантите в страната към днешна дата не е никак голям, особено в сравнение с цифрите отпреди две години. Повечето от тях са се отправили към страните от Западна Европа. Данни на Агенцията на ООН за бежанците потвърждават думите на Корач-Мандич: през юни 2018 г. в Сърбия са регистрирани 739 нови бежанци. Едва 22 от тях са подали молба за убежище. Останалите чакат да им се открие възможност да продължат пътя си към Западна Европа, защото никой не желае да стои в чакалнята на Европейския съюз. Амира и Сарбас също искат да продължат към Западна Европа. Семейството се е отправило към Германия, където живеят техни роднини. Какви са впечатленията им от балканските страни, през които са преминали? Иракското семейство е сред късметлиите. В доклада („Help on the Route\") на няколко сръбски и македонски неправителствени организации за 2017 г. се твърди, че България е страната, която третира бежанците най-зле. От доклада става ясно още, че насилието е все по-честа практика на полицаите в Унгария, Хърватия и Румъния. Има дори смъртни случаи. Последният е от град Рума, на около 50 км. северозападно от Белград, където неизвестен извършител застреля двама мигранти. В Сърбия има общо 13 приемни центъра за бежанци. Всички те са под надзора на държавната администрация. „Донякъде е успокоение, че държавата е бавна, корумпирана и арогантна и към самите сърби. В това отношение бежанците са равнопоставени със сръбските граждани\", отбелязва мрачно тя. Броят на регистрираните бежанци в Сърбия не е голям - едва 3,500 - но бедността е онова, което кара местните хора да се чувстват застрашени. Социалната завист и омраза не се манифестират открито, но кипят под повърхността. Един анонимен коментар на уебсайта на бежанския лагер в Миксалище открито изговаря нещо, което никой иначе не се осмелява да каже: ", "date": "2018.08.11", "title": "\"Почакай да видиш, скоро бежанците ще ни превземат\""}
{"url": "http://clubz.bg/71768-mehanik_otkradna_prazen_samolet_v_siatyl", "text": "Служител на авиокомпания открадна самолет без пътници от международното летище Такома в Сиатъл, в северозападната част на САЩ, и излетя без разрешение, но малко след това се разби в залива Пюджит, предадоха световните агенции, като се позоваха на летищните власти. По първоначални данни, цитирани от Асошиейтед прес, авиомеханик е откраднал  на авиокомпания \"Хърайзън еър\". Самолетът бил последван от два изтребителя Ф-15, казаха от полицията, която отрича случаят да има нещо общо с тероризъм, отбелязва Франс прес. Американската брегова охрана е изпратила свой кораб на мястото на катастрофата, след като очевидци казаха, че са видели в небето да се издига стълб от дим. Летището временно е спряло работа, но сега то отново работи нормално, уточни ТАСС. Властите изясняват случилото се. Маневрите на пилота бяха заснети и от любителско видео. \n\t БТА", "date": "2018.08.11", "title": "Механик открадна празен самолет в Сиатъл"}
{"url": "http://clubz.bg/71718-shte_prostqt_li_bylgarite_%E2%80%9Erusofiliqta%E2%80%9C_na_gerb", "text": "За съжаление обаче фактите са други. Цялата история на Третата българска държава е била белязана от този сблъсък, който не е нищо друго освен проекция на интересите на Запада и Изтока. Това се забелязва особено силно през последните няколко години, когато студената война като че ли се възроди, а фронтът този път минава точно през нашия регион. Очевидно е, че българският народ никога няма да бъде оставен да се развива само и единствено според своите собствени интереси, нужди и идеи. В нашия политически живот винаги ще има сериозна намеса отвън. Тази констатация е доста тъжна, но фактите са такива. Политиката, както е известно, е изкуство на възможното, а не на желаното. Каква би трябвало да е политиката на България в тази сложна обстановка е отделна тема. Интересно е обаче да се проследи как се променяха обществените настроения в годините на прехода по линията „русофили–русофоби”. Защото това е един от най-важните фактори за влиянието, което има една или друга партия. В началото на прехода „русофилските” партии имаха решително предимство. В първите избори за Велико народно събрание през 1990 г. БСП спечели 211 мандата. За нея гласуваха 2 886 363 избиратели. СДС спечели 144 мандата и бе подкрепен от 2 216 127 души. На следващите парламентарни избори през 1991 г. обаче картината се промени. На тези избори СДС бе подкрепен от 1 903 567 избиратели и спечели 110 мандата. БСП взе 1 836 050 гласа и 106 мандата. Към „западните” гласове би трябвало да се прибавят и тези на СДС-център и СДС-либерали, които останаха извън парламента. Първите взеха 177 295 гласа, а вторите – 155 902 гласа. На парламентарните избори през 1994 г. „русофилите” направиха реванш. БСП спечели 2 258 212 гласа и 125 мандата в парламента. СДС падна до 1 254 465 гласа и 69 мандата. Към „западните” гласове трябва да се прибавят и тези на Народен съюз, в който влизаха Демократическата партия и БЗНС – 338 427 гласа и 18 мандата. През 1997 г. демократичните прозападни сили се обединиха и спечелиха съкрушителна победа – 2 223 714 гласа и 137 мандата. А БСП в рамките на Демократичната левица получи едва 939 308 гласа и 58 мандата. През 2001 г. НДСВ събра 1 952 513 гласа и 120 мандата. Към този момент тази партия имаше имидж на „прозападна”. ОДС взе 830 338 гласа и 51 мандата. Създадените две „ментета” на царската партия - коалиция „Симеон II” и „Национално обединение за цар Симеон Втори“ отнеха съответно 157 141 гласа и 77 671 гласа. БСП в рамките на „Коалиция за България” получи 783 372 гласа и 48 мандата. През 2005 г. БСП имаше 1 129 196 гласа и 82 мандата в парламента. НДСВ взе 725 314 гласа и 53 мандата в парламента. До голяма степен този добър резултат се дължеше на факта, че лидерът на партията Симеон Сакскобургготски потвърди имиджа си на „прозападен” политик, заявявайки, че няма да влиза в коалиция с БСП. Останалите „русофобски” партии се представиха скромно. ДСБ събра 234 788 гласа и 17 мандата. ОДС – 280 323 гласа и 20 мандата. Българският народен съюз получи 189 268 гласа и 13 мандата, но в него вече влизаше и ВМРО, която се оказа по-скоро „русофилска”. На тези избори изгря звездата на „Атака” – партия, която по всичко личи, не е просто русофилски, а изцяло руски проект, създаден да лобира за интересите на Москва у нас. „Атака” взе 296 848 гласа и 21 мандата. През 2009 г. на пропорционалните избори. ГЕРБ получи 1 678 641 гласа. В парламента партията на Бойко Борисов имаше 91 пропорционални мандата и още 26 мажоритарни. Към този момент Борисов и компания бяха с непоклатима евроатлантическа ориентация в очите на обществото. БСП в рамките на „Коалиция за България” събра 748 147 гласа и 40 пропорционални мандата. „Атака” получи 395 733 гласа и 21 пропорционални мандата. Другата прозападна формация „Синята коалиция” имаше 285 662 гласа и 15 пропорционални мандата. През 2013 г. „русофилите” взеха частичен реванш. БСП в рамките на „Коалиция за България” получи 942 541 гласа и 84 мандата в парламента. „Атака“ – 258 481 гласа и 23 мандата. ГЕРБ спечели 1 081 605 гласа и 97 мандата. Останалите „прозападни” партии не влязоха в парламента. СДС имаше 48 681 гласа, ДСБ – 103 638, а новопоявилата се ДБГ – 115 190. През 2014 г. ГЕРБ взе 1 072 491 гласа и имаше 84 мандата. Реформаторският блок получи 291 806 гласа и 23 мандата. „Русофилските” партии обаче също се представиха сравнително добре: БСП – 505 527 гласа, 39 мандата; „Атака“ – 148 262 гласа, 11 мандата; отцепилата се от БСП АБВ – 136 223 гласа, 11 мандата. В особено положение бе появилият се тогава Патриотичен фронт. Той спечели 239 101 гласа и 19 мандата. Съставна част от него бе „русофилската” ВМРО, докато другата партия НФСБ е по-скоро „прозападна”. На последните парламентарни избори „русофобите” също се представиха по-добре. ГЕРБ взе 1 147 292 гласа и 95 мандата. „Нова република“ събра 86 984 гласа, „Да, България” – 101 177 гласа, Реформаторски блок – 107 407 гласа, но и трите партии не влязоха в парламента. БСП събра 955 490 гласа и 80 мандата. „Обединени патриоти” имат 318 513 гласа, като две трети от тази коалиция са „русофилските” „Атака” и ВМРО. Тя има 27 депутати. В тази кратка ретроспекция не са посочени резултатите на ДПС, тъй като не е много ясно тази партия към кои точно трябва да бъде причислена. От една страна, представителите на движението обикновено са последователни евроатлантици. Те доказаха това включително с факта, че бяха единствените в този парламент, които гласуваха против рестартирането на АЕЦ „Белене”. От друга страна обаче, ДПС винаги е било готово на коалиция с БСП, а напоследък почетният му председател Ахмед Доган е доста благосклонен към Русия и режима на Владимир Путин. Тенденцията на изборните резултати е ясна. След като през първите 7 години на прехода обществото се колебаеше в своя избор, то от 1997 г. насам то е по-скоро с прозападна ориентация. И печеливши са онези партии, които съумеят да докажат своята евроатлантическа принадлежност. Особено показателна в това отношение е политическата съдба на НДСВ. Симеон успя да накара хората да забравят лъжите му за 800-те дни и почтеност във всичко, като им заяви, че няма да влиза в коалиция с БСП. Когато обаче излъга и за това, то партията НДСВ бе пратена от българите в историята. Показателни са и резултатите от последните избори. На тях в последния момент ГЕРБ добави към реалния си резултат около 300 хил. гласа. Това се случи, след като лидерката на БСП Корнелия Нинова обясни колко много ни е отнела демокрацията и декларира, че ако стане премиер, ще работи за отпадане на санкциите срещу Русия. Голяма част от прозападно ориентираните българи се притесниха от тези изявления на Нинова, тъй като към този момент според социологическите проучвания ГЕРБ и БСП бяха с близки резултати. И възможността Нинова да стане премиер беше съвсем реална. Тези избиратели се активизираха и подкрепиха ГЕРБ – единствената прозападна партия, за която бе сигурно, че влиза в парламента. През последните няколко месеца обаче ГЕРБ доста сериозно накърни евроатлантическия си имидж. Борисов отказа да изгони руски дипломати заради случая „Скрипал” и рестартира АЕЦ „Белене”. Освен това посети Москва, където унизи цяла България с извиненията, поднесени лично на Путин за това, че сме били лоялни членове на ЕС и по тази причина не сме довършили „Южен поток”. Още по-неприятното е, че за цялото си унижение – лично и национално – Борисов получи от Кремъл презрение. Или в най-добрия случай снизхождение. В този смисъл какво ще се случи на следващите парламентарни избори е твърде важен въпрос. Те не просто ще решат кой ще управлява България. А и ще покажат каква е степента на търпимост на българите към „русофилските” завои на „русофобските” партии. Досега, както стана ясно, българският избирател не прощаваше подобни извъртания. Ако се вярва на социолозите, поведението на Борисов не се отразява особено на неговата популярност. В случай че неговите врътки не повлияят особено на изборния резултат на ГЕРБ, това би могло да означава, че Борисов продължава да е ненадминат виртуоз в популистичното флиртуване с електората. Разбира се, има и друг фактор – към този момент ГЕРБ просто нямат силна прозападна алтернатива. Би могло да има обаче и друго обяснение – че българите вече са по-толерантни към „русофилията”. И също както през 90-те години на XX в. са разколебани в своя цивилизационен избор, направен категорично през 1997 г. Въобще следващите парламентарни избори, за които не е изключено да са скоро, се очертават като твърде важен тест не само за българската демокрация, но и за геополитическата ориентация на страната ни. В настоящия парламент всички политици се обявяват срещу т.нар. Европа на две скорости. Но същите тези политици не просто не държат България на първа европейска скорост, а понякога направо дърпат ръчната спирачка. Включително с поведението си спрямо Русия. Въпросът е дали в следващия парламент ще има партии, които не само ще са против „Европа на две скорости”, но и ще работят активно това да не се случва.", "date": "2018.08.11", "title": "Ще простят ли българите „русофилията“ на ГЕРБ?"}
{"url": "http://clubz.bg/71743-moskva_opitva_da_provali_chlenstvoto_na_makedoniq_v_nato", "text": "Македонски националистически групи, водени от малката проруска партия „Единна Македония“, обявиха кампания за бойкотиране на насрочения за края на септември референдум за промяна на името на страната на Северна Македония. На 5 август коалиция от 28 малки десни партии, граждански движения и неправителствени организации обяви кампанията  Референдумът е част от историческото споразумение с Гърция, коeто ще отвори пътя за присъединяването на Скопие към НАТО и ЕС. \"Единна Македония\" повежда страната към Русия и Евразия Наскоро беше разкрита информация за сложна руска подривна операция в Македония и Гърция, което напомни за рисковете и предизвикателствата пред Балканите. Случилото се напомня на използваната от руските разузнавателни служби през октомври 2016 г. схема, която целеше да попречи на Черна гора да се присъедини към НАТО. По същия начин и там имаше сътрудничество със сръбски служби. Повече от двайсет години Гърция се противопоставяше на приемането на Македония в НАТО и ЕС с мотива, че използването на името Македония предполага евентуални териториални претенции към региона в Северна Гърция със същото име. Спорът за името най-накрая приключи, когато македонският и гръцкият външни министри Никола Димитров и Никос Коцияс, в присъствието на премиерите Зоран Заев и Алексис Ципрас, подписаха историческо споразумение на 17 юни. То включваше промяна на името на Македония на Северна Македония в замяна на пълната подкрепа на Гърция за членството на страната в НАТО и ЕС, както и признаване на македонска нация и македонски език. Споразумението бе приветствано от повечето балкански страни, които се притесняваха, че нарастващата неудовлетвореност от бавната евроатлантическа интеграция на Македония, особено сред македонските албанци, може да доведе до насилие, което да прелее към региона. След споразумението между Гърция и Македония, Москва засили опитите да спре Македония по пътя към НАТО, като финансира протести и размирици срещу договореното. По време на срещата на върха на НАТО в Брюксел на 11-12 юли Атина изгони двама руски дипломати заради опитите им да подкопаят споразумението със Скопие. Македонският премиер Заев пък разкри сложна схема, финансирана от руски бизнесмен, за проваляне на предстоящия референдум. Той съобщи, че гръцки бизнесмени, които симпатизират на руската кауза, са плащали на различни македонски организации, за да предизвикват насилие преди референдума. \"Курир\": Дългата ръка на Русия в Македония Македонски разследващи журналисти разкриха източника на някои от плащанията.  съобщи, че руско-гръцкият милиардер Иван Савидис, бивш депутат в руската Дума от партията на Путин „Единна Русия“, който в момента живее в Гърция, е платил на противниците на преименуването на Македония поне 300 хиляди евро. Сред получателите има македонски политици, новоучредени радикални националистически организации и футболни хулигани от „Вардар“, които организираха размирици пред парламента в Скопие ден след подписването на споразумението. Видеокадри показват голяма група младежи да хвърля камъни и горящи предмети по полицията. След като силите на реда разпръснаха тълпата от националисти и футболни хулигани със сълзотворен газ и шокови гранати, протестиращите нападнаха близките ресторанти и подпалиха автомобил. Полицията съобщи, че е предотвратила нападение срещу парламента. Десет от футболните хулигани, свързани с фенклуба „Комити“ на „Вардар“, бяха арестувани и по-късно бе потвърдено, че са получили пари от Савидис. Собственикът на ФК „Вардар“ пък е руският милионер Сергей Самсоненко, който в момента е почетен консул на Русия в Битоля. Това не е първият инцидент с руска намеса във вътрешните работи на Македония, засечен от македонските служби. В последните десет години след срещата на НАТО през 2008 г., когато Македония не получи покана за членство, страната е „подложена на силна подривна пропаганда и разузнавателна активност, изпълнявани от посолството на Руската федерация“ в съотвествие със стратегията на Москва да създава замразени конфликти, показват получени от журналисти документи от службите. Тези официални документи твърдят, че главната цел на Русия е да изолира Македония от западното влияние и да гарантира военния неутралитет на страната. Гърция гони руски дипломати. Намесвали се в споразумението с Македония Подривната политика, водена чрез дипломатически канали и с помощта на енергийната зависимост, използва и мека сила, като например медиите и културните институции. Целта е подчертаване на принадлежността на Македония към панславянството и източното православие, поставяйки я под „ексклузивното влияние на руската политика“. Според изтекъл документ от македонското разузнаване, трима агенти на Службата за външно разузнаване на Русия са организирали подривната дейност от руското посолство в Скопие. Това е ставало под надзора на руски разузнавателен център в сръбската столица Белград и четирима агенти на Главното разузнавателно управление, а всичко било координирано от българската столица София. Изтеклите документи и подслушани разговори говорят и за намесата на сръбските разузнавателни служби с цел да разпалят национализма в Македония. Предполага се, че официалният представител на сръбската агенция за разузнаване БИА в Македония Горан Живалевич е участвал в дейности срещу западната интеграция на страната от 2015 г. насам, често заедно с проруски депутати от парламента в Скопие. Той бе в парламента и през април 2017 г., когато симпатизанти на ВМРО-ДПМНЕ нападнаха физически депутати, сред които и Зоран Заев, който по-късно стана премиер. Съюзът между руското и сръбското разузнаване работи срещу присъединяването на Македония в НАТО. И тази продължителна операция много напомня на предишния опит за сваляне на правителството в Черна гора, включително опита за убийство на тогавашния премиер Мило Джуканович (след това избран за президент). Появиха се съобщения, че бивши сръбски военни и разузнавачи са работили под ръководството на двама руски офицери от ГРУ за организиране на преврата. През последните две десетилетия Джуканович се превърна в символ на усилията на Черна гора за независимост от Югославия и за утвърждаване на прозападна ориентация. Сега Заев успя бързо да извади своята страна от изолацията и от потенциален етнически конфликт, да постигне покана за членство в НАТО и да изгради значително по-добри отношения със съседните България и Гърция. Целият регион и западните правителства трябва да помагат на македонското ръководство да противодейства на бъдещите руски планове за проваляне на сигурността и стабилността на страната. \"Курир\": Дългата ръка на Русия в Македония Гърция гони руски дипломати. Намесвали се в споразумението с Македония", "date": "2018.08.11", "title": "Москва опитва да провали членството на Македония в НАТО"}
{"url": "http://clubz.bg/71770-toj_e_lans_armstrong_da_gi_cherpish_dokato_ti_kreshtqt_fk_you", "text": "Историята на Ланс Армстронг е една от най-вдъхновяващите и печални в аналите на спорта. Вдъхновяваше до един момент. До едно интервю при Опра Уинфри през 2013 г., в което, вече с нож, опрян в гърлото, оцелелият в тежка битка с рака 7-кратен победител в “Тур до Франс” най-сетне призна, че е вземал допинг за всичките си знаменити триумфи на “Шан-з-Елизе”.  Не само това - бил е част от програма, в която се е допингирал целият му отбор, който в началото бе собственост на US Postal (USPS), държавната пощенска компания на Америка. За да върви тази програма, са подменяни положителни проби, а част от конспирацията бе Международният колоездачен съюз (UCI). Ланс бе свален от трона в тези 7 тура, отнеха му всички постижения, заличиха го от историята, забраниха му доживот да се занимава със спорт и да посещава събития от голям мащаб като официално лице. Все едно, че го е нямало и вече го няма. В Америка срещу него започна федерално разследване, водеха се един куп дела (включително от USPS, тъй като парите за издръжка на отбора са идвали от данъкоплатците). Едва преди няколко месеца Армстронг най-сетне се разбра с прокуратурата. Петното остана. Феновете му се разделиха.  Някакви му останаха (не малко), но мнозина обърнаха гръб. Меко казано. Все пак години наред Ланс лъжеше и стъжняваше живота на много хора, сред които бивши свои съотборници и целите им семейства, които казваха пред пресата, че той се допингира. Лъжеше, яростно водеше дела за клевета, атакуваше чрез медиите, много от които бяха на негова страна, тъй като колоездачът бе идол на половината свят, а в родината си мереше ранг с футболисти, баскетболисти и бейзболисти. Беше арогантен, но това му се прощаваше. Все пак фондацията му Livestrong помогна на хиляди болни от рак, а чрез нея за каузата са наляти стотици милиони долари, придобити от спонсори, акции, но и лични средства. За тези пет години не изглеждаше, че Ланс се е разкаял истински. Наскоро бившият колоездач даде радиоинтервю за “Фрийкономикс”, в което изнася нови детайли. И разказва интересни случки. Части от интервюто бяха цитирани от доста по-големи и популярни медии, като “Бизнес инсайдър” например.  Армстронг споделя за свой разговор с дългогодишна служителка на фондацията му, която той беше принуден да напусне малко след интервюто при Опра Уинфри. Жената му казала, че   Нещо повече - “замесени в неговите действия”. Нещо, за което той не си е давал сметка. Второто е интересна случка. Ланс разказва как бил разпознат от група хора в бар край улица в Денвър, където чакал UBER такси. Когато автомобилът пристигнал, Армстронг се насочил към него, но един от групичката се обърнал към бившия спортист. Всичко това отново поляризира Америка или поне хората, които научиха за интервюто и все още се вълнуват от Ланс Армстронг. Някои казват, че винаги ще подкрепят Ланс, независимо от големия му грях. Други правят изводи, че той може би най-накрая е взел да осъзнава, че е разочаровал и предал много хора. За трети пък двете случки са евтин пиар ход на колоездача.  Как можеш да си мислиш, че си купуваш изкупление с почерпка? И то не лично, а чрез управителя? Освен това е много късно за такива “жестове”. Нищо не си разбрал, Ланс Армстронг, нищо не си схванал. Всичко е поредна “игра”. Това може да се прочете във форума под интервюто във “Фрийкономикс”. А какво прави сега Ланс Армстронг? Има много популярен радио подкаст - вече от няколко години. Кани интересни гости, с които разисква всякакви теми. Никой не отрича, че той е интелигентен и има дар слово. Готви се добре по темите, много чете. Едно е сигурно - мнозина никога няма да му простят “допинг програмата”, “предателството” и “съучастието”. “Ти си Ланс Армстронг” (или “той е Ланс Армстронг”) ще продължи да поляризира. А дали действитено е осъзнал какво е сторил, само той си знае.", "date": "2018.08.11", "title": "Той е Ланс Армстронг: да ги черпиш, докато ти крещят \"F**k you!\""}
{"url": "http://clubz.bg/71762-pobedno_nachalo_za_manchestyr_yunajted_vyv_visshata_liga", "text": "Новият сезон във Висшата лига на Англия започна с победа за \"Манчестър Юнайтед\" срещу \"Лестър\" - 2:1 на \"Олд Трафорд\" в откриващия двубой от първия кръг. Пол Погба откри още в третата минута от дузпа, Люк Шоу удвои в 83-тата, а Джейми Варди намали в добавеното време. Любопитно е, че Погба не само че започна като титуляр, а и носеше капитанската лента. А той тренира със съотборниците си едва от понеделник, след като имаше дълга ваканция от края на Световното. И предвид малкото време с реална подготовка, французинът игра добре. Започва Висшата лига (или как най-лесно да загубим пари от залози) В последните дни на Острова много се изговори и изписа, че халфът искал да напусне \"Юнайтед\" в посока \"Барселона\", тъй като е в конфликт с треньора Жозе Моуриньо. За \"червените дяволи\" дебютира новото попълнение Фред, но пролича, че на бразилеца е нужно време за адаптация. \"Манчестър Юнайтед\" започна отлично, после отстъпи инициативата. Мадисън можеше да изравни в 28-ата минута, но Давид де Хеа спаси. Домакините имаха силни минути и в началото на втората част. Като смени влязоха и други герои от Световното, трениращи от няколки дни - Ромелу Лукаку и Маруан Фелайни, както и Джейми Варди за \"лисиците\". В 83-тата Люк Шоу удвои с майсторско изпълнение, а голът му е под №1 за защитника във Висшата лига. Малко преди края Варди намали, но за повече нямаше време. Летните трансфери във Висшата лига със спад за първи път от 8 години Останалите мачове от първия кръг са в събота и неделя, когато \"Арсенал\" приема шампиона \"Манчестър Сити\". Летните трансфери във Висшата лига със спад за първи път от 8 години", "date": "2018.08.11", "title": "Победно начало за \"Манчестър Юнайтед\" във Висшата лига"}
{"url": "http://clubz.bg/71765-boris_djonsyn_shte_byde_%E2%80%9Epyrviqt_lider_na_postbrekzit_velikobritaniq%E2%80%9C", "text": "Във водеща статия за британския вестник The Independent журналистът Шон О‘Грейди изразява мнението, че бившият външен министър Борис Джонсън ще бъде следващият премиер на Великобритания, описвайки причините и предпоставките за този вариант, подлагайки на критика и самия Джонсън. Отново се споменава за противоречивото изказване на Джонсън, който сравни мюсюлманските жени във Великобритания носещи бурки, с „пощенски кутии“ и „банкови обирджии“. Заради това изказване Консервативната партия е започнала „разследване“, но според автора това е заради напускането на Джонсън, който оставя партията си доста „хилава“. О‘Грейди все пак смята, че това разследване ще даде редица политически предимства на Консервативната партия.  процес срещу Борис Джонсън ще направи така, че случаят да не бъде разглеждан накратко и замитан под масата. , ще отнеме достатъчно дълго време, така че всички да забравят за изказването и то да не бъде на дневен ред. , консерваторите могат да избегнат всякакви неудобни въпроси с удобното „е, нали знаете че коментарите на Борис са обект на вътрешно разследване, така че не мога наистина да коментирам повече или да добавя нещо към думите на министър-председателя, освен че трябва да сме внимателни с езика си“. По някое удобно време в края на лятото това разследване тихомълком ще приключи със становище за това, че писанията на Джонсън са зле посъветвани, безвкусни и обидни и напълно цензурирани, но че няма да бъде изритан от партията, смята британският журналист. Това, което според него, прави Борис Джонсън толкова опасен е гъвкавостта на вярванията му. Авторът на статията дори отива до там да го сравнява със знакови британски премиери като Дейвид Лойд Джордж и Уинстън Чърчил. Според него само отчаяни времена – и в двата случаи войни – могат да докарат подобни хора до върха. И сега е такова време. О‘Грейди прогнозира, че при евентуален избор за нов лидер на Консервативната партия Джонсън ще се изправи срещу вътрешния министър Саджид Джавид и според него има всички шансове да спечели. Журналистът не смята, че престоят на Джонсън като премиер ще бъде дълъг заради Брекзит, описвайки го като  . Той го определя като  . Според автора на статията Борис Джонсън, подобно на Доналд Тръмп, ще превърне една някога уважавана нация в жалко посмешище.", "date": "2018.08.11", "title": "Борис Джонсън ще бъде „първият лидер на постБрекзит Великобритания“"}
{"url": "http://clubz.bg/71763-gyrciq_otzova_poslanika_si_v_moskva", "text": "Посланикът на Гърция в Русия Андреас Фриганас е бил отзован в Атина, заяви пред ТАСС в петък гръцки дипломатически източник. Това става в разгара на дипломатическата криза между двете страни. Само преди няколко дни Москва изгони гръцки дипломати като ответнно решение на Атина. Гръцкото Външно обаче вчера реагира много остро на тази стъпка като я нарече \"своеволна и реакционна\" и без никакви доказателства. Атина: Русия своеволничи и се държи реакционно Фриганас беше назначен за посланик на Гърция в Москва през май 2016 година. Това е поредният случай на влошаване на гръцко-руските отношения, след като на 11 юли гръцкият вестник „Kathimerini“, позовавайки се на свои източници, съобщи че правителството на Гърция е взело решение за изгонването на двама руски дипломати, обвинявайки ги в намеса във вътрешните работи на страната. Те бяха уличени, че пречат на споразумението за смяната на името на Македония между Атина и Скопие. Как Москва и Атина се смразиха На 6 август Фриганас бе извикан в Министерството на външните работи в Москва и му бе връчена нота за изгонването на гръцки дипломати като \"огледална\" мярка. Очаква се днес или най-късно на 12 август посланикът да напусне Русия. Атина към Москва: Престанете да не ни уважавате и да ни се месите Как Москва и Атина се смразиха Атина към Москва: Престанете да не ни уважавате и да ни се месите", "date": "2018.08.11", "title": "Гърция отзова посланика си в Москва"}
{"url": "http://clubz.bg/71732-kak_da_preodoleem_nedostiga_na_trud", "text": "Недостигът на труд в българската икономика има както количествени (брой хора), така и качествени измерения (липса на необходимите умения в наличната работна сила).  Доколкото количественият недостиг е пряко следствие от демографските процеси и ръста на икономиката, той може най-бързо и ефективно да бъде адресиран чрез повишаване на икономическата активност на населението и чрез привличане на чуждестранни работници (основно от страни извън ЕС). За съжаление България не е позиционирана като атрактивна дестинация за по-високо квалифицирани специалисти, което прави качественият недостиг (или недостигът на умения) по-труден за адресиране чрез промени в миграционната политика. На тази карта могат да заложат страни като Германия, Холандия, Великобритания (доскоро) и други икономики, с чиито нива на заплащане и условия за работа и реализация е трудно да се мерим. В групата на трудните за привличане чуждестранни работници у нас влизат не само висококвалифицираните, но и средните специалисти, които са и едни от най-изявените \"жертви\" на образователната политика на страната ни и в частност баснословната липса на връзка между бизнеса и училищата. По данни на Евростат относителният дял на българските индустриални предприятия, които определят липсата на подходящ труд като пречка пред разширяването на производството, достига рекордните 44% през второто тримесечие на 2018 г. при средно 19,3% за ЕС. Решенията на този проблем почти винаги минават през образователната система. Преструктурирането на направленията в родното професионално образование и повишаването на привлекателността му обаче става бавно, а неговият дуален елемент е все още на фаза пилотни проекти. В същото време тихо протичащата промяна в структурата на наетите в преработващата промишленост подсказва накъде трябва да се насочат усилията. Някои традиционни производства, характеризиращи се със сравнително ниска добавена стойност (като производството на облекло), постепенно губят наети лица за сметка на по-перспективни сектори като производството на части за коли. Тази тенденция вече започва да оказва влияние и върху средното заплащане в преработващата промишленост, което на годишна база расте по-бързо от средното за страната през 10 от последните 12 тримесечия, за които има данни. В много от тези сектори страната ни се радва на чуждестранен инвестиционен интерес, който обаче не може да бъда посрещнат с подготвени кадри. Това забавя общия икономически растеж, пречи на по-нататъшното интегриране на индустрията ни в международните вериги на предлагането и съответно ограничава възможностите за разкриване на по-високоплатени работни места. Наред с осъвременяването на направленията в професионалното образование, някъде сред решенията на проблема с липсващите умения би трябвало да е и ученето през целия живот като мост между текущите квалификация и умения и търсените такива. За съжаление България е сред страните, в които най-малка част от населението на 25-64 години участва в учене през целия живот – едва 2,2% през 2016 г. при близо 11% за ЕС. В навечерието на кризата беше поставена стратегическа цел от 5% участие на населението до 2013 г. После същата цел беше преместена за 2020 г., но последните прогнози на МОН сочат участие от едва 2,7% вместо очакваните 5%. Провалът тук може да се търси не само в правителствените политики в сферата на ученето през целия живот, но и в общата нагласа на голяма част от българите, които продължават да разглеждат образованието и квалификацията като етап в живота си, а не като продължаващ процес. Може да звучи фрапиращо, но ако изключим колегите им в Малта, българските работещи са гражданите на ЕС, които са най-силно убедени в непреходността на своите умения, напук на данните за производителността на труда у нас. Едва 30% от работещите българи считат, че е много вероятно или умерено вероятно уменията им след 5 години да не отговарят на изискванията на пазара на труда. Средният дял за ЕС е 47%, а оптимизмът на българските работници ги нарежда не сред съседните ни страни от Централна и Източна Европа, където нивата са масово над 50%, а в компанията на Дания, Германия, Швеция, Австрия и Люксембург (виж изследването на Cedefop). Ниският дял на участието на населението в учене през целия живот далеч не е единственият качествен индикатор, по който пазарът на труда притеснително наподобява този преди и по време на кризата. Данните за развитието на пазара на труда в България през последните две десетилетия подсказват, че той е силно чувствителен на промените в икономическата конюнктура и че страда от редица структурни проблеми. Образователната структура на безработните лица е на практика аналогична с тази през 2009 и 2010 г., активните мерки на пазара на труда продължават да са насочени не към преквалификацията, а към субсидирането на работни места, а ако изключим някои облекчения за наемането на работници от трети страни, трудовото законодателство почти не е мръднало. Тази пролет Кодексът на труда навърши 32 години. Неяснотите продължават и по отношение на механизма за определяне на минималната работна заплата. Заявките на работодатели и синдикати за премахване на минималните осигурителни доходи и за въвеждането на механизъм за определяне на минимално заплащане по икономически дейности са освежаващи, но и те, както и редица други важни въпроси, останаха за наесен, въпреки че по въпросния механизъм се работи от години. Дори при постигането на някакво разбирателство обаче, реални промени няма да видим преди 2020 г., поне ако съдим по думите на министъра на труда и социалната политика Бисер Петков. Всичко това показва, че българският пазар на труда не може да се възползва максимално от благоприятната в момента икономическа конюнктура и остава в голяма степен изложен на същите рискове, които бяха налице в годините преди кризата. Добрите данни за заетостта и безработицата би трябвало да се използват като подходящ момент за вземане на важни решения, а не за тяхното „протакане”. Особено що се касае до образованието и преквалификацията като средство за намаляване на несъответствието в уменията, положителните резултати отнемат време.", "date": "2018.08.11", "title": "Как да преодолеем недостига на труд?"}
