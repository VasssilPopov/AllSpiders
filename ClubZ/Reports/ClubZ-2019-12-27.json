{"url": "https://clubz.bg/92282-haftar_tvyrdi_che_e_na_10_km_ot_centyra_na_tripoli_video", "text": "Силите на либийския бунтовнически лидер Халифа Хафтар съобщиха, че в петък са стигнали на 10 километра от центъра на столицата Триполи, която \n\tсе опитват да превземат. Това съобщава гръцкият всекидневник \"Катимерини\", позовавайки се на Македонската информационна агенция (МПА) и на германската ДПА. Турция се приближава към военна намеса в Либия Те цитират пресцентъра на Либийската национална армия (ЛНА), командвана от Хафтар, че тя е завзела ключови позиции в южните околности на Триполи, \n\tвключително международното летище, което не работи от 2014 г. и военна база. \"Либерасион\": Либия е новата граница на амбициите на Ердоган Силите на Хафтар твърдят, че вече и контролират пътя към летището, след като принудили опълчението, подкрепящо международното признатото Правителство на националното единство (ПНЕ) да се оттегли. Премиерът на ПНЕ Файез ал Сарадж постигна поразумение с Турция тя да прати  свои войски в негова подкрепа за защита на Триполи.  Ердоган е готов да прати войски в Либия. Против руснаците Вчера турският президент Реджеп Тайип Ердоган потвърди, че страната му е готова веднага да изпрати контингент, след като турският парламент ратифицира меморандум за военна помощ между Анкара и Триполи. Парламентът в Анкара ще гласува през януари закон за изпращането на войските, каза Ердоган. Турция е единствената страна в света, която е готова на дело да помогне на международно признатите власти в Либия. За Хафтар се бият судански и руски наемници. Той има и подкрепата на Саудитска Арабия, Египет, Обединените арабски емирства и Франция. Междувременно в туитър се появиха съобщения, цитиращи Хафтар да признава, че Франция \"е жертвала свои войници\" за неговите усилия да превземе Триполи, предоставила му е военна помощ и разузнавателни сведения.      Президентът на Русия Владимир Путин и държавният глава на Египет Абдел Фатах ас Сиси потвърдиха в телефонен разговор готовността си за координирани действия за стабилизиране на обстановката в Либия, съобщи пресслужбата на Кремъл, цитирана от ТАСС. \n\tИзтъкната беше важността на посредническите усилия на Германия и ООН в контекста на придвижване на политическия процес с участието на всички основни либийски страни. \n\tПресслужбата на Кремъл отбелязва също, че разговорът е бил по инициатива на египетската страна и в него либийската проблематика е била подробно обсъдена. \n\tДвамата лидери са засегнали и актуални теми на двустранното сътрудничество, включително реализацията на най-големия съвместен проект - строителството на първата в Египет АЕЦ \"Ел Дабаа\" и въпроси по възстановяването на въздушните връзки в пълен формат, отбелязва БТА. \"Либерасион\": Либия е новата граница на амбициите на Ердоган Ердоган е готов да прати войски в Либия. Против руснаците", "date": "2019.12.27", "title": "Хафтар твърди, че е на 10 км от центъра на Триполи (ВИДЕО)"}
{"url": "https://clubz.bg/92271-tajfun_ubi_28_dushi_na_filipinite", "text": "Двадесет и осем души загинаха при преминаването на тайфуна Фанфон над Филипините на Коледа, според нов доклад, обявен днес от властите, които се опасяват, че броят на жертвите може да се увеличи още, предаде Франс прес. Стихията премина с 200 км / ч от изток на запад пред островите в центъра на архипелага, някои от които са много туристически. Дванадесет души са обявени за изчезнали. Броят на загиналите се актуализира със закъснение поради прекъснати съобщения с по-отдалечените райони. Тайфунът помрачи коледните празници на десетки хиляди хора в архипелага, чието население е 80 на сто католическо. Много хора, живеещи близо до морето или в зоните на наводненияе, бяха принудени да напуснат домовете си, за да отпразнуват Коледа в центрове за евакуация. Полети на самолети и курсове на фериботи бяха отменени. Средно около двадесет тайфуна и тропически бури преминават над Филипините всяка година, причинявайки стотици смъртни случаи. В средата на декември силна тропическа буря в северната част на страната остави 13 жертви. \"Фанфон\", наречен във Филипините „Урсула“, беше 21-ят тайфун, който удари архипелага през 2019 г. Той следваше същата траектория като най-опустошителния регистриран в страната, след който имаше над 7 300 загинали и изчезнали през 2013 г. Phanfone напусна Филипините в четвъртък сутринта край Южнокитайско море, където вече до голяма степен бе загубил интензивността си в петък. \n\t ", "date": "2019.12.27", "title": "Тайфун уби 28 души на Филипините"}
{"url": "https://clubz.bg/92279-tom_hanks_stana_grycki_grajdanin", "text": "Холивудската звезда Том Ханкс получи днес гръцко граждантво, съобщи в. \"Катимерини\". Президентът Прокопис Павлопулос подписа указ за това, посочи изданието. Инициативата е на министър-председателя Кириакос Мицотакис. Ханкс е почитател на гръцката култура и често прекарва летните си ваканции в Гърция. Съпругата му Рита Уилсън е от гръцки произход, отбелязва вестникът. Би Ти Ви уточнява, че майка ѝ е е гъркиня,  произхождаща от днешна Албания. Баща ѝ, Алън Уилсън, е български мохамеданин, приел християнството.  Както други емигранти в САЩ той е приел фамилията Уилсън в почит към президента Удроу Уилсън (1914-1918 г.). Ханкс има къща на гръцкия остров Антипарос и твърди, че се чувства повече грък от гърците, защото съпругата му е продуцентка на популярната кинокомедия \"Моята голяма гръцка сватба\".", "date": "2019.12.27", "title": "Том Ханкс стана гръцки гражданин"}
{"url": "https://clubz.bg/92275-valeri_todorov_chastni_interesi_si_delqt_obshtestvenite_medii_sem_e_nekompetenten_video", "text": "Обществените медии са завзети от частни интереси, журналистите са допуснали политиците твърде близо до себе си, местата в регулаторние орган Съвет за електронни медии са поделени квотно между политическите партии и институциите, а компетентността на членовете му е съмнителна. Това са част от оценките на бившия директор на Българското национално радио Валери Тодоров в интервю за предаването \"Свободна зона\" по смятаната за близка до ГЕРБ телевизия \"Европа\" днес. Тодоров отпадна от списъка на кандидатите в конкурса за нов генерален директор на БНР, но той каза, че мотивите за критиката му са принципни, а не лични. Отделно той оспорва отстраняването си като правно необосновано. Валери Тодоров: Отстраняването ми от конкурса в БНР е тенденциозно Той добави че нито един от настоящите членове на съвета няма опит дори на средно мениджърско ниво в медиите. Седмина са кандидатите за генерален директор на БНР По думите му след началото на икономическата криза през 2008 година е започнало прегрупиране на икономическите интереси около медиите. Тодоров каза, че в момента в България \"нямаме разбиране за истинската журналистика\", че в много случаи тя е подменена с режисирани журналистически формати и че \"публиката трудно различава истинската журналистика от ток шоуто. Той добави, че много колеги \"са избрали да бъдат дворцови журналисти\", \"изкупуват се медии да се закрият или да бъдат уволнени от тях водещи журналисти. Миролюба Бенатова и Генка Шикерова са освободени от Нова тв Той се обяви за по-широка регулаторна рамка на обществените медии, за  обществени квоти в СЕМ и за възстановяване на социалния статус на журналистиката. Тодоров беше генерален директор на БНР от 2007 до 2013 година. Той беше отстранен от сегашния конкурс с мотива, че не е бил заличен като управител и съдружник в търговско дружество. Тодоров изтъква, че е прекратил участието си в дружеството своевременно и че е възможно вписването на това обстоятелство в Търговския регистър да се е забавило по различни причини.      Седмина са кандидатите за генерален директор на БНР Миролюба Бенатова и Генка Шикерова са освободени от Нова тв", "date": "2019.12.27", "title": "Валери Тодоров: Частни интереси си делят обществените медии, СЕМ е некомпетентен (ВИДЕО)"}
{"url": "https://clubz.bg/92278-gazprom_izplati_na_ukrajna_29_mlrd_po_reshenieto_na_mejdunaroden_arbitraj", "text": "Руският газов монопол \"Газпром\" е изплатил на Украйна обезщетение от 2,9 милиарда щатски долара, присъдено ѝ от международния арбитраж в Стокхолм, предаде ТАСС. Путин обеща да запази транзита на руски газ през Украйна Двете страни са в преговори за нов договор за доставка и транзит на руски газ през Украйна. Сегашният изтича на 31 декември т.г. \"С цел изпълнение на договореностите, постигнати в Минск на 20 декември, Газпром извърши плащане на 2,9 млрд. долара за \"Нафтогаз\" Украйна според решението на Арбитражния съд в Стокхолм в срок, предвиден в протокола от 20 декември\", уточни представител на \"Газпром\", цитиран от руската агенция. Преговорите между \"Газпром\" и \"Нафтогаз\" по договорите за транзит и доставка на руски газ за Украйна продължават от 2014 година. През февруари 2018 година Стокхолмският арбитраж задължи руската компания да изплати на украинската страна около 2,56 милиарда долара затова, че не е доставяла газ по транзитния договор. През лятото на 2018 година \"Нафтогаз\" започна процес за принудително събиране на тази сума от \"Газпром\" чрез замразяване на активите на руския холдинг в Швейцария, Великобритания и Холандия. Шведският апелативен съд в окръг Свеа спря изпълнението на решението на Стокхолмския арбитраж, въпреки че по-късно тази мярка беше отменена, припомни БТА. Компанията Нафтогаз Украйна потвърди днес, че е получила плащане от руския концерн Газпром за 2,9 млрд. долара съгласно решението на Стокхолмския арбитраж от 2018 година, предаде ТАСС, цитирана от БТА. \n\tУкраинската компания допълва, че по нейни изчисления общо е получила от Газпром по арбитражното дело за газов транзит 5 млрд. долара. \n\tСпоред Нафтогаз първата част от обезщетението на стойност 2,1 млрд. д. е получена под формата на газ, доставен от Газпром през 2014 година. Нафтогаз е отразил тази част в отчетите си за 2017 година и е заплатил съответните данъци и дивиденти в държавния бюджет за 2018 година, съобщава компанията във Фейсбук. \n\tДнешното плащане на Газпром включва погасяване на неизплатената по-рано част от присъденото обезщетение от 2,56 млрд. д. плюс лихвите, натрупани от момента на обявяване на решението на 28 февруари 2018 година, уточнява Нафтогаз. \n\tНафтогаз приветства признаването от руска страна на необходимостта да се изпълняват решенията на арбитража от 2017-2018 година и намерението й да продължи да транспортира газ до ЕС през територията на Украйна, се допълва в изявлението. \n\tСтраните продължават преговорите по условията на по-нататъшното сътрудничество след изтичането на действащия договор на 1 януари 2020 година, допълва Нафтогаз.", "date": "2019.12.27", "title": "\"Газпром\" изплати на Украйна $2,9 млрд. по решението на международен арбитраж"}
{"url": "https://clubz.bg/92280-erdogan_predstavi_pyrviq_turski_elektromobil", "text": "Турският президент Реджеп Тайип Ердоган представи прототип на първия електрически автомобил турско производство на церемония в град Гебзе, окръг Коджаели (Северозападна Турция), съобщава Анадолската агенция, цитирана от БТА. \"Днес ние сме свидетели на исторически ден на реализиране на една 60-годишна мечта на Турция\", каза Ердоган. \"Нашата мечта беше да имаме автомобил, произведен с национални технологии, който ще ни прослави в света\", заяви той и благодари на екипа от професионалисти, работил върху задачата. Ердоган каза, че над 100 турски инженери са работили за осъществяване на проекта. Турският президент заяви, че заводът ще бъде построен на терен на турската армия в района на Гемлик в окръг Бурса (Северозападна Турция). Ердоган подчерта, че Турция ще осуети всякакви опити да се попречи на производството на нейния автомобил. Турция направи пръв опит да произведе собствен автомобил през 1961 г., но автомобилът \"Деврим\" остана само на фаза прототип. \"Турция не е само пазар за нови технологии, но се превръща в страна, която ги развива, произвежда и изнася по целия свят\", каза Ердоган. Той обяви също, че е първият, който прави предварителна поръчка за новия автомобил. След церемонията Ердоган седна зад волана на единия от представените автомобили и извърши първо пробно шофиране. Двата прототипа, показани днес, са в червено и бяло - цветовете на турското знаме. Проектът за електрически автомобил е разработен от турския консорциум Инициативна група за автомобил на Турция /TOGG/, учреден през юни 2018 г. и обединяваща индустриалните гиганти Анадолу грубу, БеМеДже (BMC), Кьок грубу, Тюрксел, Зорлу грубу и Съюза на турските търговско промишлени палати и борси. Инвестицията в проекта ще бъде в размер на 22 милиарда лири (3,7 милиарда долара). Консорциумът съобщи, че производството ще започне през 2022 г. \"Volkswagen\" ускорява плановете си за производство на електромобили Заводът в окръг Бурса, на около 150 километра южно от Истанбул, се очаква да произвежда до 175 000 коли годишно, като в него ще бъдат заети над 4000 работници, според президентски указ, публикуван днес в турския Държавен вестник. Правителството предоставя терен, данъчни облекчения и гаранции за покупка на 30 000 коли до края на 2035 г., се казва в указа, съобщава ДПА. \n\tЕрдоган не обяви цената на новия автомобил. Няколко световни марки, включително \"Тойота\" и \"Хюндай\", вече произвеждат коли в Турция, като голяма част от тях се изнасят за Европа, включително Германия и Италия, отбелязва ДПА. Главният изпълнителен директор на TOGG Гюрджан Каракаш уточни, че изцяло електрическият автомобил се очаква да има двигател в две конфигурации - 200 конски сили или 400 конски сили, съобщава в.\"Хюриет дейли нюз\". Автомобилът ще може да измине до 500 километра без зареждане и ще има литиево-йонна батерия турско производство, която ще може да се зареди до 80 процента за по-малко от 30 минути, отбелязва в.\"Хюриет дейли нюз\".", "date": "2019.12.27", "title": "Ердоган представи първия турски електромобил"}
{"url": "https://clubz.bg/92281-izpylnitelite_na_severen_potok_2_mogat_da_izbegnat_us_sankciite_ako_sprat_rabota_do_20_qnuari", "text": "Изпълнителите на \"Северен поток-2\" могат да избегнат санкциите на САЩ, ако прекратят работа до 20 януари 2020 година - 30 дни от подписването от президента Доналд Тръмп на бюджета за отбрана, въвеждащ санкции срещу руски газопроводи. Това се казва в публикуваните днес от Държавния департамент пояснения към правилата на действие на американските ограничителни мерки, цитирани от ТАСС. Председателката на Европейската комисия Урсула фон дер Лайен разкритикува американското законодателство, предвиждащо санкции срещу компании, участващи в проекта \"Северен поток 2\", предаде ДПА. \n\tФон дер Лайен изрази позицията си в интервю за германското сп. \"Шпигел\". \n\tСлед построяването си \"Северен поток 2\" ще позволи на Русия значително да увеличи вноса на газ в Германия през Балтийско море. Противниците на проекта се опасяват, че той ще увеличи енергийната зависимост на Германия от Русия, като наред с това ще изложи на риск енергийните доставки за страните от Централна и Източна Европа, които тръбопроводът заобикаля. \n\tФон дер Лайен призна, че проектът има политическо измерение и че Еврокомисията трябва да защитава интересите на държавите членки от Източна Европа, отбелязва ДПА. \n\tОт друга страна, ЕК се противопоставя на санкциите срещу европейските компании, които участват в проекта, изтъкна Фон дер Лайен. БТА", "date": "2019.12.27", "title": "Изпълнителите на \"Северен поток-2\" могат да избeгнат US санкциите, ако спрат работа до 20 януари "}
{"url": "https://clubz.bg/92273-turciq_prashta_7_jurnalisti_ot_opozicionen_vestnik_v_zatvora", "text": "Турски съд в петък осъди днес на различни срокове затвор седем журналисти и други членове на редакцията на опозиционния вестник \"Сьозчу\" (Sozcu) по обвинение, че са подпомагали мрежа, за която Анкара твърди, че е организирала неуспешния опит за преврат през 2016 г., предаде Ройтерс. \"Сьозчу\", който отдавна е опора на светския елит в Турция, определи присъдата като \"черен знак\" в историята на свободния печат. Всички осем подсъдими, присъстващи на последното съдебно заседание, поискаха оправдателни присъди, посочва изданието. Китай и Турция водят по журналисти в затвора От опита за преврат през юли 2016 г., в който бяха убити около 250 души, Анкара се предприе репресии срещу заподозрени последователи на Фетхула Гюлен, живеещ в САЩ мюсюлмански богослов, когото президентът Реджеп Тайип Ердоган сочи като мозък и вдъхновител на неуспелия пуч. Изтъкнатите коментатори Емин Коласан и Неджати Дору, както и редакторите Мустафа Четин и Метин Йълмаз бяха осъдени за подпомагане на мрежата на \"гюленистите\". Всеки  от  тях получи по над три години затвор, предаде агенцията, цитирайки вестника. Съдът реши да оправдае видео журналистката Медиха Олгун и отложи решение на собственика на вестника Бурак Акбай, който бе съден задочно. За трите години след опита за преврат над 77 000 души са били в предварителния арест преди съдебен процес, а около 150 000 държавни служители, военни и други са уволнени или отстранени от работата си. Гюлен, някогашен близък съратник на Ердоган от ранните му ислямистки години, живее в изгнание в Пенсилвания от 1999 г. Богословът и неговите последователи отричат ​​всяко участие в преврата.", "date": "2019.12.27", "title": "Турция праща 7 журналисти от опозиционен вестник в затвора"}
{"url": "https://clubz.bg/92264-galyp_v_bylgariq_optimizmyt_se_uvelichava", "text": "В България общият оптимизъм за непосредственото бъдеще е по-висок спрямо предходни години. Това показват данни от анкетата \"В края на годината\" на световната Асоциация \"Галъп интернешънъл\". В последните няколко години може би донякъде укрепва и усещането за лично щастие, но остава много по-слабо. На фона на света, България е близо до средните стойности на оптимизъм, но когато става дума за лично щастие, продължаваме да сме в долната част на класацията. Затова и сме по-големи оптимисти от средния гражданин на Европейския съюз, но сме много по-нещастни. Докато общият оптимизъм зависи повече от конкретната ситуация в страната и е динамичен, усещането за лично щастие в годините не се променя особено.  В края на 2019 г. 32% от българите очакват 2020 г. да е по-добра от 2019 г. 22% – по-лоша, а 34% – същата. 12% не могат да отговорят. Така нетната стойност на оптимизма у нас (дялове на оптимисти минус дялове на песимисти) е 10 (32% минус 22%). През миналата година тази оценка беше отрицателна: -8. Преди две години беше 3. В края на 2016 г. пък беше -5, а в края на 2015 г. беше -1. Така очакванията сега всъщност се оказват най-оптимистичните на фона на последните няколко години. Вероятното обяснение е известната икономическа стабилизация и политическа предвидимост. България е близо до световната средна нетна стойност в индекса на надеждата от 13. На фона на страните от ЕС България стои по-оптимистично, но на фона на европейските страни извън ЕС – ние сме по-големи песимисти. И през тази година ЕС изглежда сравнително унило, в сравнение, например с развиващия се свят. И тук проличава, че не конкретното благосъстояние в една страна, а перспективите, както и актуалната политическа ситуация, са важният фактор. В края на 2019 г. 45% у нас декларират, че са щастливи или много щастливи, а 10% са нещастни или много нещастни. 40% са в „средата“ между щастие и нещастие, а останалите не могат да определят. Така нетната стойност на щастие минус нещастие е 35. В предходните години тази стойност се движеше така: 36 (преди две години), 33 (преди три години), 30 (преди четири), 16 (преди пет години). В последните години може би усещането за лично щастие плавно укрепва, но остава далеч от световната средна нетна стойност в индекса на щастието – която сега е 48 и в последните години се колебае около тези нива. Българите са по-нещастни и от средния европеец.    Хората, живеещи в Близкия изток, са преобладаващо песимистично настроени за идващата 2020 г. (52% от попитаните в този регион отговарят, че годината ще бъде по-лоша), докато тези, живеещи в Индия и Западна Азия, са преобладаващо оптимистично настроени. На ниво национални държави, сред най-оптимистично настроените по отношение на новата година са гражданите на страни като Перу, Албания, Нигерия, Казахстан, Армения и т.н. Това са страни, където дяловете на отговарящите, че годината ще е по-добра превишават с над 50 и дори над 60 пункта дяловете на отговарящите, че 2020 г. ще е по-лоша. Класацията на песимистите пък се оглавява от Ливан, Хонконг, Йордания, Италия и т.н. В Ливан, например, делът на песимистично отговарящите е с 71 пункта по-висок от дела на оптимистично отговарящите. Така нетната стойност на индекса на надеждата там (дял на оптимисти минус дяла на песимисти) е силно отрицателна: -71. Глобалният индекс на надеждата и отчаянието е силно повлиян от възрастта и нивото на завършено образование – по-младите хора (до 34-годишна възраст) и тези с по-високо образование са закономерно по-оптимистични. В това отношение религията изглежда не е решаващ фактор, с яркото изключение на хиндуистите, които са щастливи по природа естеството и на религиозната си философия. След Близкия изток, най-песимистичният регион е Западна Европа (докато европейските страни извън ЕС са почти два пъти по-оптимистични от западноевропейците). Американците пък са значително по-уверени от руснаците в очакванията си за по-добра нова година. От десетилетия световната Асоциация „Галъп интернешънъл“ измерва възприятията и за лично щастие. През последните няколко години обикновено един на всеки двама жители на планетата твърди, че е много или в определена степен щастлив. Резултатите от тази година не са изключение. Първите пет държави според глобалния индекс на щастието са Колумбия (нетна стойност 88 – дял на щастливи и много щастливи минус дял на нещастни и много нещастни), Индонезия (нетна стойност 86), Еквадор (нетна стойност 8) и Казахстан (нетна стойност 83), следвани от Нигерия и Филипините (нетна стойност 78 и за двете държави). Най-малко щастливите страни по света са Йордания (-38 нетна стойност), Ливан (-15 нетна стойност), Сирия (-7 нетна стойност), следвани от Хонконг и Ирак (-5 нетна стойност и за двете държави). Следва да се напомни, че много от тези държави преживяха и значителни протести в хода на 2019 г. Сравнение с предишни години показва, че сега значително по-малко хора в Русия, Хонконг, Ливан и Мексико декларират щастие, докато определящите се като щастливи силно увеличават своите дялове, например силно в Азербайджан, Еквадор, Украйна и Румъния.", "date": "2019.12.27", "title": "\"Галъп\": В България оптимизмът се увеличава"}
{"url": "https://clubz.bg/92255-drugite_sa_samo_na_dumi_nqma_sfera_v_koqto_da_sa_bili_po_dobri_ot_nas", "text": "Министрите се отчетоха пред премиера Бойко Борисов за свършеното през годината. На днешното правителствено заседание премиерът им каза в рамките на по три минути да отчетат какво са свършили техните ведомства. \"До три минути времето за реклама\", пошегува се Борисов. Докладите обаче продължиха около 2 часа. Заседанието започна с отчет на вицепремиера и министър на външните работи Екатерина Захариева. Тя посочи грижите, които нейното ведомство полага за нашите сънародници в чужбина за издаването на личните им документи, за нови консулства и знакови посещения в чужбина, както и за помощта за българите които живеят във Великобритания. Работим с толкова служители, колкото са били, когато нашите сънародници извън страната са били 70 000, посочи Захариева. Според нея България не е в Шенген зарди вътрешнополитически натиск в част от страните от ЕС. Захариева изтъкна, че страната ни не е консуматор на сигурност, а съюзник в НАТО. Тя е доволна от високите посещения у нас, като изтъкна визитата на папата. Похвали и визитите на Бойко Борисов в чужбина и срещата му с Доналд Тръмп. Отчет направи и вицепремиерът Томислав Дончев Той посочи, че България няма загубено европейско финансиране, договорени са 80 процента от финансовия ресурс по оперативните програми и имаме прозрачна система за управление на тези пари. Вицепремиерът Марияна Николова, отчете работата си по киберсигурността. През тази година се работи по проект по единен модел за осигуряване на административни услуги - през него се правят 380 електронни услуги за гражданите и бизнеса, каза вицепремиерът. Увеличава се броят на младите българи които избират да се върнат в страната, миналата година са се върнали 16 000 хиляди, през 2017 година те са били 13 000 а преди осем години - 5000, каза Николова. През тази година беше сключен договор за нови изтребители, придобихме на-модерния самолет на Балканите, каза в своя отчет вицепремиерът и министър на отбраната Красимир Каракачанов. Работим и по другите проекти за модернизация на армията, за трета поредна година се увеличават доходите на военните. Обърна се тенденцията и броят на военнослужещите се увеличава. До началото но декември броят на военните се увеличава с 320 души, като до края на годината ще са 400, каза Каракачанов. Беше възстановено и военновъздушното училище. Това, което се случи през тази година в областта на отбраната, не се е случвало през последните 30 години, каза още министърът на отбраната. Министърът на финансите Владислав Горанов посочи, че до началото на април 2020 година България може да се присъедини към валутния механизъм ЕРМ2, намалява сивата икономика, имаме най-ниската контрабанда на цигари в ЕС, увеличават се и приходите в консолидираната фискална програма, добави той, Младен Маринов, министър на вътрешните работи посочи че намалява броят на убийствата и на грабежите, а разкриваемостта се увеличава. Намалява контрабандата, организацията на изборите през миналата година мина нормално, посочи той. Транспортният министър Росен Желязков отчете, че са направени редица ключови проекти, които са важни за сектора, сред които е концесията на летище София. Социалният министър Деница Сачева се похвали с ръст на минималната заплата, както и със спадащата безработица. Приоритет за МТСП догодина е качеството на работната сила. Сачева е доволна от върнатите в училище деца. 1519 са децата, които са останали в семействата си, а са били заплашени от изоставяне. Спортният министър Красен Кралев е доволен от включването на младите хора и от започналите реформи в сектора. Доволен е от инвестициите в спортната инфраструктура. В сектор образование акцент е ръстът на учителските заплати. Ще бъде намалена административната тежест в сектора. Държавата ще инвестира 25 милиона лева за задържане на децата в училище. Премиерът се скара, че висшето образование бълва пиари, политолози и социолози, а няма хора в производството. Борисов се дразни от думата \"схеми\" и иска министрите да използват друга дума. Толкова много неща са направени, че за образованието може да се говори час, каза премиерът. Министърът на туризма Николина Ангелова отчете над осем милиона туристи, посетили страната ни. 34% е ръстът от международни нощувки. 145 са договорите за концесия и наем на плажове. И в този сектор намалявала административната тежест. Бойко Борисов заръча да се рекламира археологията ни. Уникални неща се разкриват, финансираме ги, отчете той. Правосъдният министър Данаил Кирилов отчете отпадналия механизъм за сътрудничество и оценка. Благодаря за политическата воля, обърна се той към министър-председателя, отчитайки приноса му с комуникацията с президента на ЕК. Той благодари и за извънредното заседание, на което бе взето решение за надзор над главния прокурор. Енергийният министър Теменужка Петкова посочи, че 2019 г. е била важна за енергетиката ни. Тя отчете работата по \"Балкански поток\". Първите 11 километра от проекта са въведени в експлоатация. Продължава работата по заваряване на тръби, изтъкна Петкова. Тя благодари на Бойко Борисов за финансовата подкрепа за газопровода с Гърция. Петкова отчете и напредъка по проекта за втората ядрена централа. Работим на пълни обороти, отчете премиерът. Бойко Борисов каза, че \"Южен поток\" е спрян заради корупция. Екоминистърът Нено Димов похвали успеха в сферата на отпадъците и изграждането на инсталации. Той подчерта инвестициите във ВиК сектора. Земеделският министър Десислава Танева посочи, че приключване годината с 42 регистрирани огнища на африканската чума. Сега е ловният сезон и дружинките извършват дейност по депопулация на дива свиня. 51 държави в света са засегнати от чумата по свинете. Над 6 милиона прасета са унищожени. Регионалният министър Петя Аврамова похвали пътните проекти. АМ \"Струма\" е страхотен обект, възхити се Бойко Борисов. Иначе годината била напрегната по отношение на пътното строителство. Премиерът разпореди последната част на Южната дъга да бъде готова догодина. Петък и събота там е ад, каза Борисов. Той разказа за вчерашната си среща с \"героя на социалистическия труд\", който продължава да строи. Сега ще го направим герой на капиталистическия труд, заяви Бойко Борисов. Това ми е като психотерапия, каза премиерът. Бойко Борисов иска да бъде изненадан с предсрочно въвеждане на тол системата и поиска тя да заработи през януари. Според него очаквано е да има недоволство от ТОЛ системата, но стартирането й е задължително. Министърът на културата Боил Банов също отчете постиженията в сферата и подкрепата за изкуствата. Много неща се откриват, доволен е той от археологическите разкопки. Предизвикателство било как те да се консервират. Здравният министър Кирил Ананиев е доволен от вложенията в медицинска апаратура. Модернизираме материално-техническата база в болниците, каза още той. Премиерът Бойко Борисов настоя министърът да обясни, че се увеличават заплатите на медицинския персонал. Ананиев смята, че се повтори модерна и високо оборудвана детска педиатрична клиника. Здравният министър вярва, че с кампанията за донорството е променена нагласата на обществото. Създадохме условия за лечение на хора с редки заболявания, доволен е министърът. Бойко Борисов каза, че най-много време дал на Кирил Ананиев. Министърът пък се похвали и със средствата за нови линейки. Виждате колко неща са свършени и колко много предизвикателства и пропуски сме направили. Това заключи премиерът Бойко Борисов.Той отбеляза, че българите два пъти са показали доверието си към управляващите и на евроизборите, и на местните избори. И допълни: Борисов предложи да се обсъди идеята ВиК дружествата да се обединят в едно държавно дружество, за да може по-добре да се контролира инфраструктурата и да се правят ремонти и рехабилитация на водопроводната мрежа. Накрая министър-председателят се обърна към операторите, които два часа без прекъсване снимаха отчета на кабинета.    ", "date": "2019.12.27", "title": "\"Другите са само на думи... няма сфера, в която да са били по-добри от нас\""}
{"url": "https://clubz.bg/92243-izvyn_zakona_no_zakonno", "text": "МБАЛ „Д-р Стойчо Христов“ в Севлиево, която е сто процента общинска собственост, се ръководи от нелегитимен управител – д-р Пламен Цеков. Това установява справка в нормативната уредба за възлагане управлението на държавни и общински лечебни заведения у нас. От формална гледна точка обаче Цеков е легитимен, защото има решение за назначаването му, взето от местния Общински съвет и той е вписан в Търговския регистър. Поредният абсурд в абсурдната ни система на здравеопазване. През септември 2018 г. Окръжна прокуратура – Габрово, се самосезира по случая Пламен Цеков и възложи разследване на фактите и обстоятелствата, при които се ръководи севлиевската общинска болница. Бившият управител на Здравната каса и председател на здравната комисия в Народното събрание Пламен Цеков от четири години е управител на общинската болница в Севлиево. Назначен е след решение на Общинския съвет в града, а договорът му за управление е от 5 май 2015 г. и е сключен до избиране на управител чрез конкурс, но за не повече от 90 дни от влизане на договора в сила. Оттогава са обявени два конкурса за избор на управител, като Цеков не се е явил на нито един от тях. Срокът от 90 дни също отдавна е изтекъл. \n\tЛегитимен управител ли е тогава Цеков на единствената болница в града, в която само за последните пет години Общинският съвет на Севлиево е налял близо 3 млн. лв., с които да бъде „съживена“? Два нормативни акта уреждат назначаването на управители на болници с общинско или държавно участие. Единият е Законът за лечебните заведения. В него се казва, че „управителите на държавни и общински лечебни заведения за болнична помощ се определят от собственика след конкурс за срок от три години. Условията и редът за провеждане на конкурса се определят с наредба на министъра на здравеопазването“. Справка с текста на наредбата, влязла в сила през2000г., показва, че според преходните и зключителните є разпоредби договор за възлагане на управлението на лечебно заведение може да бъде сключен за срок до провеждане на конкурс, но не повече от 90 дни. \n\tТези два текста категорично доказват, че д-р Пламен Цеков е с изтекъл лимит на правомощия да ръководи болницата в Севлиево. В действителност обаче той е легитимен управител, защото е вписан в Търговския регистър, а от датата на вписването му до момента не е настъпила промяна в обстоятелствата. Друго оправдание за легитимността му е, че за избирането му има решение на Общинския съвет в Севлиево. „Управлението на едно дружество е строго формална и отговорна дейност, поради която едноличният собственик на капитала пряко следи за правилното ѝ осъществяване, както и за срока на действие на договора за управление, сключен с управителя“, каза председателят на Общинския съвет Здравка Лалева (2015–2019) в отговор на въпроса легитимен управител ли е Пламен Цеков. От обяснението ѝ обаче не става ясно как съветниците следят за спазване на сроковете, след като е очевидно, че времето, в което Цеков може да управлява, е изтекло през есента на 2015 г. Лалева има основание да отговаря по този начин. Защото се оказва, че в България няма институция, която да следи за спазването на нормативната уредба при назначаване на управители на общински болници. Единственият оторизиран да взема решения за назначаване и освобождаване е собственикът, т.е. Общинският съвет, а както стана ясно, той е взел законно решение, чиито законни срокове са изтекли, но какво от това? „Министерството на здравеопазването не контролира управлението на общинските лечебни заведения за болнична помощ, тъй като едноличен собственик на капитала в тях е съответната община, която в това качество има правомощия за контрол върху управлението на дружеството“, отговориха от Министерството на здравеопазването, помолени да коментират казуса. \n\tЗдравната каса също не контролира управлението на общинските лечебни заведения, въпреки че сключват договори с управителите им за разходване на публични средства. „Трудовоправните и приравнени към тях отношения между изпълнителите на медицинска помощ и наетите от тях лица не са предмет на Националния рамков договор“, гласи официалната позиция на Касата. Иначе казано, налице е законно положение, чието спазване е вменено единствено на съответния общински съвет. Ако той нарушава закона, няма кой да поеме отговорност, защото става дума за колективен орган, а според българското законодателство отговорността, административна или наказателна, е лична. Така д-р Пламен Цеков се оказва легитимен управител и като такъв има право да подписва документацията на лечебното заведение и според Здравка Лалева „да носи отговорност пред едноличния собственик на капитала“. Пак според нея така се осъществява пряк контрол върху действията му. Само че Лалева забравя обстоятелството, че Цеков очевидно не желае да ръководи болницата. Иначе защо не се явява на обявените конкурси, след като е пределно ясно, че се ползва с благоразположението на управляващите. И още нещо пропуска Лалева – ръководеният от нея орган досега не е поискал промяна в управлението на болницата. Вероятно защото положението е удобно, иначе няма обяснение за безспорното закононарушение. Като става дума за контрол върху действията на Пламен Цеков, съмнително е, че Община Севлиево и Общинският съвет са добри стопани. По време на двата му управленски мандата той взема кардинални решения за общинската многопрофилна болница, някои от които странни. Като например подмяната на начина за отопление на сградата от природен газ на дървени пелети в първия изцяло газифициран град в България. За целта е купен нов котел, за чието инсталиране се наложи ремонт на котелното помещение в болницата. Запознати твърдят, че за този ремонт са събаряни носещи стени на сградата, но проверка установи, че архитектът на община Севлиево не е издавал строително разрешение за ремонта. А от ДНСК не контролират какво се прави в общинска сграда, уточниха оттам. Дали това решение на Цеков е целесъобразно, е отделен въпрос. Според пациенти от втори етаж нагоре в пететажната болница е студено, а през зимата, за да не мръзнат, услужливи медицински сестри ги съветвали да си носят печки от дома. Неофициално се говори още, че в отоплителния сезон загубите от промяната на вида отопление стигали до 200 лв. на ден. Факт е, че предложението за промяна на начина на отопление получи подкрепата на Общинския съвет, а откакто то е осъществено, никой от общинските съветници не е поискал информация за икономическия ефект от промяната. По-малко от година след като стана управител, Пламен Цеков поиска от съветниците да одобрят продажбата на болнични парцели, от която се очакваше в празната болнична каса да влязат малко над 300 хил. лв. По същото време Цеков поиска и цялата собственост на болницата – сгради, коли, компютри, машини и апаратура, да бъде прехвърлена на община Севлиево, след което общината да я отдаде отново на болницата за ползване и управление. Официалното му обяснение бе, че така ще се улесни кандидатстването по проекти с европейско финансиране. Премълчаното – да се предотвратят евентуални претенции към имуществото на болницата, която има дългове за стотици хиляди левове, от страна на кредиторите ѝ. Така става ясно, че Цеков получава от Общинския съвет в Севлиево всичко, което пожелае. Поиска кредит от 600 хил. лв., но не се намери банка, която да отпусне заем на потъналото в дългове лечебно заведение. Съветниците решиха общината да обезпечи кредита със свои имоти. След това Цеков поиска одобрение за друг кредит, от 1 млн. лв., за да се разплати с доставчици. Той също беше позволен. Поиска да му върнат част от имотите, които сам настоя да бъдат прехвърлени на общината, защото щял да започва клинични проучвания. \n\tЗакри очното отделение на болницата в Севлиево – едно от най-работещите, и никой не разбра какво стана с оборудването и апаратурата му. В болничните коридори тихо се говори, че ръководният екип на болницата идва от Лом, откъдето е и самият Цеков. Водел си главен счетоводител и икономисти, които престоявали в Севлиево няколко дни в месеца. Най-напред отсядали в хотел, но напоследък в обособена хотелска част в болницата. Лесно е да се предположи, че тези разходи също са за сметка на потъналата в дългове болница. \n\tПоследното нововъведение на Пламен Цеков е договор с частна клиника за ендопротезиране от Плевен, който не е обсъждан в Общинския съвет. Разпределението на приходите по клиничната пътека е 70% за частната клиника и 30% за болницата. Д-р Цеков отказва да потвръди дали това е действителното разпределение, тъй като „става дума за сделка между две предприятия“. Той обаче удобно пропуска обстоятелството, че едното от тях е 100% общинско, а като негов, макар и временен управител той дължи отговори на всички въпроси за управлението на публичния ресурс, с който се разпорежда. Всъщност Цеков добре знае, че може да мълчи, тъй като в Севлиево никой не иска от него да отговаря. Д-р Пламен Цеков е от Лом. По времето, когато кметът на Севлиево Иван Иванов е народен представител от ГЕРБ, Цеков е депутат от същата група. Запознати твърдят, че по това време между двамата се зародило приятелство, което вероятно е в основата на идването на Цеков в Севлиево. Дотогава той се сдоби на два пъти със скандална известност. Като заместник-председател на здравната комисия в парламента бе освободен заради внесена от него лобистка поправка в Закона за наркотичните вещества, с която се легализира рекламата им. По-късно бе номиниран от ГЕРБ за поста шеф на Националната здравноосигурителна каса. Като управител на НЗОК Цеков бе обвиняван в неефективно харчене бюджета на касата, което провокира недоволство сред лекари и пациентски организации, които излязоха на протeст и поискаха да освободи поста. Въпреки че дълго упортства, в крайна сметка Пламен Цеков бе принуден да подаде оставка. Така се озова начело на общинската болница в Севлиево. А управлението му е белязано от противоречия, които не би трябвало да изненадват, щом в България понятията законно и незаконно се оказват относителни. През септември 2018 г. Окръжна прокуратура Габрово се самосезира по случая Пламен Цеков и възложи разследване на фактите и обстоятелствата, при които се ръководи севлиевската общинска болница.", "date": "2019.12.27", "title": "Извън закона, но законно"}
{"url": "https://clubz.bg/92259-ruskata_cyrkva_kysa_s_aleksandrijskiq_patriarh", "text": "Руската православна църква (РПЦ) обяви, че прекъсва връзките си с православния патриарх на Александрия и цяла Африка Теодор Втори, който призна новата Украинска православна църква, независима от Москва, предаде Франс прес, цитирана от БТА. \n\tСветият синод на РПЦ реши, че вече е \"невъзможно\" да споменава името на патриарх Теодор Втори в молитвите си и да участва в общи молитви и тайнства, се казва в изявление, публикувано на сайта след вчерашното заседание на синода. В него се порицава \"личното решение\" на патриарха да \"признае украинските схизматици\" и се подчертава, че то не е било подкрепено от Светия синод на Александрия и одобрено от архиепископите. \n\tСветият синод на РПЦ изразява \"дълбока тъга\" от решението на патриарх Теодор Втори да признае украинската православна църква. Руската православна църква ще продължи да поддържа връзки с александрийските архиепископи, които не са подкрепили създаването на независима Украинска православна църква. \n\tДейността на александрийската енория в Москва ще бъде прекратена, а руските енории в Африка вече няма да признават върховенството на Александрийската патриаршия. Вместо това те вече ще се подчиняват на руския патриарх Кирил, реши синодът на РПЦ.", "date": "2019.12.27", "title": "Руската църква къса с александрийския патриарх"}
{"url": "https://clubz.bg/92262-siriq_nadiga_li_se_nova_bejanska_vylna", "text": "Над 235 000 сирийци са избягали от домовете си през последните две седмици заради засилването на боевете и бомбардировките на правителствените сили и руските им съюзници в провинция Идлиб, предаде днес Франс прес, като се позова на комюнике на ООН. Това масово разселване от 12 до 25 декември е засегнало предимно северозападния град Марат ал Нуман и неговите околности. Градът е \"почти опразнен\" и неговите жители са тръгнали на север, добави световната организация. Повечето от разселените са избягали на север към градовете Ариха, Саракеб и Идлиб, или към вече пренаселените лагери по границата с Турция, а някои се местят в райони, контролирани от протурски бунтовници, северно от Алепо, съобщиха от ООН. Кореспонденти на Франс прес в района на Идлиб съобщиха за много дълги колони от превозни средства, натоварени с лични вещи, често набързо изнесени от домовете. Режимът на президента Башара Асад, който сега контролира над 70 процента от територията на страната, многократно е казвал, че е решен да си върне Идлиб. Сирийската армия и съюзниците ѝ, руските военни, извършиха голяма офанзива там между април и август, довела до смъртта на хиляда цивилни, според Сирийската обсерватория за правата на човека, прокуждайки от родните им места 400 000 души според ООН. Близо три милиона души живеят в района на Идлиб, състоящ се от голяма част от едноименната провинция и сегменти от съседните провинции Алепо и Латакия. Тя е доминирана от джихадисти от групата \"Хаят тахрир ал Шам\".", "date": "2019.12.27", "title": "Сирия: надига ли се нова бежанска вълна?"}
{"url": "https://clubz.bg/92261-geshev_vze_na_specialen_nadzor_razsledvaneto_za_vodnata_kriza", "text": "Образувани са досъдебни производства в Специализираната прокуратура и в Окръжна прокуратура - Перник заради кризата с питейна вода. Това съобщиха от държавното обвинение. По разпореждане на главния прокурор Иван Гешев разследванията са взети на специален надзор. Перник: вода няма, Струма - отровена Ето какво се казва в съобщението на прокуратурата:", "date": "2019.12.27", "title": "Гешев взе на специален надзор разследването за водната криза"}
{"url": "https://clubz.bg/92263-stolichna_obshtina_instalira_22_senzora_za_chistotata_na_vyzduha", "text": "Двадесет и два интелигентни сензора, които отчитат вредните вещества във въздуха, са активни в София и данните от тях са достъпни от днес. Това съобщи днес на пресконференция в Столична община зам-кметицата Йоана Христова. В София днес - осем акта за замърсяване на въздуха Специален екип е работил върху разполагането на сензорите в София, в рамките на Околовръстния път, наблягайки на зоните с висока концентрация на хора и все пак стремейки се те да са равномерно разпределени в града. Това обаче няма да стане веднага - сензорите трябва да работят поне четири сезона, за да може информацията от тях да е напълно достоверна. Освен да засичат вредните вещества във въздуха, те ще са способни на машинно самообучение да реагират по-добре на ключови промени в атмосферата. Част от сензорите са разположени в близост до автоматичните системи на Изпълнителната агенция по околна среда, като целта е да се намери еквивалентност между тях. Съдът на ЕС: Управляващи може да бъдат и арестувани заради мръсен въздух Сензорите са финансирани по проект на Столична община заедно с градовете Солун, Никозия, Тирана и Охрид по програма \"Балкани-Средиземно море\", като за момента активни са само сензорите в София и Охрид. СО обаче ще се стреми системата да продължи да действа след края на проекта. Данните от сензорите са достъпни на Open Data платформа на адрес  . На него гражданите могат да следят почасовите стойности на фини прахови частици, азотен диоксид, озон, въглероден окис и серен диоксид, както и температура, влажност и налягане. Системата е разработена с помощта на специалисти от \"Телерик\". Те обясниха, че станциите са напълно автономни и лесни за обслужване. Сензорите ще се сменят на 12 месеца, могат и да се надграждат в бъдеще, например с добавяне на датчици за шумово замърсяване. На въпрос защо по време на празничните дни, въпреки продължаващото ползване на въглища за отопление в някои части на София, въздухът е значително по-чист, Христова обясни, че това е само един от факторите за замърсяване на атмосферата. На въпрос дали могат да бъдат манипулирани данните от сензорите, тя отбеляза, че подобен въпрос не бил задаван на гражданските организации, поставили подобни сензори в града (всъщност са задавани многократно) и че общината не може да си позволи да лъже гражданите. Съдът на ЕС: Управляващи може да бъдат и арестувани заради мръсен въздух", "date": "2019.12.27", "title": "Столична община инсталира 22 сензора за чистотата на въздуха"}
{"url": "https://clubz.bg/92269-gorski_pojari_zastrashavat_vodosnabdqvaneto_na_sidni", "text": "Австралийските власти съобщиха днес, че са съсредоточени върху защитата на водни централи, помпени станции, тръби и друга инфраструктура от интензивни пожари около Сидни, най-големият град в страната. Предполага се, че температурите в щата Нов Южен Уелс ще се насочат обратно към 40 градуса по Целзий в началото на следващата седмица, като подклаждат пожари близо до язовир Уоррагамба, който осигурява вода на около 80 на сто от 5-те милиона жители на Сидни. Язовирът е разположен на 65 км западно от Сидни и събира вода, изваща от планините. Той е пълен до 44,8 процента от капацитета си. Нивото му е спаднало заради големите суши, които сполетяха Източна Австралия през последните години. В горските пожари загинаха осем души, включително и двама огнеборци.", "date": "2019.12.27", "title": "Горски пожари застрашават водоснабдяването на Сидни"}
{"url": "https://clubz.bg/92272-fon_der_lajen_2020_g_nqma_da_stigne_za_nova_tyrgovska_sdelka_s_uk", "text": "На Европейският съюз може да се наложи да удължи срока за разговори за нови търговски отношения с Великобритания, заяви председателката на Европейската комисия Урсула фон дер Лейен пред френския всекидневник \"Лез Еко) (Les Echos) в интервю, публикувано днес. Британският парламент одобри закона за Брекзит на първо четене Тя заяви, че и двете страни трябва сериозно да помислят дали има достатъчно време за договаряне на нова търговска сделка и да изработят споразумения по редица други въпроси. Великобритания определи декември 2020 г. за краен срок за постигане на нова търговска сделка с ЕС, залагайки, че така ще засили натиска върху ЕС да бъде по-отстъпчив . Но фон дер Лийен каза по-рано този месец, че този период е „изключително кратък“, за да се обсъждат не само търговските въпроси, но и образованието, транспорта, рибарството и други въпроси.", "date": "2019.12.27", "title": "Фон дер Лайен: 2020 г. няма да стигне за нова търговска сделка с UK"}
{"url": "https://clubz.bg/92268-i_italiq_shte_oblaga_digitalnite_prihodi_na_tehnologichnite_giganti", "text": "Италианското правителство на премиера Джузепе Конте смята да въведе нов данък, насочен към някои от най-големите технологични компании, създадени в САЩ, но опериращи и Европа, пише днес \"Уолстрийт джърнъл\".  Ако Рим се реши окончателно на тази крачка, то той ще последва вече взетото решение на своите съседи от Франция, които налагат 3% данък върхи част от дигиталните приходи на компании с над 750 млн. евро световни приходи. Според информацията на американското издание, Италия смята да предложи същите ставки на своя данък, като важно уточнение е, че от тези 750 млн. евро поне 5,5 млн. евро трябва да са спечелени в Италия.  Според повечето анализатори един такъв ход обаче само би засилил търговското напрежение между САЩ и Европа. Към този момент Белия дом не е реагирал на намеренията на Италия, но вероятно ще го направи, имайки предвид, че малко след като Франция въведе своя данък президентът Доналд Тръмп предложи увеличение със 100% на митата върху някои от френските вносни стоки в САЩ. 12 държави спряха директива на ЕС, която щеше да разкрие колко данъци плащат най-големите компании Втори сме по най-ниски данъци в Европа Освен това едноличните решения на Франция и Италия подкопават надеждата за общо законодателство, което да регулира въпроса. Според повечето европейски държави, а и не само европейски, щатските технологични гиганти плащат твърде малко данък на местата, където реално имат потребители.  Очакванията са, че скоро към Франция и Италия ще се присъединят и Великобритания и Канада. Само преди месец ЕС направи опит да въведе някаква регламентация за общо облагане на гигантите в рамките на съюза, но  12 държави, начело с Ирландия - блокираха процеса.  Всички държави, които вече са въвели или се очаква да въведат подобно законодателство обаче са категорични, че ако Организацията за икономическо сътрудничество и развитие (ОИСР) постигне общо решение, те ще отменят националните си закони по темата.  Втори сме по най-ниски данъци в Европа", "date": "2019.12.27", "title": "И Италия ще облага дигиталните приходи на технологичните гиганти"}
{"url": "https://clubz.bg/92270-volkswagen_uskorqva_planovete_si_za_proizvodstvo_na_elektromobili", "text": "\"Фолксваген\" (Volkswagen Group) ускорява плановете си за производство и продажба на електромобили, предаде ДПА, цитирана от БТА. Германският автомобилостроител иска да достигне целта си за производство на 1 милион електромобила до края на 2023 година, две години по-рано от обявената преди цел, съобщи компанията. До 2025 година \"Фолксваген\" ще се стреми да произведе 1,5 милиона автомобила от изцяло електрическата си линия АйДи (ID). Производството на АйДи.3 (ID.3) започна през ноември в Цвикау, южно от Лайпциг. Това е първото масово производство на електромобил на \"Фолксваген\" и ще бъде основата за бъдещите модели. \"Фолксваген\" се стреми да стане световен лидер при електромобилите, но се сблъсква с остра конкуренция от други производители, които навлязоха по-рано в този сегмент, като американската компания \"Тесла\" (Tesla). \"Фолксваген\" ще инвестира 11 милиарда евро до 2024 година в разработването на електромобили за основната си марка и около 33 милиарда евро за останалите марки от групата. Германската прокуратура нахлу в офиси на \"Фолксваген\" Брюксел започва проверка на сделката между „Фолксваген“ и Турция Междувременно именно американският пионер в технологията \"Тесла\" обяви, че ще достави първите си автомобили, които са произведение в Китай - на 30 декември тази година. Колите от моделите - Model 3, са направени в завода в Шанхай. Датата за доставка 30 декември означава, че заводът е започнал доставки само 357 дни след началото на строителството на фабриката, което ще отбележи нов рекорд за световните автомобилостроители в Китай. Колите, произведени в Китай, струват 355 800 юана (50 000 долара) преди получаването на субсидия. \"Тесла\" заяви, че иска да започне доставките преди китайската Нова година, чието начало е на 25 януари. Заводът е в основата на амбицията на компанията да увеличи печалбите си на най-големия автомобилен пазар в света и да избегне по-високите мита, наложени върху внасяните от САЩ автомобили. Компанията също така строи сервизни центрове и зарядни станции в Китай, за да гарантира на клиентите стандартизирани услуги след покупката. \n\tКитайското правителство също подкрепя завода на \"Тесла\" - първия автомобилен завод в Китай, който е напълно чуждестранна собственост. Министерството на промишлеността и информационните технологии в петък съобщи, че е прибавило произведения в Китай Модел 3 в списъка с автомобили с нови енергийни източници, които не се облагат с данък покупка. Брюксел започва проверка на сделката между „Фолксваген“ и Турция", "date": "2019.12.27", "title": "\"Volkswagen\" ускорява плановете си за производство на електромобили"}
{"url": "https://clubz.bg/92266-vijte_kak_tovaren_korab_se_udrq_v_brega_na_bosfora", "text": "Няма съобщения за жертви, след като товарен кораб, плаващ под либерийски флаг се удари в брега на Босфора в Истанбул днес, предадоха китайската агенция Синхуа и турският всекидневник \"Сабах\". Те цитираха властите, че движението през протока не е прекъснато.     Инцидентът е станал близо до квартала Румели хисар в европейската страна на града, след като корабът на име Songa Iridium е сигнализирал за повреда на машината, се казва в писменото съобщение на губернатора на Истанбул. След инцидента три кораба безопасно са преминали през Босфора, но един танкер е трябвало да хвърли котва, а преминаването му е спряно, се казва в съобщението.     Трафикът по Босфора няма да бъде прекъснат, съобщи телевизионният канал НТВ, позовавайки се на Министерството на транспорта и инфраструктурата. Си Ен Ен предаде, че контейнеровозът е плавал от Черно към Мраморно море. Тридесеткилометровият Босфор е сред най-натоварените водни пътища в света с голям брой на транзитно преминаващи плавателни съдове.", "date": "2019.12.27", "title": "Вижте как товарен кораб се удря в брега на  Босфора"}
{"url": "https://clubz.bg/92260-17_000_hakeri_se_sybraha_na_kongres_v_lajpcig", "text": "В Лайпциг тази сутрин започна 36-ият конгрес на хакерите. Хиляди компютърни специалисти участват в събитието, като основната тема на тазгодишния форум е сигурността на компютърните системи. От страна на германското правителство в конгреса участва държавния секретар по защита на данните ан гражданите Улрих Келбер. 17 000 участници са записани в конгреса тази година, който традиционно се организира от „Компютърен клуб Хаос“. Експерти от Техническия университет в Берлин ще представят своите решения за сигурността на облаците за съхраняване на данни, както и изследването си на различни компютърни процесори и тяхната защита. Основен проблем в сигурността при съхраняването на данни в така наречения облак е достъпът на фирмите, модериращи тези данни до тях. За да се осигури пълна защита на данните на потребителите, производители на чипове ще демонстрират последно поколение на продуктите си, които шифроват данните, така че дори фирмите, собственици на облаци за съхраняване на данни няма да имат достъп до тях. Това е и най-големият проблем пред сигурността ни в момента, признават специалистите от Техническия университет в Берлин. Оказва се, че провайдърите на облаци за съхраняване на данни всъщност имат достъп до тях и биха могли да търгуват с тези данни, ако не се намери решение за заключването им. Засега хакерите препопърчват в облаци да не се качват чувствителни данни и важна информация, тъй като дори и последното поколение чипове не представлява стопроцентова защита. Друга тема на конгреса, която ще бъде обсъдена днес, е сигурността на мобилната технология 5G, която предлага китайската фирма \"Хуавей.\"", "date": "2019.12.27", "title": "17 000 хакери се събраха на конгрес в Лайпциг"}
{"url": "https://clubz.bg/92256-liberasion_libiq_e_novata_granica_na_ambiciite_na_erdogan", "text": "Ден след посещение в Тунис турският президент Реджеп Тайип Ердоган обяви, че през януари догодина парламентът ще гласува закон, позволяващ изпращането на войски в Триполи. За ислямисткия лидер това е начин да разшири сферата си на влияние и да окаже помощ на нестабилното либийско правителство на националното съгласие, пише френският в. \"Либерасион\". Конфликтът в Либия е бил основна тема на разговорите между Ердоган и наскоро избрания президент на Тунис Каис Сайед, въпреки че официално те разговаряха за търговските отношения между двете страни. Премиерът на либийското правителство на националното съгласие Файез ел Сарадж се присъедини към срещата между президентите на Турция и Либия, отбелязва френското издание. \"Това, което се случва в Либия, може да засегне и съседни страни, затова дойдохме в Тунис\", потвърди Ердоган на съвместна пресконференция с домакина. Той подчерта важната роля, която може да играе Тунис в гарантирането на евентуално прекратяване на огъня и връщане към политическия процес. Ердоган иска да получи логистичната подкрепа на Тунис за подготвяната военна намеса. Ако не може да убеди съседната на Либия страна да се присъедини към неговия лагер, турският президент иска да си гарантира поне доброжелателното й отношение. Няколко тунизийски партии изразиха резервите си след посещението на турския президент, предупреждавайки, че включването в регионални съюзи ще навреди на националните интереси и на традицията й да заема неутрална позиция по подобни въпроси. Лесно е да се разберат причините за политическата и военна намеса на Турция в Сирия, с която граничи - конфликтът в Сирия се усеща и на турска територия. Но намесата на Ердоган в далечна Либия може да предизвика учудване, отбелязва в. \"Либерасион\". \"Ние ще идем там, където ни канят\", подчерта вчера Ердоган на среща на местни и регионални комитети на своята Партия на справедливостта и развитието. \"Ще подкрепим с всички средства правителството в Триполи, което се бори срещу генерал превратаджия, подкрепян от арабски и европейски страни\", добави той, визирайки маршал Халифа Хафтар. Амбициите на турския президент страната му да играе ролята на регионална сила в различните конфликти в арабско-мюсюлманския свят е една от водещите причини да подкрепя правителството на националното съгласие. Още повече, че водещите фигури в правителството в Триполи са с ислямистки убеждения. На 27 ноември Турция подписа с това правителство две важни споразумения - протокол за военно сътрудничество и договор за морските граници. Вторият от тях позволява на Анкара да предяви права над обширни райони на Средиземно море, богати на изкопаеми горива. Претенции към тях имат и Гърция, Египет, Кипър и Израел, припомня в. \"Либерасион\", като отбелязва, че недоволната Атина обяви в неделя, че на 2 януари ще подпише с Израел и Кипър проект за газопровод, конкуриращ турските проекти. Газовата битка, в която Турция се включва чрез своя проект за намеса в Либия, ще има значително влияние върху бъдещето на Средиземноморието, подчертава в. \"Либерасион\".", "date": "2019.12.27", "title": "\"Либерасион\": Либия е новата граница на амбициите на Ердоган"}
{"url": "https://clubz.bg/92267-%E2%80%9Elufthanza%E2%80%9C_shte_stachkuvame_okolo_nova_godina", "text": "Днес в 17 часа германският профсъюз на пилотите и стюардесите Ufo ще съобщи дали и кога ще започне новата си стачка. Засегнати от прекратяване на работата ще бъдат и дъщерните компании на „Луфтханза“ – „Джърмънуингс“, „Сън Експрес“, „Луфтханза Ситилайнс“. Пътниците, които смятат да летят около новогодишните празници, трябва да се приготвят за закъснения и отмяна на полетите си. За последно пилотите и стюардесите стачкуваха през ноември и 1500 полета бяха засегнати от стачката тогава. По правилата на ЕС, ако един полет отпадне заради стачни действия или закъснее с повече от три часа, авиокомпанията е длъжна да осигури алтернативно придвижване до желаната цел. Ако тя не предлага такава алтернатива сама, клиентите й могат да я подканят с имейл и да посочат краен срок, в който да изпълнят задължението си. По принцип авиокомпаниите в подобна ситуация предлагат безплатна пререзервация или възстановяване на парите за билета. При вътрешногермански полети самолетните билети се пренасочват към железницата и с тях разстоянието се минава с влак без допълнително заплащане. При резервирани почивки, които включват и полета, отговорен за придвижването на пасажерите е туристическият им оператор. При закъснение или закъсали някъде пътници поради стачка авиокомпанията е длъжна да им осигури храна и вода, а ако полетът е отложен за друг ден - и безплатни нощувки. Авиокомпаниите, които не могат да проведат полета си заради стачка, не дължат обезщетение на пътниците, каквото се плаща при проблеми, предизвикани от технически дефекти или други прични, изцяло под контрола на компанията.", "date": "2019.12.27", "title": "„Луфтханза“: Ще стачкуваме около Нова година"}
{"url": "https://clubz.bg/92257-rusiq_iran_i_kitaj_igraqt_na_vojna_v_indijskiq_okean", "text": "Иран, Китай и Русия започнаха днес съвместно военноморско учение в Индийския океан и Оманския залив, което ще продължи до вторник, съобщи говорител на иранския военноморски флот, цитиран от Ройтерс. \n\tСпоред иранската телевизия учението включва спасяване на горящи кораби или на съдове, нападнати от пирати, както и учебни стрелби. Русия участва в тях с боен отряд от нейния Балтийски флот, включващ патрулен кораб, танкер и спасителен влекач. Китай е изпратил ескадрен миноносец, уточни ТАСС. \"Посланието на това учение е мир, приятелство и трайна сигурност чрез сътрудничество и единство, а резултатът ще бъде да се покаже, че Иран не може да бъде изолиран\", каза адмирал Холамреза Тахани по иранската държавна телевизия, цитирана от Ройтерс. Според иранската агенция Мехр провеждането на маневрите има за цел \"укрепване на сътрудничеството между страните в сферата на гарантирането на сигурността на международните търговски маршрути\" в региона. Иранският външен министър Мохамад Джавад Зариф, цитиран от ТАСС, отбеляза, че тези учения не са проява на враждебност спрямо някоя страна.", "date": "2019.12.27", "title": "Русия, Иран и Китай играят на война в Индийския океан"}
{"url": "https://clubz.bg/92246-ukrajna_shte_kupi_oshte_us_protivotankovi_raketi_djavelin_video", "text": "Украйна ще купи втора партида американски противотанкови ракетни системи Джавелин, съобщи украинското министерство на отбраната, цитирано от Ройтерс. Договори за тази сделка са били подписани в четвъртото тримесечие на тази година, се казва в изявление на министерството без повече подробности. \n\t Първа партида ракетни системи Джавелин на стойност около 47 милиона долара пристигна в Украйна през април 2018 г. след одобрение от Държавния департамент на САЩ. Миналата седмица президентът Доналд Тръмп подписа закон за осигуряване на военна помощ за Украйна на стойност 300 милиона долара през 2020 г. БТА", "date": "2019.12.27", "title": "Украйна ще купи още US противотанкови ракети \"Джавелин\" (ВИДЕО)"}
{"url": "https://clubz.bg/92254-v_bobov_dol_protestirat_sreshtu_kamioni_i_bokluci", "text": "На протест излизат жителите на Бобов дол тази сутрин, съобщи Нова тв. Те недоволстват срещу  тежкотоварните камиони, които, натоварени с въглища, минават ежедневно през града и по този начин предизвикват пукнатини по къщите и дупки по пътищата. Протестът е организиран и заради съмненията на жителите, че в близкия ТЕЦ \"Бобов дол\" нерегламентирано се изгарят боклуци, което води до замърсяване на въздуха. Протестиращите изтъкнаха, че протестът ще е мирен, но са категорични, че камионите трябва да спрат. Пред БНТ Величкова каза, че е издала заповед,  забраняваща камионите да минават през града, но областният управител в Кюстендил я е отменил. Спорът в момента е в съда, който още не се е произнесъл.", "date": "2019.12.27", "title": "В Бобов дол протестират срещу камиони и боклуци"}
{"url": "https://clubz.bg/92244-lekciq_po_shampionski_na_livyrpul_po_koleda", "text": "\"Ливърпул\" разби \"Лестър\" с 4:0 на \"Боксинг дей\" във Висшата лига и увеличи аванса си на върха. Малко по-рано днес \"Манчестър Юнайтед\" обърна зрелищно \"Нюкасъл\" с 4:1. В мача между първия и втория и то на терена на подгласника, \"Ливърпул\" не остави съмнения кой е най-силен в Англия този сезон. Не личеше, че само преди дни тимът на Юрген Клоп игра на Световното клубно първенство в Катар. 120-минутна битка и световна титла за \"Ливърпул\" (СНИМКИ) \"Червените\" доминираха тотално. Роберто Фирмино откри в 31-ата минута. В 71-ата Джеймс Милнър удвои от дузпа, а Фирмино реализира втория си гол 5в 74-ата.  Крайното 4:0 фиксира Трент Александър-Арнолд в 78-ата. Победата на лидера можеше да е още по-убедителна. \"Ливърпул\" има 52 точки, следват \"Лестър\" с 39 и \"Манчестър Сити\" - 38 (мач по-малко, в петък \"гражданите\" излизат срещу \"Уулвърхемптън\" като гости). \"Челси\" запази четвъртото място, въпреки загубата от \"Саутхемптън\" насред Лондон с 0:2. Обафеми смълча \"Стамфорд Бридж\" в 31-ата мин, а в 73-тата Редмънд беше точен за 2:0. \"Сините\" имат 32 т., следвани от \"Тотнъм\", \"Шефилд Юнайтед\" - по 29 т., \"Манчестър Юнайтед\" - 28 и т.н. На \"Юнайтед\" принадлежи другата голяма победа на вечерта - \"червените дяволи\" са най-успешният клуб на \"Боксинг дей\" и днес спазиха традицията. Манчестърци сразиха \"Нюкасъл\" с 4:1 от 0:1 на \"Олд Трафорд\". Лонгстаф отново вкара на \"Юнайтед\" - в 17-ата. Обратът не чака дълго. Антони Марсиал, Мейсън Гринууд и Маркъс Рашфорд реализираха в 24-ата, 36-ата и 41-ата. Особено атрактивен бе голът на Гринууд  - шут и рикошет в напречната греда. Марсиал си подари още един гол за Коледа в 51-ата. До края \"дяволите\" изтърваха още. \"Евертън\" и \"Арсенал\" направиха равен, новите им треньори гледаха от високо Карло Анчелоти записа победа в първия си мач начело на \"Евертън\" - 1:0 срещу \"Бърнли\" на \"Гудисън Парк\".  А Микел Артета нямаше този късмет вече с пълните права като мениджър на \"Арсенал\" - 1:1 с \"Борнемут\" като гост. \"Топчиите\" поне изравниха чрез Обамеянг в 63-тата.  \"Тотнъм\" - \"Брайтън\" 2:1 (обрат след почивката), \"Астън Вила\" - \"Норич\" 1:0, \"Кристъл Палас\" - \"Уест Хем\" 2:1, \"Шефилд Юнайтед\" - \"Уотфорд\" 1:1. \"Евертън\" и \"Арсенал\" направиха равен, новите им треньори гледаха от високо", "date": "2019.12.27", "title": "Лекция по шампионски на \"Ливърпул\" по Коледа"}
{"url": "https://clubz.bg/92250-dve_oferti_za_nova_bojna_mashina_na_pehotata", "text": "България е получила две предложения за нова бойна машина на пехотата. Комисия към Министерството на отбраната в момента ги оценява дали отговарят на изискванията на държавната поръчка. До пролетта е възможно да бъде сключен договор с печелившия доставчик. Това каза тази сутрин пред Българската национална телевизия министърът на отбраната Красимир Каракачанов. Постъпилите в армията тази година са с 320 повече от напусналите, каза още Каракачанов. Той припомни, че освен за покупката на изтребителите Ф-16 от САЩ, правителството е отделило средства за ремонт и модернизация на всички авиационни платформи във въоръжените сили - тактическите изтрабители Су-25, учебните самолети, хеликоптерите. Завършил е ремонтът на първите 17 танка Т-72 и са закупени два миночистача от Холандия.", "date": "2019.12.27", "title": "Две оферти за нова бойна машина на пехотата"}
{"url": "https://clubz.bg/92248-netanqhu_ostava_lider_na_izraelskata_desnica", "text": "Израелският премиер Бенямин Нетаняху ще запази лидерския пост на своята дясна партия Ликуд според екзитпол от вчерашните вътрешни избори, предаде Ройтерс, цитирана от БТА. \n\tСпоред цитирания от израелската телевиция Канал 12 екзитпол Нетаняху, който ръководи Ликуд от 14 години, ще остане лидер на партията със 71,52 процента от гласовете. Съперникът му Гидеон Саар получава 28,48 процента. \n\tСамият Нетаняху се обяви за победител в послание в Туитър, предаде Асошиейтед прес. \"Гигантска победа. Благодаря на членовете на Ликуд за тяхното доверие, подкрепа и обич. С Божията воля ще извоювам голяма победа за Ликуд на идващите избори\", туитна премиерът. \n\tОфициалните резултати от вътрешнопартийните избори ще бъдат обявени тази сутрин. \n\tИзбирателната активност е била около 49 процента от имащите право на глас около 116 000 членове на Ликуд. \n\tОтправеното от Саар предизвикателство към Нетаняху за ръководния пост на Ликуд допълнително увеличи напрежението над премиера, на когото са отправени обвинения в корупция и се бори за политическото си оцеляване, отбелязва Ройтерс. \n\tСпоред 53-годишния Саар, който е бивш министър на образованието и на вътрешните работи, ако 70-годишният Нетаняху остане начело на Ликуд, партията едва ли ще спечели насрочените за 2 март парламентарни избори, третите в Израел за по-малко от година.", "date": "2019.12.27", "title": "Нетаняху остава лидер на израелската десница"}
{"url": "https://clubz.bg/92253-pernik_voda_nqma_struma_otrovena", "text": "Перничани нямат вода, а тази,която тече в реката през града им е отровена, сигнализираха днес граждани в социалните мрежи. Ветеринари са открили по лапите на кучето на перничанина Росен Виденов обриви и изгаряния, след като то е нагазило в Струма на 24декември, предаде телевизия БГ он еър. Според Районната инспекция за опазване на околната среда замърсяването е от битово-фекални води.Те се вливат в реката от т.нар Мошинско дере, съобщи сайтът \n\tperniknews.com. Заради тях за втори път след 18 декември Струма носи мъртва риба, съобщава Централната рибоопазваща организация. Министърът на икономиката Емил Караниколов описа пред Нова телевизия положението във водоснабдяването на Перник като \"пълен хаос\" и \"абсурд\". Той каза, че водопроводната мрежа не е ремонтирана основно, откакто е изградена. Гешев взе на специален надзор разследването за водната криза Местното предприятие Водоснабдяване и канализация (ВиК) е единстветното в страната, което не е защитило водния си цикъл в предишния програмен период, каза Караниколов. Министърът каза, че никой не охранява крана, от който се спира водата на целия миньорски град, който е на 15 метра от основния му водоем - язовир \"Студена\". Неговото ниво днес е бедствено ниско. Перник днес губи по 90 литра вода в секунда. Финансовото изражение на тази загуба е 18 000 лева на ден. Решението е цялостна подмяна на тръбите, каза Караниколов. Досега местното ВиК фактурира загубите на потребителите си. Министърът каза, че безстопанствеността започва още преди приватизацията на бившите държавни предприятия в Перник и от захранващата инфраструктура, започваща от язовир \"Студена\". Той не се ангажира с твърдения дали има кражби на вода, за каквито се говори в града.  Досега за водостнабдяването си перничани за разчитали на 2 метра сняг всяка зима на Витоша, в чиито подножие е язовирът, каза Караниколов.", "date": "2019.12.27", "title": "Перник: вода няма, Струма - отровена"}
{"url": "https://clubz.bg/92247-spasqvaneto_na_klimata_e_novata_religiq_kazva_cheshkiqt_prezident", "text": "Президентът на Чехия Милош Земан разкритикува глобалната борба с климатичните промени като прекомерна и я сравни с нова религия, предаде ДПА, цитирана от БТА. Земан предупреди, че Европа трябва да е нащрек да не изостане икономически от други райони в света заради множеството мерки за защита от климатичните промени. Чешкият президент също така разкритикува стотиците хиляди протестиращи, които в редица масови демонстрации поискаха оставката на премиера Андрей Бабиш, който е разследван за измама със субсидии от ЕС.", "date": "2019.12.27", "title": "Спасяването на климата е \"новата религия\", казва чешкият президент"}
{"url": "https://clubz.bg/92245-dvanadeset_jertvi_v_samoletna_katastrofa_v_kazahstan", "text": "Дванадесет души са загинали, а 49 са ранени в самолетна катастрофа в Казахстан днес. Машината със 100 души на борда е загубила височина при излитане и е ударила бетонна ограда, съобщават руските медии. Тя е изпълнявала полет от Алмати към столицата Нурсултан. Осемнадесет от ранените са в тежко състояние. Самолетът Фокер-100 е на компанията \"Бек Еър\", казахска авиокомпания със седалище в Уралск, предаде руският портал РБК. Флотът ѝ се състои от седем самолета Фокер-100.  Инцидентът е станал извън пределите на летището. При удара лайнерът е пробил бетонно заграждение и след това се е забил в близка къща. На борда е имало 95 пътници и пет души екипаж.", "date": "2019.12.27", "title": "Дванадесет жертви в самолетна катастрофа в Казахстан"}
{"url": "https://clubz.bg/92251-zakon_za_religiite_razbuni_cherna_gora", "text": "Парламентът на Черна гора прие закона за религиозните общности и собствеността им в страната на фона на протести в редица черногорски градове, предаде ТАСС, цитирана от БТА. \n\tВ подкрепа на закона гласуваха 45 депутати от 45 присъстващи в 81-местния парламент. Гласове \"против\" и въздържали се нямаше, тъй като гласуването протече след принудителното извеждане от залата на опозиционните депутати, които бяха задържани от полицията. \n\tПо-рано депутатите от опозиционната коалиция Демократичен фронт поискаха да се внесат изменения в текста в диалог със Сръбската православна църква, която според тях е ощетена от предложения законопроект. Управляващата коалиция отказа да внесе изменения в текста и опозицията заяви, че няма да позволи гласуване на документа. В парламентарната зала беше хвърлено балонче със сълзотворен газ и последваха масови сбивания между няколко десетки депутати. \n\tПолицията задържа всички депутати от опозицията, които бяха лишени от правото да участват в работата на парламента за 15 дни. \n\tВ редица градове на Черна гора се състояха протести срещу закона с блокиране на пътища. Арестувани са близо 60 души, в това число депутатите от опозицията. \n\tСъгласно новоприетия закон религиозните общности трябва да представят доказателства за собственост върху имуществото си преди 1918 г., когато Черна гора става част от Сърбо-хърватско-словенското кралство (по-късно Югославия). \n\tСръбската православна църква казва, че това ще я лиши от имуществото й, включително средновековни манастири и храмове. Правителството отрича това. \n\tНаселението на Черна гора е предимно православно, като основната църква е Сръбската православна църква. Отделната Черногорска православна църква не е призната от останалите православни църкви. \n\tПрезидентът на Черна гора Мило Джуканович обвини Сръбската православна църква, че следва просръбска политика и се опитва да подкопае държавността на Черна гора.", "date": "2019.12.27", "title": "Закон за религиите разбуни Черна гора"}
